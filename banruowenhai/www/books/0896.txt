<p align="center" style="text-align:center"><b><span style="font-size:36.0pt;color:#FF6600">四十二章经讲录<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">十五年六月在北平社稷坛<span lang="EN-US"></span></span></p>
<p align="center" style="text-align:center"><span style="color:#003300">周少如、黄适园、王尚菩、骆馨吾合记，罗庸编<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">悬论</a></span></p>
<p align="center" style="text-align:center"><span lang="EN-US"><a href="#a01">甲一 总起分</a></span></p>
<p align="center" style="text-align:center"><span lang="EN-US"><a href="#a02">甲二 正说分</a></span></p>
<p align="center" style="text-align:center"><span lang="EN-US"><a href="#a03">甲三 统结分</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">悬论<span lang="EN-US"></span></span></p>
<p><span style="color:#333399">一、明胜义<span lang="EN-US"></span></span></p>
<p>四十二章经者，是中土翻译佛典之笫一部。论其胜义，盖有四端：一、辞最简驯，二、义最精富，三、胪者古真，四、传最平易。</p>
<p>甲、辞最简驯<span>&nbsp; </span>此经于诸经中文辞最为约易。以佛教初入中土，译者希以简括之文字摄多量之义蕴，故每章字句力求简寡；拟于儒家之论语，道家之老子。文章气息因之雅驯，异于后世直译诸经。</p>
<p>乙、义最精富<span>&nbsp; </span>此复分二：一者事，二者理。事者，此经首章即记世尊成道说法前后事迹，故可作释迦本行记读。理者，四十二章包括大小乘一切教义无所不摄，即此可知法要，无待外求，恐复无征，试寻章旨。四十二章中，前三章为三乘共教行果，以了脱生死为本。所谓三乘者：一、声闻乘，二、缘觉乘，三、菩萨乘。此三乘中有共通者，皆以出家为因，了脱生死为果，是三乘共教行果义。第四章至第八章明世出世间善恶因果义，是五乘善恶通义。依上二义，世出世间一切法，皆已摄入无遗。第九章起至三十八章明大乘不共胜行，六度万行咸所包括。以是义故，此经虽略间小乘教义，仍以明大乘义者为多，而为一切佛法之总持也。次三章总明教、理、行，明是教当信，是理当解，是行当修。末一章总结，明以佛智慧遍观世出世间一切诸法。依上所说，凡三藏十二部义及后世古德方便宣说诸义，皆不离此经，义之精富可知。</p>
<p>丙、胪者古真<span>&nbsp; </span>最古者，此经是佛教东来第一法宝，后世经论译名多自此出，如四谛法轮、无为法等，其名词义蕴之精，后世译家不能逾越。</p>
<p>最真者，复分二科说之：一、明由来，二、辨疑惑。</p>
<p>明由来者，此经署后汉迦叶摩腾、竺法兰同译。后汉者，对西汉之为刖汉而言，即东汉也。迦叶是姓，摩腾是名；竺是姓，法兰是名；是天竺之二法师。汉明帝永平三年，帝梦金人长丈六尺飞来殿庭。咨于傅毅，始遣蔡嗮 等至印度访求佛典；遇迦叶及竺法兰，用白马驮经，以永平十年至洛阳，建白马寺，翻译经典；当时所译第一部经，即此四十二章经也。中印交通虽已久，而佛教入于中国，以帝王躬亲倡率，则自此经始，渊源甚明。</p>
<p>辨疑惑者，此经既为最古译本，与后世经论形式上遂多差异，故后人每致疑于此经之非真。其所持论据，约有三事：一者，六朝经论目录，于此经有载有不载，其翻译历史及授受源流不详，一般人遂以来源不明疑之，此一派也。二者，此经文为意译，与后世直译不同，盖本为模仿经书而作，后人或疑其文体不类，遂疑其非真，此又一派也。三者，握沮经文皆有序分，先明说经时地，后出请问之人；而此经于发起因缘及请问人皆所阙略，故或以形式有殊而疑其伪，此又一派也。</p>
<p>其实此三点皆不足疑。第一派系考古家，泥于名相之言。佛教初入中国，尚未昌盛，本无精密之佛教史，然六朝经论目录虽或未载，而唐代目录即已著录；或一时失录，或传钞漏略，均未可知！故不能以经录或未收入，即疑其伪。第二派亦系执后世见解以衡古经。佛经本有意译、直译两种，初译时、意译若其不畅，直译苦其不达，至唐始渐免此病。此经为初次译本，纯为意译，故与后世直译不同。复次、后世译经大半奉诏设场，有主译之人，有同译之人，名辞文体皆有定程；而当译此经时，人数简少，译者不必尽通梵文，由摩腾等口授经义，译者笔之；故祗传经义，而文法仍是东汉儒家文法。故执文字以疑此经者，非唯不只难此经，反可由其文体，证明其出于东汉人手也。第三派亦不足为据。盖当时佛教初来，欲一般人通达佛法大意，故不整译一部经论，而唯就各部经论摘译要义，故为分段科条而非整部。</p>
<p>或又疑：既是辑录，即不应混题经名；其实此经虽非佛一次所说，而辑录之言皆唯经语，唯是佛说，非摩腾义，故仍不害其为经。第形式不同，为传译之权宜方便而已。</p>
<p>丁、传最平易<span>&nbsp; </span>依上三胜，传诵自易。且诸经皆有序分，明时、明地，出乞请人，讲者听者皆费日力。此经开端即出经义，最为直捷了当，异乎余经。</p>
<p>依上四义，文简、义富、书古、传洁，故不但研大法者味其精蕴，即读古书者亦可资其讽咏；文字又少，即作学校课本亦佳。</p>
<p><span style="color:#333399">二、释经题<span lang="EN-US"></span></span></p>
<p>‘四十二章’者，一经之别目；以此经分段为义，有四十二段故。‘经’者，梵语修多罗，此云契经，凡佛所说真理皆可曰经。经又训为常，以所说为常法故。此经以四十二段经文，摄佛说一切因果大义，故名四十二章经。</p>
<p><a name="a01"></a><span style="color:#333399">释经<span lang="EN-US"></span></span></p>
<p><span style="color:#333399">甲一、总起分<span lang="EN-US"></span></span></p>
<p><b><span style="color:teal">世尊成道已，作是思惟：离欲寂静是最为胜；住大禅定降诸魔道。于鹿野苑中转四谛法轮，度憍陈如等五人而证道果。复有比丘所言说诸疑，求佛进止；世尊教敕一一开悟，合掌敬诺而顺尊敕。</span></b><b><span lang="EN-US" style="color:teal"></span></b></p>
<p>佛经例分三大部分：一、序分，二、正宗分，三、流通分。此总起分即序分，兹先解名句，次疏意义。世尊者对佛之尊称。世者、有有情世间、器世间二义；诸有灵性知觉之类为有情世间，其为此诸类所依止者为器世间；以佛为诸世间之所尊，故名世尊。世尊、为梵语薄伽梵六义中之尊贵义。又世尊为称诸佛之公名，一切诸佛均可称为世尊，并非一佛专称；但在经文此处，则专指本娑婆世界教主释迦牟尼也。释迦牟尼之应化身，在本世界以净饭王为父，以摩耶夫人为母，十九出家，三十成道者。所谓成道，即成无上正遍觉之义。佛陀是觉者义，别乎邪谬觉名正觉；别乎不遍名正遍觉；又为一切诸有觉者之所不能及，故名无上正遍觉；圆成此觉，即成道义。</p>
<p>以下，释成佛后佛之心境。离欲者，无所贪欲，谓并微细之欲求而无之。在菩萨功行未满之时，仍不免有所希求有所愿欲，有所希欲则心有倾向而有所动摇，至成佛后心量圆满更无可欲，于是其精神界寂静安隐至于极度，是即涅盘圆寂之义。此大圆寂为最究竟，故曰最胜。禅，梵语曰禅那，静虑之义，亦即静定思惟之义；大学所谓定后能静、能安、能虑之静虑也。静虑亦同佛典所称定慧，静即定，虑即慧。定慧相应故其心光明寂静，发大能力，神通辩才无不具足，遍能降伏诸魔道也。魔者，杀害之义；谓杀害修道者，凡邪僻匪人以种种方法损害正人之道德者，皆魔类也。在佛典中则谓破坏修定慧者为魔，如七情六欲及诸恶友扰浊其心者皆谓之魔。又有天魔、鬼神魔等。成佛之时其心寂照，凡一切妨道害德之魔事举不能复现于其心境中，故曰降诸魔道。以上，表显佛内心精神界之真相也。</p>
<p>以下讲佛表现人世说法度人之事。佛最初在鹿野苑──在昔印度波罗奈国中，说苦集灭道之四谛法，即名初转法轮。谛者，真理实义之谓。一、苦谛，谓凡有漏业报皆苦；二、集谛，言一切苦由烦恼业所集，自作自受，非天神等之所予也；三、灭谛，言一切苦皆可灭去而解脱之；四、道谛，谓灭苦断集之修道方法，即灭苦之道也。轮喻可转之义，谓佛之说法能以佛心中所悟四谛胜义，转输于众生之心识中，并能使已闻佛法者更转输于未闻者之心识中，如车轮之转而不息，故曰转法轮也。外道修行法中，往往以运气为转法轮者，非是。法华经谓：此是苦，此是集，此是灭，此是道；更进而为如何知苦，如何断集，如何修灭，如何证道；及已知苦，已断集，已修灭，已证道之三重；亦名为三转四谛法轮。憍陈如，为五人之一姓也；义言火器；旧为婆罗门，奉火为姓。佛出家之始，此五人为净饭王所派遣，令其寻佛回家，后乃随佛出家修行，故此时先得闻法而受度脱成阿罗汉，了脱生死遂证涅盘之道果。证者，由实地修行至亲领其境之谓，有证明、证成二义：如于四谛法现量了知，是即证明之义；因复修习而得四果，是即证成之义。佛成道后，惟以说法度人为事，故诸徒众有疑未决，求佛开示是处非处，是处则进，非处则止。教者教诲，敕者训敕。闻法者心开觉悟，各皆身心恭敬领受也。此段将释迦牟尼佛自觉觉他之心量事业，悉皆表显，读者当由是生信求解而起行也。</p>
<p>今更以四重明意义：诸经记佛初成道，或三七日、或一七日、或七七日之时期中，佛住甚深禅定为受用无上正遍觉法乐之时期，是即本段离欲住大禅定等义。在此妙定之中，十方诸佛菩萨同受法乐，集大法会说诸甚深经典，名曰不动寂场而遍诸处，凡夫不能见之，以为佛只入于甚深禅定而已，其实华严大毗卢经等诸大法会，皆即在此禅定中矣。在鹿野苑说四谛法为四阿含等。说法时为诸比丘咨决所疑，一一开悟，即为诸部方等大乘及般若法华涅盘等之说法。此为一化始终释也。又：作是思惟五句，为自利果满。于鹿野苑中转四谛法轮，为利他果满。此为二利果满释也。又、离欲寂静为断德，住大禅定为智德，说法度人为恩德，此为三德成就释也。又、离欲寂静为法性身，住大禅定为自受用身，转法度众为他受用身及应化身，此为四身圆具释也。</p>
<p>用以上四重以观察于佛，则佛之全体大用明。近有日本人作一论曰‘佛身论’，都十万言，皆不能出四十二章经第一段意义之范围也。</p>
<p><a name="a02"></a><span style="color:#333399">甲二、正说分<span lang="EN-US"></span></span></p>
<p><span style="color:#333399">乙一、三乘共教行果<span lang="EN-US"></span></span></p>
<p><span style="color:#333399">丙一、证出世果<span lang="EN-US"></span></span></p>
<p><b><span style="color:teal">佛言：辞亲出家，识心达本，解无为法，名曰沙门。常行二百五十戒、进止清净，为四真道行成阿罗汉。阿罗汉者，能飞行变化，旷劫寿命，住动天地。次为阿那含，阿那含者，寿终灵神上十九天证阿罗汉。次为斯陀含，斯陀含者，一上一还即得阿罗汉。次为须陀洹，须陀洹者，七死七生便证阿罗汉。爱欲断者，如四肢断，不复用之。（第一章）<span lang="EN-US"></span></span></b></p>
<p>先明三乘共教行果：声闻、缘觉、菩萨，为三乘。共者，通教义。菩萨乘中包前二乘，而前二乘不能包菩萨乘义。共教中有所修之行，所证之果，故曰三乘共教行果。向来依天台宗讲法，此三乘共教，是藏通别圆中之通教义。三乘同证生空无为，钝根依证偏真涅盘，利根亦可进悟中道。</p>
<p>沙门是梵语，此土谓出家修行者。印度并不专指佛教徒，凡出家修行者皆曰沙门；此中沙门则专指依佛法出家修行者。此有二义：一、积极勤修戒定慧，二、消极息灭贪嗔痴，故沙门亦译曰勤息。息灭贪嗔痴即断烦恼，烦恼既断则了生死，然此非勤修戒定慧不为功，故先必辞亲出家。辞亲有二义：一、奉父母之命，或得其许可；二、辞离亲族以断缠累。又家者，该家族财产而言；出家者，辞别家族舍离财产也。然深言之，出家须出三界之家，远离六道，永脱生死；众生无始流转诸趣，认三界以为家，常受有漏业报，故法华喻三界为火宅、为牢狱。深义出家，须出三界始为究竟。是故欲得沙门果须习出家行，故须识心达本解无为法。虽辞亲出家而不能识心达本，不得为沙门。所谓识心者，识自心源；达本者，达佛深理。识心达本亦即明心见性之谓。盖心为万法之王，生死轮回惟由心造，故心能变化一切，造作一切，领受一切；如心不觉，则心不能作主随业流转，故必识心达本乃能转一切业而自作主。世出世间一切诸法皆因缘生，而因皆由心之活动造作而成；盖心能藏万法，而万法互为增上即是缘。所谓明心者，即明三界唯心，万法唯识；故修佛法者须识自心。达本者，谓了达本来面目，即一切法本来如此之真实相，所谓诸法实相。诸法皆因缘生而无实体，如一团体，其活动并无一自体，故其体性是空；诸法性空，空性即诸法本来如此之真实相，能通达此，是曰达本。能识心者，即达因缘生俗谛义；达本者，即达无性空真谛义。不但菩萨须悟此义，即二乘亦须知此义。无为法有二义；一、即一切因缘生法以无自性故其性本空；此空性不生不灭，不垢不净，不增不减，一切法性无所生灭、无所作为，此本性涅盘之无为法义。二、识性空故，一切烦恼生死皆可解脱。须依识心达本所生之慧，息灭烦恼，以烦恼灭故业灭，业灭故即了生死得常住涅盘，即无为法。此果上所证无为法之义，能达此者是曰沙门；由修行而得胜果者，曰沙门果。故阿罗汉等四果，亦曰四沙门果。</p>
<p>二百五十戒，谓增上戒学，即比丘戒。比丘、梵语，此云乞士，乞世人资生故。此二百五十戒为出家人法律，在家人则持五戒、十戒等简单之戒。进止清净，即由戒生定，戒有止恶作善之两方面，恶止善行，以无过故心则安乐，心安乐故则得静定。四真道行，即四谛行。一、观有漏皆苦，二、观烦恼业集，三、观择灭诸苦，四、观灭苦修道，能修此四谛观即可生慧。又、四真道行亦即四念处：一、观有漏皆苦，二、观诸有为法皆无常，三、观诸法无我，四、观三界依正皆不净，此皆慧行。由此三无漏学，现证无为法性，可断分别所起烦恼；由此增进尽断烦恼，则可得成阿罗汉果。</p>
<p>阿罗汉、梵语，此土曰应。依法华论释，应有十九种义，简为三种：一、应已永断烦恼结故，二、应不复受后有生故，三、应受人天妙供养故。以罗汉已超出三界，及能教授三界人天使发出世修行之心，为人天师及人天福田故。阿罗汉有六神通：一、天眼通，二、天耳通，三、他心通，四、宿命通，五、神境通，六、漏尽通。此中飞行变化，即神境通。变者转变，由此转彼；化者化无为有。上五神通非罗汉亦可有，然不如罗汉神通之大，如鬼神亦有天眼、天耳等通，而漏尽通惟罗汉有之。漏即烦恼别名，喻物不完满而破败；烦恼如贪嗔痴及邪见等，是即众生心中之破败。盖有漏心所造之业，其结果终不能完满，诸业果皆由心生，心未无漏，行果岂能完满？人天业果仍是有漏，小之造业受报，烦恼之火乘时窃发。语云：厝火积薪之下，火未及燃自谓之安；人天福报亦复如是。至阿罗汉始得漏尽，不受三界业报。又阿罗汉始能存殁自如，如愿住世者即以定通持其色身，愿灭度者即以三昧火自焚其驱体是也。佛世时罗汉多如此，如迦叶尊者自愿入定以俟弥勒之出世，以故寿命旷劫，住动天地。罗汉果之前尚有下述三种果位，皆非究竟也。</p>
<p>阿那含，梵语，此云不还，即第三果。长生‘十九天’上。依佛法言，三界天共二十八层；欲界六天，由此上至第十九无想天之上，是为五不还天，以生五不还天再不退还为人故，斯陀含，此云一来，死后生天上，复一生再来为人，然后成阿罗汉。须陀洹，此云预流，即预于圣人之流，此与儒家道家所云圣人不同，此言超出人天之圣人，可证阿罗汉故曰预流。七死七生者，七次于人间天上生死往还，其与凡夫不同者，以彼永在人天中修行，永不堕入三恶趣也。</p>
<p>以上谓之四沙门果，沙门能识心达本，即为须洹陀果，自然七死七生证阿罗汉。证然勇猛精进者，不必七死七生，亦得于一生中修行而证阿罗汉果也。爱欲者，谓于三界中依正果报起有爱著，爱著故生欲，有爱欲故，即当于所爱欲之道中受生死。故生三界六道中者，皆由自心也。余喻可知。</p>
<p><span style="color:#333399">丙二、修出家行<span lang="EN-US"></span></span></p>
<p><b><span style="color:teal">佛言：出家沙门者，断欲去爱，识自心源，达佛深理，悟无为法，内无所得，外无所求，心不系道亦不结业，无念无作非修非证，不历诸位而自崇最，名之为道。（第二章）<span lang="EN-US"></span></span></b></p>
<p>第二章、第三章，明出家行。第一章已言辞亲出家，此又言出家者，前章正言出家果，此独明出家行也。此中出家沙门具如前释。欲为五十一种心所有法之一，即五别境中第一欲心所。心所即今恒言心之作用，佛法分心之作用为五十一种，曰五十一心所。欲者希望，希望本通善不善无记，如发菩提心欲了生死及欲止恶行善之欲，此善欲也；由愤恨悭贪等心而生之欲望，则为恶欲；如随业受报任运发生者即无记欲。此中断欲，指恶欲及无记欲言。欲共有五种，因欲界众生有五尘故有五欲，如：眼欲见色，耳欲闻音，鼻欲闻香，舌欲尝味，身欲善触。此种爱欲，平时是无记，然加以邪见憎爱等即成不善欲。人中之欲有五：一、财产，二、色欲，三、荣名，四、饮食，五、睡眠，简称财色名食睡。二种五欲是欲界众生所有不善无记欲，此欲不除禅定不得，终缠欲界。佛说三界中之欲界，即由此欲得名；超出欲界即色界无色界，皆由禅定而成。欲界诸众生欲超出欲界，非断欲不可，故曰断欲。去爱者，爱即爱著，包三界业果。色界以上五尘之欲虽断，然于禅定境界仍有爱著，此禅定心即成贪痴相应不脱烦恼，如得初禅而生爱著即生初禅天，等而上之，直至空无边、识无边、无所有、非非想诸天，亦复如是。故爱是通三界之烦恼，故曰去爱。此中欲与爱二字，欲限欲界，爱通三界。欲是别境欲心所中之一分，爱是根本烦恼中之贪。</p>
<p>上来所讲二果沙门尚不能断欲，至三果始断欲，故曰离欲地也。大乘不共教以慈悲为本，三乘共教以断欲去爱为本。然大乘慈悲须由断欲去爱而得成，盖不断欲去爱则耳慈悲仍是由我爱推广而生，不能空我故不成无我平等慈悲，故出家沙门须由断欲去爱入手。</p>
<p>识自心源达佛深理者，心源者即十二因缘起。十二因缘起者：一、无明，二、行，三、识，四、名色，五、六入，六、触，七、受，八、爱、九、取，十、有，十一、生，十二、死。盖生死流转循环无端，人生一切业报皆缘自心无明而起；此言业报，犹握沮言自然。由循业流转于人趣，生所自来，瞢然不知！然无明之心行起灭无常，刹那生灭，流行变动即有识别，熏成识种；识之种子即将来受业报之因，兼含五蕴六入触受诸种；于现识中遇顺生爱，遇逆生嗔，发为三业，由此于前识种加以滋润，即养成受后身业报种子，报尽命终随业受生，循环不息无有穷尽。以此观察心源，则知生死皆由业招，而此业依识种，识种由无明流行所引生，上溯本源皆由无明，故当下即应觉悟此无明之心自求解脱生死，故曰识自心源，亦曰明心。然如何可以识自心源乎？必须有大智观照而后可，故应达佛深理。须知此无明等生死非由神造，非生虚空，非自然有，则诸俗见宗教之说皆破，然后可明诸法是因缘生。以缘生故，诸缘互应，而一心即一切法，一切法不离一心，是故当下一念心性即无障碍法界。凡夫执有我法，皆由自迷心性，其实如幻如梦并无实体，故应达佛深理。佛理既明，常常观照始可渐去无明，故由缘生如幻得明自性本空。然自性本空，非除去缘生幻法始可证明，以缘生如幻故知自性本空，亦由自性本空故知缘生如幻。达此俗真不二之中道理，故曰达佛深理，亦曰见性。</p>
<p>悟无为法者，诸法自性本空，非证明后始是如此，未悟时亦本来如此，由无为法非新有所得，只须亲证，故曰悟无为法。内无所得外无所求者，无为法须由无分别智亲证，稍有分别此法即成定性之法，不契无性真空法性。盖一切分别之法皆由对待而成，有对待即非普遍之常法；常人思想言说皆由对待而得安立，如言空言无，亦对不空不无而得安立。故须空诸分别始与无为法性相应，故曰内无所得外无所求。以内外皆泯，则所得所求皆不成立故。心不系道亦不结业者，在未证无为法性前，心中系念于道，既曰系道，可证未明无为法性。如已证道，心外尚有何道可系。成唯识论颂曰：“现前立少物，谓是唯识性；以有所得故，非实住唯识”。故亲证时心不系道。亦不结业者，结为烦恼结，见道须陀洹果对治烦恼虽未除尽，而由烦恼所起招生死业即已不起，至四果阿罗汉始断尽于烦恼诸业，故曰亦不结业。──上四句，皆指悟无为法之圣心；凡夫未得如此，虽有禅定神通皆天人鬼神之禅定神通，故佛法最重圣心。</p>
<p>无念无作非修非证者，言亲证之无为法性。无念者，无迁流之念，以真空法性恒常如是故。无作者，非由造作成，以真空法性本来如是故。非由佛菩萨修行而得，故曰非修。非由修行得证之果，故曰非证。不历诸位者，自佛位到凡夫位，皆以真空法性为真实性，是曰道体。故佛法所谓道体者，须证悟此无为法性非修非证始能通达。</p>
<p><b><span style="color:teal">佛言：剃除须发而为沙门。受道法者，去世资财，乞求取足，日中一食，树下一宿，慎勿再矣！使人愚蔽者，爱与欲也。（第三章）<span lang="EN-US"></span></span></b></p>
<p>此中剃除须发者，言沙门相。受道法以下，言沙门行。去世资财者，以资财为五欲之首故。日中一食，即去食欲；出家，即去色欲；乞求取足，即去名欲；树下一宿，即去睡欲。依佛法三乘共教义，此身本无存在价值，然因借此身以为证道之资，故唯日中一食，树下一宿，取足资生而已。因爱欲能使人愚蔽，故去爱与欲也。佛法中所明义，皆可实践，皆须亲证，能专心精进此行者，谓之比丘行，亦曰头陀行。</p>
<p>上二章明由出家行而证四果，是三乘共教了脱生死之法故。盖人天乘不能超出生死，必声闻、辟支佛、菩萨始能达此境界。</p>
<p><span style="color:#333399">乙二、五乘善恶通义<span lang="EN-US"></span></span></p>
<p><b><span style="color:teal">佛言：众生以十事为善，亦以十事为恶。何等为十？身三，口四，意三。身三者：杀、盗、淫。口四者：两舌、恶口、妄言、绮语。意三者：嫉、恚、痴。如是十事不顺圣道，名十恶行；是恶若止，名十善行耳。（第四章）<span lang="EN-US"></span></span></b></p>
<p>众生有三义：一、众法生义，二、众类生义，三、受众多生死义。十事善恶者。身三、口四、意三。此中先明十恶：身三业者，一杀者，杀生；二盗者，争夺窃取；三淫者，男女非礼之行。口四业者，亦曰语业，以口代表语具故曰口业。一两舌者，搬弄是非；二恶口者，骂詈；三妄言者，不实之语；四绮语者，巧饰之语。意三业者：一嫉者嫉妒，凡事由贪嫉心出皆无好果；二恚者嗔恚，恚之于心犹如毒火，可以伤人；三痴者谓不明事理，佛法使人不痴者，即明理之谓。意之业即烦恼，凡由烦恼出之行为皆颠倒行，故佛悲愍之，使止十恶行十善。然十善有深浅二义，浅之凡欲全成人格，皆须修此十善，深之至第二地菩萨尚有微细不善，至佛始真能行十善也。</p>
<p><b><span style="color:teal">佛言：人有众过而不自悔，顿息其心，罪来赴身，如水归海，渐成深广。若人有过自解知非，改恶行善，罪自消灭；如病得汗，渐有痊损耳。（第五章）<span lang="EN-US"></span></span></b></p>
<p>此章使人忏悔改过。盖有过不改，则过以益过，堕入三涂，故须改过。随文可知。佛法是自由自在者，故曰由心生者还由心灭；是依自心，而非如余宗教之必依他，故最为方便也。</p>
<p><b><span style="color:teal">佛言：恶人闻善，故来挠乱者，汝自禁息，当无嗔责；彼来恶者而自恶之。（第六章）<span lang="EN-US"></span></span></b></p>
<p>平时人不愿为善，常推诿恶人过多，以为为善易于受欺，故不欲为善；佛以此晓之，随文可知。</p>
<p><b><span style="color:teal">佛言：有人闻吾守道，行大仁慈，故致骂佛，佛默不对。骂止，问曰：子以礼从人，其人不纳，礼归子乎？对曰：归矣。佛言：今子骂我，我今不纳，子自持祸归子身矣！犹响应声，影之随形，终无免离，慎勿为恶！（第七章）<span lang="EN-US"></span></span></b></p>
<p>此章由第六章出。守道者守十善之道，下文随文可知。终无免离，慎勿为恶，是此章本意。是故佛非如鬼神之作威福，不过发明因果使人不造恶因而已。故为善不须求佛佑，为恶亦不能求佛救。儒书亦言：‘天作孽犹可违，自作孽不可逭’，此之谓也。</p>
<p><b><span style="color:teal">佛言：恶人害贤者仰天而唾，唾不至天，还从己堕。逆风扬尘，尘不至彼，还坌己身。贤不可毁，祸必灭己。（第八章）<span lang="EN-US"></span></span></b></p>
<p>此章亦由上章出，随文可知。由上所言，浅之可为人中圣贤，深之可证佛果。</p>
<p><span style="color:#333399">乙三、大乘不共胜行<span lang="EN-US"></span></span></p>
<p><span style="color:#333399">丙一、立信愿<span lang="EN-US"></span></span></p>
<p><b><span style="color:teal">佛言：博文爱道，道必难会；守志奉道，其道甚大。（第九章）<span lang="EN-US"></span></span></b></p>
<p>以下明大乘不共胜行。大乘不共胜行者，不同于声闻、缘觉，故大乘非人、天、二乘所可及。然大乘胜行，虽为人、天、二乘所不能有，而大乘中则有人、天、二乘之法；如造塔然，造第一层不必有二三层，造至二层必有初层，造至三层更必有初二层也。</p>
<p>前来所讲由身口意有十善恶所成业因，必得善恶业报，如是则通天道。常人以佛为出世法，不知佛亦世间法之正确标准也。此十善法为世间法，亦为出世法之基础。欲行出世间法必先持戒，持戒则修十善行，由修十善而得定则为正定，由得正定而生慧则为正慧，否则或将流为邪定狂慧，故声闻辟支均由持戒而得清净禅智。大乘闻佛法发大菩提心，亦必先修十善而去十恶，修十善则亦去贪嗔痴矣。三乘共教在了生死超出人天，曰出世法。大乘则为世出世法，非世非出世法；不同五趣生死，以不为烦恼业所缠缚故；不同二乘涅盘，以发大悲心住生死故。大悲心者，从同体而发，以人与我本来平等，一切众生皆可究竟安乐。然不有彻底之大觉，不能了法界之真实，则身心日在迷梦中，何能普度众生？故必先有成无上正觉之志，曰菩提心。由大悲菩提心，则愿拯救众生，此大乘心境不同二乘之基础，由此基础则成菩萨。菩即菩提，萨即萨缍，菩提萨缍即觉有情之意。此行似属不易，实则能将平常人爱身爱家之心推之一乡一国，即菩提心；但此心仍是自我之贪痴所起，有所爱执心则不平，不平则不能安然，如能将此心开放至无际，尽虚空众生界皆等于一家一乡，即是大悲菩提心矣。故菩提心非自外求，但将吾人本有之心扩充之而已。常人以心有所障不能尽心之量，故不能发菩提心耳。</p>
<p>复次、缘生性空之一切法，唯心所现。人仅见人境，天兼见天人，鬼仅见鬼境，虽同在一处而心境各各不同，以人类等五趣众生业报不同故。即菩萨净佛国土，亦不过依众生业报不同之心境，转成佛土清净之心境；故佛之教化众生，使悟迷而去贪嗔痴，如是、则心清净而世界亦即清净。故大乘法非出世、非非出世，即于世间有情心境转成清净，非出此世别求一清净；但亦非非出世，以世间本空故，众生均悟则转成清净，而非复此世间故。故发菩提心者，即就世间行菩萨行。古云：‘佛法在世间，不离世间觉’。菩提心本为度众生而发，如无众生则亦无菩萨行。自觉觉他并不难行，本来众生均可成佛，只以心量不广故不得菩提耳。今人求社会改良，求大家同得安乐，皆属善心。如能悟缘生性空之理，更以大悲心求全世界之安隐，即为菩萨行。但须广大其心，不可有执有碍，倘稍有执碍，便非菩萨，不能成为大觉。──此为菩萨行之大意。</p>
<p>闻爱道者，博闻世界种种学问　，固亦求道初步，但众人博闻或漫羡无归，或随所闻一二爱为无上妙道，不能身体力行，故曰道必难会。守志奉道之道，乃无上大觉之道也。志为志愿，即在正确信心中所成坚固之志。吾人因闻法而了知佛法，必知与世间一切之法不同；盖佛法乃从无漏大觉中流出之教法以教化世人者，非世界有漏有蔽之学说可比。欲明其法，必先以信心领受之，因佛法广大，虽博闻深求，但未到成佛时不能完全了知，故必先自信有无上大觉之本心以为求佛基础。由是自信之心而信有无上大觉者已觉悟一切真理，否则研究一切学问胥无意义。信有无上大觉，故我亦可成无上大觉，由此发菩提心而有四宏誓愿，所谓“众生无边誓愿度，烦恼无尽誓愿断，法门无量誓愿学，佛道无上誓愿成”。由信成愿，是谓守志；广修佛之福慧，是谓奉道。如是乃能成一切智，故曰其道甚大。</p>
<p><span style="color:#333399">丙二、修六度<span lang="EN-US"></span></span></p>
<p><span style="color:#333399">丁一、布施度<span lang="EN-US"></span></span></p>
<p><b><span style="color:teal">佛言：睹人施道，助之欢喜，得福甚大。沙门问曰：此福尽乎？佛言：譬如一炬之火，数千百人各以炬来分取，熟食除冥，此炬如故，福亦如之。（第十章）<span lang="EN-US"></span></span></b></p>
<p>睹人施道，即见人行布施之道。自行福大，助人欢喜之福亦大。布施分财施、法施、无畏施。施种种资生之财曰财施，说正法教人曰法施，令人离怖畏曰无畏施。助行布施，如自一炬分然无数炬，其本炬如故；布施者之得助，其本身之福不惟不尽，且增胜矣。</p>
<p><b><span style="color:teal">佛言：饭恶人百不如饭一善人，饭善人千不如饭一持五戒者，饭五戒者万不如饭一须陀洹，饭百万须陀洹不如饭一斯陀含，饭千万斯陀含不如饭一阿那含，饭一亿阿那含不如饭一阿罗汉，饭十亿阿罗汉不如饭一辟支佛，饭百亿辟支佛不如饭一三世诸佛，饭千亿三世诸佛不如饭一无念无住无修无证之者。（第十一章）<span lang="EN-US"></span></span></b></p>
<p>布施供养，福田有三：一、悲田，以悲悯众生故；二、恩田，以报恩故；三、敬田，以恭敬有德故。此依敬田，则饭恶人百不如饭一善人。但此善，乃常俗云义，虽在行善内中或有邪见，故饭善人千不如饭一持五戒者，凡持五戒者均已以佛法僧为师，而持不杀等戒故。</p>
<p>五戒通于在家出家，须陀洹则已修戒行而更证圣果故胜。斯陀含断少分修所断烦恼故较胜。阿那含断多分烦恼故更胜。阿罗汉烦恼已断尽故尤胜。辟支佛了三界生死同阿罗汉，但罗汉闻法能觉，而此则自亦能觉，故其智慧又较阿罗汉胜。但辟支佛仅能独觉不能觉他，三世诸佛乃真能以平等大悲心普度众生者，故诸佛更胜。</p>
<p>无念无住无修无证较诸佛胜者，以在众生界应化中谓之三世诸佛，而法身真佛即无为真如性；无为真实法性者为诸佛之本，一切诸佛均以无分别智证平等无为法。无为法身，无念无住无修无证，无漏无分别智亦复无生无灭无迁无变，此真身佛自他平等无念无住无修无证。供养无念无住无修无证者，即无分别智亲证真如性究竟成佛；如是供养，始曰究竟。由是可知佛法无论何法，均可达到究竟。</p>
<p><b><span style="color:teal">佛言：人有二十难：贫穷布施难，豪贵学道难，弃命必死难，得睹佛经难，生值佛世难，忍色忍欲难，见好不求难，被辱不嗔难，有势不临难，触事无心难，广学博究难，除灭我慢难，不轻未学难，心行平等难，不说是非难，会善知识难，见性学道难，随化度人难，睹境不动难，善解方便难。（第十二章）<span lang="EN-US"></span></span></b></p>
<p>此章举难劝修，常人以难为修之障，不知因难始修，不修则终不能无难，故举人有二十难事以晓之。能行难能之行，则一切难行之戒定慧、菩萨道，均不难行之也。</p>
<p><span style="color:#333399">丁二、持戒度<span lang="EN-US"></span></span></p>
<p><b><span style="color:teal">沙门问佛：以何因缘得知宿命？会其至道？佛言：净心守志，可会至道。譬如磨镜，垢去明存。断欲无求，当得宿命。（第十三章）<span lang="EN-US"></span></span></b></p>
<p>此下二章明持戒度。持有二义：一、止持，持戒者须止息一切恶事故；二、作持，须力行一切善故。戒者，一切德行之信条，能守此信条，作其所应作，止其所应止，是曰持戒。大乘戒法约分三种，谓之三聚戒法：一、摄律仪戒，止息恶业，二、摄善法戒，当精勤修行一切善法；三、饶益有情戒，利益众生而得名为戒者，以菩萨戒之本意在依同体大悲利益众生故，喻如办公益须以公众利益为一定之规则也。三聚戒法是横分类，尚有纵分三重戒法：一、别解脱戒，别解脱者，以分别解脱故。此中亦分部类，以佛弟子中部类不同，有比丘、比丘尼、至优婆塞、优婆夷诸部，为解脱此不同部众之各支恶业故，立不同诸戒范持之，是曰别解脱戒。为佛弟子当就自身所在部类，不存己见，不作聪明，专心奉持别解脱戒，以犯此者非唯于自身戒行有损，亦损佛戒威严故。初行戒律似有勉强，然由戒生定而后，自然能以定力止息一切恶而行众善，故曰定共戒。再进曰道共戒，道之本在无漏圣智，由解脱烦恼而成之清净智，即名之曰道，以证明一切法无为真实法性故，又曰菩提。依此无漏圣道自然止息一切行而行众善，故曰道共戒──上泛明持戒义。</p>
<p>此中宿命者，指前世之经过，知此无始劫来随业流转之经过，是曰知宿命。以吾人受生皆由无明故，一切生死因缘全然不了，常人以为他人之事己不能晓，其实己身之事亦何尝能晓？世间一切诸法，吾人无始劫来皆已遍历，以不知故，尚存研究。其实天子天王或皆已经作过，一旦得知宿命，则历劫经过皆已遍了，超出三界之念自然迫切，故沙门以此为问。以何因缘者，以何种因而得知宿命之果。会者、领会，至道者，无漏智证真实法性。守志者，菩萨求无上菩提之志念。净心，即由持戒以止息身三、口四之七支业，纯为止恶行善而净心故。然世有行善而不止恶者，其善不净，以七支业皆由心出，菩萨行即此心行故。凡人行为有三次序：一、审虑，二、决定，三、发动，故凡行为皆由意出，菩萨行以心为主，故表面虽似犯戒而心仍持戒者，亦得曰持戒。反之、心不持戒，虽外面持戒亦非持戒。故大乘戒以心为主，曰心地戒，顺此而行可会至道。下文举喻明之，镜喻本心，垢喻烦恼，磨喻持戒；以持戒法去烦恼垢而净本心，则知此心本来明了，不过未去垢时伏而不显；垢去明存，喻菩萨无漏无分别智现前，镜体明净，即本心显现也。断欲无求者，欲与贪爱相应是不善无记性，无求即三种解脱中之无愿解脱，亦曰无作解脱，由此解脱即得宿命。此中得知宿命者是道通；是与道相共之神通，故曰道通。通宿命即具六神通。</p>
<p>依三增上学，此即戒增上学，由此精进即定增上学，至垢去明存即慧增上学。定增上学亦即定共戒，慧增上学亦即道共戒也。</p>
<p><b><span style="color:teal">沙门问佛：何者为善？何者最大？佛言：行道守真者善；志与道合者大。（第十四章）<span lang="EN-US"></span></span></b></p>
<p>此中大者，道之别名，亦即法性别名，亦即诸法无体之真性，以此绝待无对之大，自可得无量无边之大智大力。行道守真者，即指持定共戒，在戒力未充时，依佛所说勉强力行，尚非真善，进至于得成坚固之定力，即不退转，是即定共戒，曰行道守真。能常行菩萨道法，而守此禅定戒律相资之戒行，故曰最善。志与道合者，徒有此志，尚未能有大德大智大力，必与无漏圣道相应，故曰最大；是即道共戒也。</p>
<p><span style="color:#333399">丁三、忍辱度<span lang="EN-US"></span></span></p>
<p><b><span style="color:teal">沙门问佛：何者多力？何者最明？佛言：忍辱多力，不怀恶故，兼加安健；忍者无恶，必为人尊。心垢灭尽，净无瑕秽，是为最明。未有天地逮于今日，十方所有，无有不见，无有不知，无有不闻，得一切智可谓明矣。（第十五章）<span lang="EN-US"></span></span></b></p>
<p>多力者，能动他法，不为他法所动。佛是有最大力者，故曰十力尊。世间凡夫皆随环境流转，不能自持，有大力者能由自力转一切法，乃至转尘垢世间为清净佛土。最明者，指三明，即三达智。</p>
<p>忍辱者，对无端横逆能不以忿怒心迎之，非谓身口不动之谓。能于横辱之来全以慈愍行之，不为所动，恶自息灭，喻如火然虚空，薪尽火息虚空不坏，是故忍辱者能感化一切恶人。佛昔行菩萨道为歌利王支解其身，而此菩萨欢喜悲愍发愿先度此人，此人即佛初度五人中之憍陈如也。能存此心即无抵触，平时以贪欲心相向，由贪欲生忿争，相抵相消力遂消灭。如人本有成事之力，因对付敌党故日用日减，终至两不成就；故忍辱者能增其力，养成平等互融之心境。心垢灭尽是为最明者，烦恼除尽净无瑕秽之心，如明镜，如清水，如明月，乃能遍照一切，故曰无有不见、无有不知。未有天地至于今日，即佛典通言三世，十方即通言十方，以佛典初入中国，依中国文法，故不曰三世而曰未有天地云云也。得一切智者，遍一切法无不了知，能成佛即得无上一切智也。</p>
<p><span style="color:#333399">丁四、禅定度<span lang="EN-US"></span></span></p>
<p><b><span style="color:teal">佛言：人怀爱欲不见道者，譬如澄水致手搅之，众人共临无有睹其影者；人以爱欲交错，心中浊兴，故不见道。汝等沙门当舍爱欲，爱欲垢尽，道可见矣。（第十六章）<span lang="EN-US"></span></span></b></p>
<p>此章明六度中禅定度。在佛法中，大小诸乘均以修禅定为至要，故种种修行均可名曰修三昧，三昧此云定也。如由念佛得定，可曰念佛三昧，由诵法华金刚得定，即曰法华、金刚三昧。所谓修禅定者，即专注其心于一法中，久之心得统一之用也。常人心散乱故不得安静神通，致心失其功用，不能止害兴利。苟能人人治心，则人人之心力安定，不相摇动倾轧，如治国然，一切庶政皆修明矣。故能专心一致，可得禅定。</p>
<p>禅定可分正定邪定，邪定亦禅定也，但在佛法认为外道邪见之定。邪定、亦由静坐专注于一，若专注于丹田及鼻尖等身分，以为即性道之所在；由此稍有发明，即以为已得道体；从此增进，更起许多邪见分别，及希求种种之神通，亦有知未来过去及他心等者，广如诸经论所简之邪定通等。惟常人不谙佛法，故不能分别邪正，往往错认邪定为道。世人日沈在名利恩爱中，幸能发心趋道又每每落在外道邪定中，深可哀悯！初修行者首宜分别邪正，不然往往陷于邪定邪通。若初发心不慎而终得邪见之禅定，则以有世人未得之定乐及他人难喻之独见等故，无论如何剖解终必附会彼之邪定邪见，非俟受完邪定之果殆难挽救。惟与佛菩萨之正定较之，邪定所知正定能知之，而佛菩萨之正定非邪定可知，始能转邪令正。故初发心者，宜审慎勿错入邪定也。如常人虽无真道德，惟有才巧亦能哄动众人，共成其不正之事业，结果不过自害害他。故未去无明烦恼之根本，所谓禅定终不免为邪定。故修禅定者，必先成正见，即平常之参禅亦不重在得定而在乎具正见；不然，则有盲目行路之危险。</p>
<p>正定又分凡圣二种。凡正定必由无邪见，诸邪定若离邪见亦同于正定。凡夫正定通于四禅、四空，但未能得圣慧相应故非圣定。此种正定亦由持十善戒、不存邪见、正信业果、修得禅定，此无邪见而有善行故为正定，此亦谓之天乘之道。成此禅定，虽未能出色界无色界，已出欲界，但有细密之味觉味著此禅定，故定心中仍不无贪痴。由初禅至二禅三禅四禅乃至非想处，由此得层层之禅定，在此过程中虽已伏欲界烦恼，仍为色无色界烦恼，故仍为凡夫定，此中之四禅天已超出乎欲界，已为欲界所思不到；一切宗教之天神等，不但不及圣定，即凡定之四禅天等恐亦不及。四禅、四定原不限于凡定，如加入邪见即谓之邪定；善行入天即为凡定；如加出世之圣慧相应，即成圣定。观一二三四禅乃至非非想天均知是苦，不贪不痴，观已而得之禅定，神妙层层胜境，未断烦恼有漏业故；再以智慧择而灭之，乃为佛家胜定。苦集灭道者；一切均苦，故一切均空，始不落于生死轮回。故修禅定时，以四谛慧斩断诸烦恼，始得无烦恼之圣定。圣定必三界诸漏一切均空，凡定不然，仍有漏故。但此有漏亦极胜妙，故平常人观玉皇天帝等已为无上高妙之境；在佛观之，不过未出欲界之天神耳，且未及四禅四空天远甚。初禅之大梵天──若基督教之上帝，生命极长，计其数殆先地球成，后地球毁，故常人闻大梵天者，即执为无始无终无生无灭，实则不过较小世界寿命长而境界较大之初禅天耳。然常人则已仰之慕之信之，为高不可仰，大不可量之不可思议天境矣。对天境已为不可及，尚何论出世禅定哉！故有所执蔽者不易得达圣定，圣定又有大小乘之区别，大乘圣定中又有菩萨禅定、如来禅定之区别──此略释禅定之类别。但此种种区别即无区别，以一切禅定皆无性真空，澈悟无性真空者，即与佛慧平等无二，顿同佛之禅定──上总明禅定。</p>
<p>水、喻心体不动，如水澄静以烦恼手搅动之，则泥垢起而清明失矣。人对混浊之水即不能见影，故利害当前而不能辨也。贪爱烦恼为一切烦恼首，或于人有贪爱，或于天有贪爱，有贪爱则心有倾注，不能平静，如水被搅而泥垢起，如是心智不能无漏，不会至道。爱欲交错，心即含有扰乱分子，故断爱去欲为修禅定要义。</p>
<p><span style="color:#333399">丁五、般若度<span lang="EN-US"></span></span></p>
<p><span style="color:#333399">戊一、根本智<span lang="EN-US"></span></span></p>
<p><b><span style="color:teal">佛言：夫见道者，譬如持炬入冥室中，其冥即灭而明独存，学道见谛，无明即灭而明常存矣。（第十七章）<span lang="EN-US"></span></span></b></p>
<p>般若智体即离爱得净慧。初学菩萨依无漏清净慧所流出之般若教法而修之，谓之文字般若。依此教法思惟观察，以持戒禅定心修之，即为由思慧而修慧，是在小乘有七贤位，而在大乘则有十信三贤诸位。依教法即文字般若，如信戒定观察即为观照般若，得到清净无漏亲证真如，即为实相般若。菩萨得此根本般若，始能起上行下化之后得般若。在未得根本智前为观照般若，信本体智得大用智，得真般若谓之见道。在小乘亦有见道位，见一切众生皆空故，大乘则二空无为法性，二空谓生空法空也。众生依法而观法空，则众生亦空，故二空所观之真实相无可分别，故能证智亦无分别，二俱无分别故，亦无能知所知之相可得，是根本智也──上明般若义。</p>
<p>此中所谓之冥，喻无明等。明喻圣无漏智。以无漏智光破无明暗，喻持明炬入冥室。冥灭明存，二无前后，明现则自然暗谢。故吾人虽不能当下即本明现前，但能以教法戒定般若修持之，必能渐到明现暗谢，乃至无明永灭成无上觉。</p>
<p><span style="color:#333399">戊二、后得智<span lang="EN-US"></span></span></p>
<p><b><span style="color:teal">佛言：吾法念无念念，行无行行、言无言言，修无修修；会者近尔，迷者远乎！言语道断，非物所拘；差之毫厘，失之须臾。（第十八章）<span lang="EN-US"></span></span></b></p>
<p>此章明后得智，以在根本智后而得，故曰后得。根本智是证道智体，后得智是所起智用，后得智既得，则大用繁兴成不可思议之妙用。以证初地始得，故又名出世不可思议智。此智融通广大，事事无碍，泯尽分别，法性相应，平日我执法执所起二障于此渐除；盖菩萨虽未能尽去二执，然已去其大半，由此精进至于佛位则可断尽，故后得智为成佛之基础。我执起者即烦恼障，法执起者即所知障。菩萨地前六识烦恼虽亦有时伏而不起，而第七识中之烦恼恒行未能暂息，及至根本智现前则分别起烦恼障断尽，由此得不可思议大用，即后得智也。此智以何为体？在心法分析中，仍以五别境心所中慧心所为主。吾人平时本具此慧，然因与烦恼附合不能清净，至根本智既得，始能成清净慧。但此慧心非凭空单独之慧心，乃与其余心心所相应者；菩萨地上相应心王，即清净意识及清净末那识，并与五遍行、五别境、十一善心所相应。既与心心所相应，何以不曰心而曰智？则以清净心心所中以智为主，有漏心心所中以识为主，是故谓之智而不谓之心。至佛位中与清净八识及诸清净心所相应，一切清净心法皆与此智相应，故此智之体是慧，此智之相应是二十心所，此智之所现即一切诸法。根本智以真如性为所现，后得智以诸法相为所现，故佛菩萨实报庄严身及实报庄严土，皆后得智上之所现。此所云智者，非平时所谓智，一切清净身清净土皆包括在中也──上讲后得智体相。</p>
<p>此中法者，是非佛不成就之法。初欢喜地以上菩萨仅能成就少分，此大乘不共般若所成就之法，惟佛与菩萨乃能成就之，故曰吾法。此法无念无行无言无修，然无念而未尝无念，无行而未尝无行，无言而未尝无言，无修而未尝无修，在恒人视之，认为犯矛盾律，然此处并不适用任何学理定例，以真实如此不能以理论否认事实故；以在思想上通不过，议论上立不起，故曰不可思议。</p>
<p>念者，五别境中一心法。五别境者：一、欲，性通善恶无记；二、胜解，有胜力理解，不定是善恶，以有时固执谬解为精循，故胜解亦通善不善无记；三、念；四、定；五、慧：此皆别境心所所有者。念即记忆，明记不忘称之曰念。吾人平时念佛，以为是口念，甚至加口作念，更是误解。以念之本意是明记不忘，使刹那起灭之心皆明记不忘于佛，心无别境，以佛为境，始得念心明记不忘，由此使一切心心所皆于佛境明记不忘，即为佛智。在五别境心所中，念由欲、胜解出，由念生定，由定生慧，故五别境心所以念为枢，此是念之本意。又恒言心心念念，或曰一念，一念者，此指心之一起一灭而言；一念一念起灭，则曰念念，此是念之别义。</p>
<p>后得智中并非无念，此念通前二义，以后得智中未尝无明记不忘之念，然此念不同于未得根本无分别智以前之念，即不同于有我执法执分别执著之念，故曰念而无念。然虽无我法执之念，而未尝无明记不忘之念，故又曰不念而念。以刹那心心所义说，此智亦未尝念念相续生灭，然能了知即此生灭是空，即此空亦非无生灭，故曰无念念。</p>
<p>前来明记不忘之法即陀罗尼，译言总持，亦云真言。菩萨得此无念念果即得陀罗尼，如法华经等说菩萨可得种种陀罗尼。此法非法执之法，乃是由无念念定慧所生之法，初地菩萨得百法陀罗尼，二地得千法陀罗尼，故佛言一音摄一切音，一切音统为一音，是故念者即陀罗尼。故密宗行法以念诵为主，亦是在念上用功。经上常言菩萨在法会中得若干陀罗尼，即得若干总持，念以念无自体故空，空故无念而念。</p>
<p>行无行者，佛典之行，指有为生灭言，故曰诸行。言诸行无常即生灭法义；又作为义。平时所谓有为，即有为造作行为之法及生灭之法。初地菩萨万行齐修，上求佛道下度众生，一心中万行精进以趣佛果故，以菩提心为利济众生而起行故，虽至果满而利人之行无尽。此中凡能所行皆谓之行，行由众缘起故一切本空皆无自性，故曰行无行。无行而万行具足，故曰无行行。</p>
<p>言无言言者，佛菩萨化导众生以言说为主，名字言说皆为众生思想而立，以破除众生谬妄思想故。然不能以之得佛菩萨无分别智，证清净诸法实相，以诸法实相离言说故。但佛为度生不能无言，故仍有言说，然言说中并无诸法实相，但有名言都无实义，故曰言无言。然破众生妄执时，仍有其方便之用，故曰无言言。</p>
<p>修无修修者，修者修习，即学习练习之义，故无论何事皆可谓之修。初地菩萨谓之修习位，以虽达佛法而未练习成熟故。佛果自位已无所修，然尚教他人修。但此修空无所得，故曰无得不可思议智。虽无实体可得，然亦非无众缘所起种种修习之事，故曰无修修。</p>
<p>念与言联，行与修联。华严有入法界品，亦名入不可思议品，以已解脱烦恼二障故。盖此不可思议智在二障众生心中之思想言说上，皆不能成立；虽在众生心中不能成立，而在二障净智菩萨心中实有此境，故曰不可思议。其实此境亦非佛菩萨独有，以诸法实相本来如是，吾人以二障未净故不能认识，然由圣教教法观察体会即可渐有了悟，故曰会者近尔。然以众生心中迷而不觉，故不达此诸法实相，以为甚远，但实非远，以众生心本来即诸法实相故。如人梦中虽另成梦境，而实不虽于此心，迷者亦复如是，故曰迷者远乎。</p>
<p>言语道断者，谓言语之路不通。非物所拘者，物即众生心中我执法执所执之我所执之法，以习气深固似成固定之实体，须将此我法之执空去乃与真实法性相应──平时说空无法性即空无我法二执──，以吾人思想常拘我法二执故。差之毫厘失之须臾者，佛法兴众生心并非两处，吾人一刹那心性即无碍法性；华严经中所说华藏世界，亦即吾人之世界，并非二处。凡夫现行无明即诸佛不动智光，现行心行亦皆由无碍法界起，以由无始来我法二执之分别习气同时而起，即成众生心念，差之毫厘者，即在此。苟能不与我法二执习气相应，即可即念成佛，故佛法中有顿觉法；然此法非夙有善根智慧相应不可，故曰失之须臾。</p>
<p><span style="color:#333399">戊三、加行智<span lang="EN-US"></span></span></p>
<p><span style="color:#333399">己一、无常即常观<span lang="EN-US"></span></span></p>
<p><b><span style="color:teal">佛言：观天地念非常，观世界念非常，观灵觉即菩提，如是知识得道疾矣。（第十九章）<span lang="EN-US"></span></span></b></p>
<p>自此章至第二十六章明般若加行。加行者，在未得根本智前所加修之功行也。平常所行积成善根，乃可增修般若加行，佛之开示教化，依教明理，依理起观，般若中之观照般若即由文字般若而修，在此过程中加以猛厉之修行，即曰加行。众生无始来贪爱所成之业，固结难除，修菩萨行者，对治无始来深长习气，欲加以行力使之断除，得永不退转之圣果，此非用一番勇猛精进刻苦功夫不可。在佛法上不证圣果仍堕轮回，只有得圣果者永不退转，故由人入天而未证圣果者仍是循环轮转，只有证圣果是真进化。以至菩萨地则依正二报皆地地庄严增进，无少轮转故。是故修行欲得真正不退之圣果，非加行不为功；加行以智慧观察为主，并非盲修，故加行亦曰智。</p>
<p>加行有广狭二义：依广义，未证圣果前所修行统是加行，即由菩萨位欲进至佛位亦曰加行。依狭义，初资粮位者即集福慧以为加行之预备，如阅经持戒修禅定皆是，练习加行之预备是皆资粮行，资粮行后所起行曰加行。大小乘中得根本智之前皆有四加行位，以定慧观照为主，此前有资粮行，资粮行之前尚有种姓行，以信心未成熟则不起资粮行故。上总明般若加行。</p>
<p>此中所谓天地，即俗言世界；下世界即包俗言万物；天地世界即世界万物之义也，亦可曰天地人物。非常有二义：一、变坏之义，二、断灭之义。佛法中所谓非常，非断灭义，是变坏义，易言之、即流行转变有成坏义。言观照天地之广大悠久尚有变坏之期，他更无论，故曰观天地以念非常。世界、即宇宙，恒言上下四方谓之宇，往古来今谓之宙；依佛法名词，则三世谓之世，十方谓之界，一指时分，一指方位，即心不相应之分际。方依人物方向之认识而得安立，时依心境运转之认识而得安立，或以日之运行一度为一日，或以心之流动为刹那，时摄精神，方唯物质。既观天地无常，则世界亦当然无常。然此无常观有粗细，细者刹那生灭即是无常，粗者天地亦是有坏之物。在中国旧说，或谓天长地久，不信天地之坏，而现在科学家已能证明星球之坏。又细观者，人身时刻迁流，今日之我已非昨日之我，但以此迁流相似相续前后互相仿佛，在未破坏之前不觉其变，如江河之水本是无时不变者，然以河道有定故不觉其变，及至河口决裂水道改流，人始觉其变易。人身如是，木石亦复如是──此无常观通大小乘。大乘无常观则有情根身及无情器界皆是无始流行生灭相续，阿赖耶识所变起之相分，阿赖耶既转变不停，则其所生相分当然亦是刹那生灭；如梦是刹那生灭，则梦中之相亦是刹那生灭。此种相续，依业种势力未尽期限前，阿赖耶即在业力范围内生灭相续，此业种期限即儒书所谓命也。是故吾人以为死者无知，其实阿赖耶识并未断灭，另依业力更寻新生，故平常所谓死，不过是常态破坏而已。如是观察，则粗细无常相皆明唯识，是大乘观想也。</p>
<p>观灵觉即菩提者，所谓了脱生死者，非不生之谓，不过将有限生灭相续扩为永恒相续而已。故佛法所谓无生，并非去生，实是扩充此生使之增大而已。以有限生皆由我法二执转计生起，能空此二执，有限业力变为平等行，则解放而为大解脱；由此阿赖耶识变为清净即成庵摩罗识，即佛之自受用身也。故最细之无常，即尽未来际相续之常，亦即佛法常乐我净之常。其实、庵摩罗识亦是生灭相续，不过其生灭尽未来际，均恒湛然相续故是常，此观即是观灵觉即菩提。此无漏清净庵摩罗识，原即众生第八识，不过以无始业力使此灵觉流转于五趣生死之中；吾人学佛，即在解放此第八识之束缚而成清净。观灵觉即菩提者，亦即是观心即佛，由粗无常观则对世界无贪爱，由最细观则证佛果，故曰得道疾矣。</p>
<p><span style="color:#333399">己二、无我如幻观<span lang="EN-US"></span></span></p>
<p><b><span style="color:teal">佛言：当念身中四大各自有名，都无我者；我既都无，其如幻耳。（第二十章）<span lang="EN-US"></span></span></b></p>
<p>上章明无常即常观，此章明无我如幻观。诸法无我有浅深二义：浅者，观身四大──地水火风──合成，分之四大各自有名，如执我是我，则我是四大合成；如曰四大是我，则无处无四大，亦即无处非我，既无处非我则我与非我亦不能成立，此专就生空义言。深者，实则法空义已包括其中，盖法即是物，无论何物都无自性，以皆依他起故，依众缘生依唯识现，地水火风亦复如是。四大假合之我固无有，而四大依众缘生亦无自体，无自体故其性亦空。又依唯识现者，诸法皆以不同之识而发现，此识由无始来积成亦是依他起性，了无实体。此诸法无我观，即法空观也。是故佛之说法，举一隅而反三隅，使由近推远。小乘智慧浅短，只能观身无我而不能观四大诸法无我，故法执不除。能尽明一切诸法皆是无我，则为大乘观，如地是众缘合成并无自体，则是地空观等是。</p>
<p>上来诸行无常诸法无我观成立，则二执都空，人生世界一切如幻。大乘唯识讲诸法唯识如幻，诸法如幻唯识。上无常即心观，即无常即识观；下诸法无我观，即无我如幻观。由无常即识观中可了无常即常，无我如幻观中即悟无我即我，以我者即自由义，随心运转而无障碍义，得无障碍者，以一法摄一切法，一法入一切法，互摄互入，互应互遍，以唯心识现故无障碍，于是无常即常即成常乐，无我即我即成我净，得大自在。故最深观，即自在无障碍之无我观，此妙观通初发心至成佛，人由此得达如来所证。</p>
<p><span style="color:#333399">己三、通观五欲<span lang="EN-US"></span></span></p>
<p><b><span style="color:teal">佛言：人随情欲求于声名，声名显著，身已故矣！贪世常名而不学道，枉功劳形！譬如烧香，虽人闻香，香之烬矣，危身之火而在其后。（第二十一章）<span lang="EN-US"></span></span></b></p>
<p>通观财、色、名、食、睡五欲中，此先破求名欲。世人遗名后世者，或以有大善，或以有大恶，取为鉴戒以此知名。后人专意求名，或且专积恶名，故下文以烧香为喻。盖凡夫不能明此生死，盲生盲死，尚求虚名，愚甚可怜！余文易知。</p>
<p><b><span style="color:teal">佛言：财色于人，人之不舍；譬如刀刃有蜜，不足一餐之美，小儿舐之，则有割舌之患。（第二十二章）<span lang="EN-US"></span></span></b></p>
<p>此章专言财色，财色是人最贪著之物，故举喻以明之。本为五欲，此二章惟举名财色者，举三以概其余故。</p>
<p><span style="color:#333399">己四、别诃色欲<span lang="EN-US"></span></span></p>
<p><b><span style="color:teal">佛言：人系于妻子舍宅甚于牢狱，牢狱有散释之期，妻子无远离之念。情爱于色，岂惮驱驰！虽有虎口之患，心存甘伏！投泥自溺，故曰凡夫；透得此门，出尘罗汉。（第二十三章）<span lang="EN-US"></span></span></b></p>
<p>第二十一章、二十二章通诃五欲，此二十三章以下四章，别诃色欲，即色欲观。欲达无我观，必先离色欲，始得出家而证道果。平常所谓出家有二义：一、家财，二、家属。人心系属多半在家属家财，其束缚之固如系牢狱，故佛以此晓之。此中妻子包一切家属，舍宅包一切财产，以有三层束缚，故有三层解脱。妻子之来源起于色欲，色欲根深故妻子无远离之念。投泥自溺，喻色欲之苦，以佛说法时有狂象投泥自陷之事，此喻愈转而深也。</p>
<p>透得此门者，即超出第三果得第四果。盖前二果未离欲界，仍有色欲，而色界天皆是化身，始得脱离色欲，是即第三果也。但欲界中虽未能断色欲，然能时时存远离之念，即是种罗汉果，终有超出之日。通常言色界之色，并非色欲之义，是有形之义。至无色界始无形体，但依流行不断之业识，由定心执持为境。故色界已超出阴阳二性，不与欲界同量矣。然此中依佛法修行而离色欲者，可证第三果，未证第三果者仍可转世为人。在家能遵五戒戒法，至证出世果时，或出家而守比丘戒，则可进至离欲地，故曰出尘罗汉。</p>
<p><b><span style="color:teal">佛言：爱欲莫甚于色，色之为欲，其大无外。赖有一矣，若使二同，普天之人无能为道者矣！（第二十四章）<span lang="EN-US"></span></span></b></p>
<p>色欲于诸欲中为害最烈，故曰其大无外。赖有一者，言此最烈之欲，幸赖惟有一种，若尚有他欲同于色欲者，则无能为道，为道、即为出离生死之道。今人学佛而解脱甚难者，亦唯色欲，以较财欲重故，是故依佛法求出世行者，不可不加意诃之。</p>
<p><b><span style="color:teal">佛言：爱欲之人犹如执炬逆风而行，必有烧手之患。（第二十五章）<span lang="EN-US"></span></span></b></p>
<p>此亦别诃色欲，随文可知。</p>
<p><b><span style="color:teal">天神献玉女于佛，欲坏佛意。佛言：革囊众秽，尔来何为？去！吾不用。天神愈敬，因问道意；佛为解说，即得须陀洹果。（第二十六章）<span lang="EN-US"></span></span></b></p>
<p>依释迦应化事迹，佛将成道时有欲界第六天天魔扰佛，欲界第六天者即他化自在天，为受用最微细胜妙五欲乐之天，有天主曰波旬，亦即主持欲界最胜妙五欲者，凡欲界众生求最胜五欲者，皆崇奉之。佛法专在出离欲界，故魔嫉之，以是献玉女于佛，然此中不必是初成佛时遇魔之事，或成佛后所遇之事。下文，即佛诃魔之辞。革囊众秽，喻人身不净。佛典中记有人已证第二果，未离妻欲，后又证第三果离于色欲，此时其妻求色欲，此人因取最美花瓶内盛众秽，语其妻曰：汝能执此瓶者则可复共欲爱；其后瓶碎秽出其妻远避，此人因晓以人身不净之意。此中经文亦复如是。因问道意者，问成道之意。得须陀洹果不必离色欲，以未出欲界天故。</p>
<p>未得圣果之前，以加行观慧对治烦恼，即可得解脱。此五欲观中别诃色欲观，本无须多讲；然以大乘法包二乘法，二乘法亦为大乘之初步，故不得不就凡近者谆谆教饬也。</p>
<p><span style="color:#333399">丁六、精进度<span lang="EN-US"></span></span></p>
<p><span style="color:#333399">戊一、披甲精进<span lang="EN-US"></span></span></p>
<p><span style="color:#333399">己一、披甲精进行<span lang="EN-US"></span></span></p>
<p><b><span style="color:teal">佛言：夫为道者犹木在水，寻流而行不触两岸，不为人取，不为鬼神所遮，不为洄流所住，亦不腐败，吾保此木决定入海。学道之人不为情欲所惑，不为众邪所娆，精进无为，吾保此人必得道矣。（第二十七章）<span lang="EN-US"></span></span></b></p>
<p>六度次序诸说不同，大乘法中有二义：一般若在后，二精进在后。华严以文殊菩萨表大乘般若智，普贤菩萨表大乘精进行，以毗卢遮那佛表大乘圆满果；由此大乘全体──境行果──圆满表现。然此大乘圆满果皆由智行二者所成，故华严中毗卢遮那无所说，而文殊普贤说法现通者义即在此。六度中般若在后者表文殊智，精进在后者表普贤行，故此中以般若精进次于最后，即华严义，谓前五度皆须精进始得也。学佛者由诵经闻法了诸法性相之诸法实相，得文字般若智；由此精进始可得普贤万行。既知此义，故学佛者以精进为主，不应贪慕轻安，宜比任何人倍加忙迫，以在自己须除烦恼，在他人须广度脱，以此同体大悲度脱众生日无暇晷，始是普贤胜行，故归结于精进度也。</p>
<p>精进分三，初披甲精进者，喻学佛之精进如临大敌。故法华经云：佛与众魔战，以无明烦恼皆待破除故，故曰披甲精进。即以大无畏之精神，行大勇猛之事业，所修诸行皆非躲避烦恼，乃是深入烦恼而攻破之，故曰披甲精进也。此中共七章，今初明精进行之正体。</p>
<p>为道者，指已发菩提心欲深入圆满觉海者而言。木喻五蕴身心报体，在水喻在六度法流水中，持此五阴之身循道而行，故曰寻流而行。两岸、喻两重障碍：一、凡夫爱物，二、外道邪见。凡夫滞物不能出离尘欲，然亦有欲脱尘修道者，以佛法难闻故，转生外道邪见；不触此岸，即触彼岸。此亦即断常二见，凡夫计断，外道计常。亦或指有空二见，凡夫情爱之见是执有，外道虚无之见是执空。故依佛法中道而行，常不触此两岸也。不为人取者，喻不落人天道。不为鬼神所遮者，言不落鬼神界。不为洄流所住者，即不堕轮回。亦不腐败者，喻精进不退。海者，喻大圆觉无上菩提海。余文依喻可知。菩萨依般若智而行精进，故华严喻文殊是童子，普贤是壮年，而毗卢是其父。此明依佛法中道而行，不落断常有空之见始得证果也。</p>
<p><b><span style="color:teal">佛言：慎勿信汝意，汝意不可信；慎勿与色会，色会即祸生；得阿罗汉已，乃可信汝意。（第二十八章）<span lang="EN-US"></span></span></b></p>
<p>阿罗汉、离烦恼之意，通大小二乘。此中意者，通第六第七识，以皆有我法二执故。烦恼不断，是故不可信。然则何信？信圣贤所说教法，以学佛者须依佛法中道而行；一信自意，即是退堕而非精进，亦即落外道知见，触于外道知见之岸。一与色会，则触凡夫情爱之岸，皆妨道体。是故儒家云诚意，即离一切妄执之谓；依此修行，最低亦可得阿罗汉果。</p>
<p><b><span style="color:teal">佛言：慎勿视女色，亦莫共言语。若与语者，正心思念：我为沙门处于浊世，当如莲华不为泥污。想其老者如母，长者如姊，少者如妹，稚者如子；生度脱心，息灭恶念。（第二十九章）<span lang="EN-US"></span></span></b></p>
<p>上章言慎勿与色会，此承其意。修菩萨行者须远离爱欲，故须作此思念，始可转恶为善。是故精进者，已成之恶当令息灭，未生之恶当令不生；已生之善助之增上，未生之善助令生长，是精进正行也。</p>
<p><b><span style="color:teal">佛言：夫为道者，如被干草，火来须避； 道人见欲必当远之。（第三十章）<span lang="EN-US"></span></span></b></p>
<p>此亦承上章，随文可知。</p>
<p><b><span style="color:teal">佛言：有人患淫不止，欲自断阴，佛谓之曰：若断其阴，不如断心。心如功曹，功曹若止，从者都息；邪心不止，断阴何益？佛为说偈：欲生于汝意，意以思想生，二心各寂静，非色亦非行。佛言：此偈是迦叶佛说。（第三十一章）<span lang="EN-US"></span></span></b></p>
<p>此明身口意三业皆由心造，故须自心中止息，不可由身上强制。功曹者，法官，喻官若止讼，讼即不生。</p>
<p>偈中意者，即有我执相应恒审思量之意，是不可信之意，此意亦是由思想生。思者，即五遍行心所中之思心所。想者，即思之边际。故于此有界限分别，是由想心所生；因此边际，故想此是此法而非彼法，彼是彼法而非此法；以由思心所中活动造作，故成为恒审思量我法执之意。故云欲生于汝意，意以思想生。二心各寂静者，思心想心除我法执，不在相中直我法执，亦不由我法二执造一切业。非色亦非行者，不由想心想像故非色；不由思心造作故非行。非者、无义，即无色无行也。此章明断一切欲当由心断。</p>
<p>迦叶佛是释迦佛前之佛，其年代甚远，他人早已不知此偈；释迦以有三达智故，为众生说此偈。</p>
<p><b><span style="color:teal">佛言：人从爱欲生忧，从忧生怖；若离于爱，何忧何怖？（第三十二章）<span lang="EN-US"></span></span></b></p>
<p>此中欲者，通一切欲。爱、即我爱，在末那识常有此爱。倘根本无我爱之爱欲，则自然无忧。有此我爱，则首忧生命之不能保存，即恒言所谓求生之欲；由此财、色、名、食、睡五欲缘之以起，故未得患得，既得患失。如今人忧人口之增加，又忧生活之不安定，由此即生大恐怖，故须远离我爱即无忧怖矣。</p>
<p><span style="color:#333399">己二、披甲精进相<span lang="EN-US"></span></span></p>
<p><b><span style="color:teal">佛言：夫为道者，譬如一人与万人战，挂铠出门，意或怯弱，或半路而退，或格斗而死，或得胜而还；沙门学道应当坚持其心，精进勇锐不畏前境，破灭众魔而得道果。（笫三十三章）<span lang="EN-US"></span></span></b></p>
<p>此章正言披甲精进，前自第二十七章以下明披甲精进行，此明披甲精进相。</p>
<p>吾人学道之正觉心，要战胜无明烦恼之心，其用力之猛，亦须如一人与万人战。苟无坚固信心，则把持不定，易为恶意所转，故举此喻明之。半路而退，喻中途转念。格斗而死，喻修行人不能奋勉，为烦恼所战胜失其菩提心。得胜而还，喻得道果。故沙门学道，应坚持其心。坚持其心者，发大愿力，坚持其菩提心也。余文易知。</p>
<p><span style="color:#333399">戊二、摄善精进<span lang="EN-US"></span></span></p>
<p><b><span style="color:teal">沙门夜诵迦叶佛遗教经，其声悲紧，思悔欲退。佛问之曰：汝昔在家曾为何业？曰：爱弹琴。佛言：弦缓如何？对曰： 不鸣矣。弦急如何？对曰： 声绝矣。急缓得中如何？对曰：诸音普矣。佛言：沙门学道亦然，心若调适，道可得矣。于道若暴，暴即身疲；其身若疲，意即生恼；意若生恼，行即退矣；其行既退，罪必加矣。但清净安乐，道不失矣。（第三十四章）<span lang="EN-US"></span></span></b></p>
<p>此明摄善精进，共二章。前披甲精进祗能除恶，此专明精进行中所成善法。明学道当以调和安适为主，急固不可，缓亦不可，如炊饭火猛缓得中，如草木荣雨露均适，学道亦然。此中迦叶佛遗教经者，依佛法言，每佛出世有正法、像法、末法三期，末法之末经典全灭，故迦叶佛经本来不传，然释迦牟尼佛以大智能了知之，故传此遗教经以教沙门，亦如前偈也。迦叶、此云饮光，其光普照可吞饮日月之光故。释迦在迦叶佛时为护明菩萨，及迦叶灭度释迦成佛，故迦叶佛遗教经，释迦能传之。</p>
<p>沙门夜诵经者，依沙门法上午乞食，下午听法，前半夜读诵经典，中夜养息，后夜修禅定，依是程序故曰夜诵。其声悲紧者，以佛法难修，沙门行繁，恐遂不成，以是悲切。佛本有他心通，故因其读诵而问之。此问亦不必是当夜，或是次日聚众说法时，以使自述其心容易了解，故设此问。</p>
<p>依佛法出家修行，与今人离家入校无二。当求学时，可不必问家事而过学校生活，出家修行亦然，不过其目的在得圣果。一生不得圣果，则不宣停息，及至既证圣果则入世度生，如观音三十二应无所不有，无所不作，亦非必尽拘出家人迹相。然在今有在家出家之分者，以证圣果之事业远大，故出家人作为终身事业。比丘如正科生，居士如旁听生，正科生必遵学校规则，而旁听生可不必全遵正科生规则。证初果者如小学毕业，证二果者如中学毕业，证阿罗汉果者如大学毕业。此经专为沙门说法，故每云沙门也。问答寓意，随文可知。</p>
<p>其行既退罪必加者，以由自退故，于佛法便生毁谤，他人见其谤法更不精进，故其过比未学人加增一等。</p>
<p>身离疲劳，意离悲恼，心即调适。急则由反动而退，缓则由怠惰而退，故须调适也。</p>
<p><b><span style="color:teal">佛言：如人锻铁，去滓成器器即精好；学道之人，去心垢染行即清净矣。（第三十五章）<span lang="EN-US"></span></span></b></p>
<p>此亦言摄善精进。滓喻五阴，由凡夫至菩萨皆五阴诸法；众生五阴诸法是垢染五阴诸法，佛菩萨五阴诸法是清净五阴诸法。如铁之精粗不同，故以为喻。学道者，以了解佛法为主，由解生观，由观生行；解行之心能将众生垢染五阴之心，锻炼使成清净五阴之心，即如炼矿技师能锻炼铁成器也。</p>
<p><span style="color:#333399">戊三、利乐精进<span lang="EN-US"></span></span></p>
<p><b><span style="color:teal">佛言：人离恶道得为人难；既得为人，去女即男难；既得为男，六根完具难；六根既具，生中国难；既生中国，值佛世难；既值佛世，遇道者难；既得遇道，兴信心难；既兴信心，发菩提心难；既发菩提心，无修无证难。（第三十六章）<span lang="EN-US"></span></span></b></p>
<p>此章明利乐精进。三界众生种类极多，以人数较众生仍在少数，再通三恶趣则人更居少数，是故离恶道得为人难。同生为人，依业报关系分为男女，男子能作种种事业而女子不能，故去女即男难。既生为男，眼耳鼻舌身意皆复完全，此又福报殊胜。此中中国者，表有圣贤教法之国，然不必是世出世间兼具之法。佛世者，亦不必是释迦住世之时，凡正法、像法、末法三期有佛法流通于世者，皆是佛世。道者，通佛菩萨之证道者而言。兴信心难者，未生信心，语以佛法如水浇石；生信心者，如水遇土，故曰兴信心难。兴信心者，以受三归五戒为主，即确定信心之表示。发菩提心者，即发心度无量之众生，断无尽之烦恼，学无量之法门，证无上之菩提，此时即得入菩萨地；及至现证佛果，则更无可修，更无可证，是即圆满涅盘，故曰无修无证难也。</p>
<p><span style="color:#333399">丙三、明急戒乘<span lang="EN-US"></span></span></p>
<p><b><span style="color:teal">佛言：佛子离吾数千里，忆念吾戒必得道果，在吾左右虽常见吾，不顺吾戒，终不得道。（第三十七章）<span lang="EN-US"></span></span></b></p>
<p>此中戒者，戒行；乘者，定慧。乘戒齐进，大乘行始能成就。通常天资高明之人，每以持戒为愚夫愚妇之事，然不持戒，则七支恶业不能除尽，故必以持戒为主也。</p>
<p>戒即佛之法身，能持戒者则自身即是佛身，故曰忆念吾戒，必得道果。</p>
<p><b><span style="color:teal">佛问沙门：人命在几间？对曰：数日间。佛言：子未知道！复问一沙门，人命在几间？对曰：饭食间。佛言：子未知道！复问一沙门，人命在几间？对曰：呼吸间。佛曰：善哉！子知道矣。（第三十八章）<span lang="EN-US"></span></span></b></p>
<p>前言无常观无我观，二者中无常观尤切，故佛以此问于沙门。此答者已闻佛说无常法，故答数日间，然由此即证明其于无常观尚未明了。答饭食间者，似进一步矣，仍未能观察细微，故佛皆不许。出气为呼，入气为吸，一息不入便成隔世，以此证明人生无常；故须时时观照，能观照则可常契于道。孔子曰：朝闻道，夕死可矣，亦即此义。</p>
<p><span style="color:#333399">乙四、信教解理修行<span lang="EN-US"></span></span></p>
<p><span style="color:#333399">丙一、信教<span lang="EN-US"></span></span></p>
<p><b><span style="color:teal">佛言：学佛道者，佛所言说皆应信顺；譬如食蜜，中边皆甜，吾经亦尔。（第三十九章）<span lang="EN-US"></span></span></b></p>
<p>前来明三乘共教行果，五乘善恶通义，大乘不共胜行，皆别明其行果。此下三章，总明证果之法，言能信此教，能解此理，能修此行，则可得阿罗汉果乃至佛果，否则无所受益。此第三十九章即明佛所开示之教法。此中佛所言说皆应信顺者，以学佛者于佛所言说必真确信任，能信任则能顺之而行，故曰信顺。佛所言说所以应信顺者，以佛说即是圆满无上智所明一切法之真实相故，此一义也。复次、佛于世界一无所求，其说法非欲得世间之恭敬，亦非为名利，为哀愍众生之大悲心而说此法，故均可信。依此教法可开大智慧，成大福德。食蜜中边皆甜者，喻无粗无细，无浅无深，无高无低，无广无略，无非妙义，能依之修行皆可得无上佛果，如一盂之蜜，中边皆为甜味。即此四十二章中之一章一句，苟能信受即受用无穷，以佛所言说皆实义故。</p>
<p><span style="color:#333399">丙二、解理<span lang="EN-US"></span></span></p>
<p><b><span style="color:teal">佛言：沙门行道，无如磨牛，身虽行道，心道不行；心道若行，何用行道！（第四十章）<span lang="EN-US"></span></span></b></p>
<p>此章明解理。修行首重明理，以正当理解而起之修行始为正行。此中身者，包身口二者而言。今人修行，或礼拜、或打坐，此即身行道。或念佛、或诵经，此即口行道。然但身口有行，心不相应皆同虚设。故此章明修行以心道为主，否则如彼磨牛，以布幂眼，身虽行道茫不知其所之。若是则身行礼拜，仅若米碓之低昂；口诵经文，俨同风林之虚籁，大不可也。故礼拜时须作观想，诵经时亦应随文入观；即或布施亦必尽泯人我之见，观照自他皆由诸法因缘所生，皆唯识变。明此理解，行此观照，则行道所依皆已了解，至真能明理行心道时，即安坐不动已是行道。然此解理观照非由外求，即依前信教所生，以佛理不离圣教故。佛教中无论何宗，莫不以明理为主，尤在禅宗，不以得定为本而以开悟为归，则以欲得正见须由妙悟故也。</p>
<p><span style="color:#333399">丙三、修行<span lang="EN-US"></span></span></p>
<p><b><span style="color:teal">佛言；夫为道者，如牛负重行深泥中，疲极不敢左古顾视，出离淤泥乃可苏息；沙门当观情欲甚淤泥，直心念道，可免苦矣。（第四十一章）<span lang="EN-US"></span></span></b></p>
<p>此章明修行。此中为道者，为出世道。如牛负重，喻义三重：一、为道者未解脱生死烦恼之前，则所负为烦恼；二、已发菩提心而未能普度众生，则所负是众生；三、如未解圣理，未证圣行，则所负是圣教。深泥、喻烦恼生死海，在未断烦恼，未度众生，未证圣智之前，虽极疲劳不敢耽于安逸。已出淤泥，喻已得度，以此时自身智力已足退无明烦恼故。苏息，喻安乐，言学佛者能信教明理精进修行，则可得大觉悟证大涅盘。而害此大觉之心者，厥维爱欲，故沙门当作如是观。直心者，即不敢左右顾视，一心念道，如是可以免苦。此中苦者，是劳而不安之意。恒人每作一劳永逸之想，但不可能；即令造福升天暂得安乐，然而业终报尽仍入苦涂。是故苦有二义：一、三界分段生死苦；二、三乘变易生死苦。以是义故，未证佛果总须直道而行，圆觉现前始脱苦耳。</p>
<p><a name="a03"></a><span style="color:#333399">甲三、统结分<span lang="EN-US"></span></span></p>
<p><b><span style="color:teal">佛言：吾视侯王之位如过隙尘，视金玉之宝如瓦砾，视纨素之服如敝帛，视大千界如一诃子，视阿耨池水如涂足油；视方便门如化宝聚，视无上乘如梦金帛，视佛道如眼前华，视禅定如须弥柱，视涅盘如昼夕寤，视倒正如六龙舞，视平等如一真地，视兴化如四时木。（第四十二章）<span lang="EN-US"></span></span></b></p>
<p>此章总结全经。前第一章以佛成道起，此末一章即以佛智观察法界归结。于中分二：一、自佛言如涂足油，明以佛智观世间法；二、自视方便门至如四时木，明以佛智观出世间法。</p>
<p>初以佛智观世间法：视王侯之位如过隙尘，乃至视纨素之服如敝帛者，以佛智已无一切分别相，无所爱著故。诃子，即芥子，视大千界如一诃子者，以一切大小唯是假相故。阿耨池，是雪山上之池，为众水之源。涂足油者，古天竺蛇虫蕃殖，人往往为所伤，故涂油于足以御之。此亦言大小本无实相。</p>
<p>次以佛智观出世间法：方便门者，方便利生法门，此法门虽如宝聚，然是幻化，至究竟涅盘始是真实。但在佛智，无论幻法真法一切圆满，了无所用，故观一切世间法如是。视无上乘如梦金帛者，以佛已得无上道，究竟无所得故，如梦金帛醒即空无。视佛道如眼前花者，以佛道本无可说，今尚有所说者，不过假为方便说无所说，所谓度梦中之众生，作空花之佛事，即是此义。须弥、此云妙高，是世界中心之山，不易动摇，故以为喻。视涅盘如昼夕寤者，如夕寐而昼寤，乃由黑暗转现光明，故佛悟涅盘如大梦觉，如莲花开，亦即此意。六龙舞者，首尾倒正了无可指，无时不正，即无时不倒，众生以妄心分别计度故有倒正，佛智观之实无可指。视平等如一真地者，不平亦由分别生，然以佛法视外道，固佛法是正见，外道是邪见；即以大乘视小乘，小乘亦是我见；即进至菩萨，未证佛果仍不免存少分我见；然以佛智观之。一切法本无邪正，故以真平等心遇之如一真地。视兴化如四时木者，四时木喻荣枯代谢，佛法本应众生心念而生，随世所需遇缘兴显，如四时木荣谢有时，而传衍无尽。即如今番所讲四十二章经固已圆满，而在此圆满中即已种来日之缘。法会大众果能以此四十二章经为钥，进叩三藏十二部经典之门，则由信生解，由解起行，佛法流传永世不尽矣。</p>
