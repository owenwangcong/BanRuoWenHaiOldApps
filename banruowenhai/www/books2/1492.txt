<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第二十一卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">辛四<span lang="EN-US">&nbsp;&nbsp;诸人趣&nbsp;&nbsp;分三&nbsp;&nbsp;&nbsp;&nbsp;壬初&nbsp;&nbsp;蹑前警起&nbsp;&nbsp;&nbsp;&nbsp;二&nbsp;&nbsp;详列十类&nbsp;&nbsp;&nbsp;&nbsp;三&nbsp;&nbsp;结叹可怜&nbsp;&nbsp;壬初分二&nbsp;&nbsp;&nbsp;&nbsp;癸初&nbsp;&nbsp;负债反复征偿&nbsp;&nbsp;&nbsp;&nbsp;二&nbsp;&nbsp;负命杀食不已&nbsp;&nbsp;&nbsp;&nbsp;今初</span></span></p>
<p><b><span style="color:teal">复次，阿难！从是畜生，酬偿先债，若彼酬者，分越所酬，此等众生，还复为人，反征其剩。<span lang="EN-US"></span></span></b></p>
<p>《宝镜疏》云：人者忍也，谓于世间，违顺情境，能安忍故。若论人趣，亦有多种，约而言之，有三差别：一是五戒，及中品为因，直克其果。二是从胜类中来，如圣贤示现，天仙谪降之类。三是恶道中来，如地狱、鬼畜及阿修罗。今且单约从畜复形者，以详明之。<span>&nbsp; </span>《正脉》云：以人趣为修进通途，诸趣皆愿为之，求转身之速也。故诸佛但于人中成佛，裴公序《圆觉》云：整心虑，趣菩提，唯人道为能耳！且胜劣无量差别，富贵慈善者似天，聪明者似仙，刚暴者似修罗，愚痴者似畜，贫贱者似鬼，囚系者似狱。夫相似既多，则知来处必多。今亦顺序而谈，故偏取从畜来者。&nbsp; 夫此文颇似畜生趣余文，再四研求，前趣之文已结，当是蹑前警起之文，故以复次阿难起之。观文中征剩索命二意，乃诸畜所以润生为人也。言警起者，是我佛欲人警悟，于诸畜生，不可鞭策，过用其力，嗔怒枉杀其身也。负债应分两种：一负物债，反复征偿。二负命债，杀食不已。从是畜生，酬偿先债者：此负物债也；酬偿先世物债，债毕即停，两不相干矣。&nbsp; 若彼酬者，分越所酬：越超过也，超过所应偿之分。此等众生，还复为人，反征其剩者：即乘此因缘，反复为人，索还其前生余剩之债矣。&nbsp; 《正脉》问：酬满寿终，或转别生，则无可越。若酬满，而彼不死不转，则凡心何以知其当止乎？答：喂养不到，非礼苦役，鞭策过度，则必越分，于此切宜存心，至于死转，必有冥冥主宰，不足虑也。</p>
<p><b><span style="color:teal">如彼有力，兼有福德，则于人中，不舍人身，酬还彼力，若无福者，还为畜生，偿彼余直。<span lang="EN-US"></span></span></b></p>
<p>此偿物债，而分胜劣。胜者：人中偿还；劣者：为畜偿还。如彼有力，兼有福德者：彼指被征之人；有力指有善业之力，兼有福而仁，有德而贤，不必舍命，则于人趣之中，不舍人身，酬还彼索债者，前世过用之力也。如被盗贼劫夺，亲友负欠等皆是。此约胜者说。若无福者下：此约劣者说。若无善业之力，及无福德者，则难保人身，还为畜生，或被驱役，或被售卖，偿彼前世余剩之债，故曰余值。<span>&nbsp; </span>《指掌疏》云：则现前过用得意，即当来反偿之不得意，普愿举世仁人君子，当其得意时，须防有不得意时耳。初负债反复征偿竟。</p>
<p><span style="color:#333399">癸二<span lang="EN-US">&nbsp;&nbsp;负命杀食不已</span></span></p>
<p><b><span style="color:teal">阿难当知：若用钱物，或役其力，偿足自停。<span lang="EN-US"></span></span></b></p>
<p>此重明剩债易偿，言反征可停。阿难当知者：借阿难以警世人也。若用钱物者：言被征之人，若有善业之力，不舍人身，而反征者，不过用其钱物而已。若无福者，则为畜生，而反征之人，或应役其身力，故曰或役其力。是皆可以偿足，自然停止，但不至分越所酬而已。</p>
<p><b><span style="color:teal">如其中间，杀彼身命，或食其肉，如是乃至，经微尘劫，相食相诛，犹如转轮，互为高下，无有休息。<span lang="EN-US"></span></span></b></p>
<p>此正明负命难解。设或为其中间，杀彼身命，食其血肉，如是生生世世，经微尘劫数，怨习难忘。以肉还肉，故互来相食；以命还命，故互来相诛。递相报复，无有已时；犹旋转车轮一般，互为人畜，循环高下，无有休息。</p>
<p><b><span style="color:teal">除奢摩他，及佛出世，不可停寝。<span lang="EN-US"></span></span></b></p>
<p>此唯许佛法能止。奢摩他，为自性本定，法也；佛出世，为照世明灯，佛也；除此佛法之外，不可停寝。奢摩他开解照了，此自性天然本定，返妄契真，能止生死业苦，明自力得解也。遇佛出世，为众生说法，能解历劫冤愆，明他力得解也。佛意警诫，不宜恣意杀生食肉也。初蹑前警起竟。</p>
<p><span style="color:#333399">壬二<span lang="EN-US">&nbsp;&nbsp;详列十类&nbsp;&nbsp;分十&nbsp;&nbsp;&nbsp;&nbsp;癸初&nbsp;&nbsp;顽类&nbsp;&nbsp;&nbsp;&nbsp;二&nbsp;&nbsp;异类&nbsp;&nbsp;&nbsp;&nbsp;三&nbsp;&nbsp;庸类&nbsp;&nbsp;&nbsp;&nbsp;四&nbsp;&nbsp;狠类&nbsp;&nbsp;&nbsp;&nbsp;五&nbsp;&nbsp;微类&nbsp;&nbsp;&nbsp;&nbsp;六&nbsp;&nbsp;柔类&nbsp;&nbsp;&nbsp;&nbsp;七&nbsp;&nbsp;劳类&nbsp;&nbsp;&nbsp;&nbsp;八&nbsp;&nbsp;文类&nbsp;&nbsp;&nbsp;&nbsp;九&nbsp;&nbsp;明类&nbsp;&nbsp;&nbsp;&nbsp;十&nbsp;&nbsp;达类&nbsp;&nbsp;&nbsp;&nbsp;今初</span></span></p>
<p><b><span style="color:teal">汝今应知：彼枭伦者，酬足复形，生人道中，参合顽类。<span lang="EN-US"></span></span></b></p>
<p>汝今应知者：此警告阿难，以及世人，应当以智而知，今畜报既尽，幸得为人，须及早省悟，不可仍依余习，旋得旋失；直贯诸科，寄居于此。彼枭伦者：昔因惑习，为怪为枭者，今虽酬债已足，恢复本形；可见原从人道，堕落三途，现三途罪毕，生于人道之中；犹带余习，参杂混合于顽类。顽谓恶而且愚，不可化为一毫之善者也。参合顽类者：非彼一类，皆枭所化也。余准此可知。</p>
<p><span style="color:#333399">癸二<span lang="EN-US">&nbsp;&nbsp;异类</span></span></p>
<p><b><span style="color:teal">彼咎征者，酬足复形，生人道中，参合异类。<span lang="EN-US"></span></span></b></p>
<p>汝今应知，彼咎征者：昔因淫习，为风魃为咎征者。今虽酬债已足，恢复本形；可见原从人道，堕落三途，现三途罪毕，生于人道之中；犹带余习，参杂混合于异类。异类者，谓妖异之类，如身具二形，六根反常者是也。</p>
<p><span style="color:#333399">癸三<span lang="EN-US">&nbsp;&nbsp;庸类</span></span></p>
<p><b><span style="color:teal">彼狐伦者，酬足复形，生人道中，参于庸类。<span lang="EN-US"></span></span></b></p>
<p>汝今应知，彼狐伦者：昔因诳习，为魅为狐者。今虽酬债已足，恢复本形；可见原从人道，堕落三途，现三途罪毕，生于人道之中；犹带余习，参杂混合于庸类。庸类者：无超拔之气，媚世求荣，甘为庸鄙之类。</p>
<p><span style="color:#333399">癸四<span lang="EN-US">&nbsp;&nbsp;狠类</span></span></p>
<p><b><span style="color:teal">彼毒伦者，酬足复形，生人道中，参合狠类。<span lang="EN-US"></span></span></b></p>
<p>汝今应知，彼毒伦者：昔因嗔习，为蛊鬼为毒物者，今虽酬债已足，复形人道；犹带余习，参杂混合于狠类。狠类者，刚暴自用，毫无仁慈之行也。</p>
<p><span style="color:#333399">癸五<span lang="EN-US">&nbsp;&nbsp;微类</span></span></p>
<p><b><span style="color:teal">彼蛔伦者，酬足复形，生人道中，参合微类。<span lang="EN-US"></span></span></b></p>
<p>汝今应知，彼蛔伦者：昔因冤习，为疠为蛔者。今虽酬债已足，复形人道；犹带余习，参合微类。微类者：卑微下贱，倡优婢仆，虽亲附人，人不介意是也。</p>
<p><span style="color:#333399">癸六<span lang="EN-US">&nbsp;&nbsp;柔类</span></span></p>
<p><b><span style="color:teal">彼食伦者，酬足复形，生人道中，参合柔类。<span lang="EN-US"></span></span></b></p>
<p>汝今应知，彼食伦者：昔因慢习，为饿鬼为食类者。今虽酬债已足，复形人道；犹带余习，参合柔类。柔类者：柔弱懦性，被世欺凌，不能卓立之类也。</p>
<p><span style="color:#333399">癸七<span lang="EN-US">&nbsp;&nbsp;劳类</span></span></p>
<p><b><span style="color:teal">彼服伦者，酬足复形，生人道中，参合劳类。<span lang="EN-US"></span></span></b></p>
<p>汝今应知，彼服伦者：昔因枉习，为魇为服者。今虽酬债已足，复形人道；犹带余习，参合劳类。劳类者：劳苦不息，碌碌营生者是也。</p>
<p><span style="color:#333399">癸八<span lang="EN-US">&nbsp;&nbsp;文类</span></span></p>
<p><b><span style="color:teal">彼应伦者，酬足复形，生人道中，参于文类。<span lang="EN-US"></span></span></b></p>
<p>汝今应知，彼应伦者：昔因见习，为魍魉为应类者。今虽酬债已足，复形人道；犹带余习，参于文类。文类者：合辙云：小有才能，通文合礼，与人应接，不失其序，非经天纬地之大文也。</p>
<p><span style="color:#333399">癸九<span lang="EN-US">&nbsp;&nbsp;明类</span></span></p>
<p><b><span style="color:teal">彼休征者，酬足复形，生人道中，参合明类。<span lang="EN-US"></span></span></b></p>
<p>汝今应知，彼休征者：昔因诈习，为役使鬼，为休征者。今虽酬债已足，复形人道；犹带余习，参合明类。明类者：乃世智辩聪，堪为世用，非仰观俯察之大明也。</p>
<p><span style="color:#333399">癸十<span lang="EN-US">&nbsp;&nbsp;达类</span></span></p>
<p><b><span style="color:teal">彼诸循伦，酬足复形，生人道中，参于达类。<span lang="EN-US"></span></span></b></p>
<p>汝今应知，彼诸循伦者：昔因讼习，为传送鬼，为循类者。今虽酬债已足，复形人道，犹带余习，参于达类。达类者：《灌顶》云：谙练世故，了达人情，非博古穷今之大达也。二详列十类竟。</p>
<p><span style="color:#333399">壬三<span lang="EN-US">&nbsp;&nbsp;结叹可怜</span></span></p>
<p><b><span style="color:teal">阿难！是等皆以宿债酬毕，复形人道，皆无始来，业计颠倒，相生相杀，不遇如来，不闻正法，于尘劳中，法尔轮转，此辈名为，可怜愍者。<span lang="EN-US"></span></span></b></p>
<p>此警示，既得为人，当念人身，难得而易失，切宜珍重爱惜！是等皆以宿债酬毕，复形人道者：是等，指上十类人伦，皆以宿生之债，酬偿已毕，恢复人道本形。皆无始来，业计颠倒，相生相杀者：此指多生，皆从无始以来，恶业妄计，种种颠倒，不忘债与命也。为征债而相生，如人死为羊，羊死为人也。为索命而相杀，如汝负我命，我还汝债也。</p>
<p>不遇如来出世，不闻诸佛正法，悔过自新，无缘解脱。于尘劳之中，法尔轮转者：然尘属惑，有惑必有业，有业必有苦，如恶叉聚，自然不离，故云法尔轮转。此辈名为可怜悯者：此辈幸得为人，凶多吉少，苦多乐少，若乃一念不慎，转眼便成堕落；仙天无路可升，佛道从兹永隔，故名为可怜悯者。四诸人趣竟。</p>
<p><span style="color:#333399">辛五<span lang="EN-US">&nbsp;&nbsp;诸仙趣&nbsp;&nbsp;分三&nbsp;&nbsp;&nbsp;&nbsp;壬初&nbsp;&nbsp;结前标后&nbsp;&nbsp;&nbsp;&nbsp;二&nbsp;&nbsp;正列诸仙&nbsp;&nbsp;&nbsp;&nbsp;三&nbsp;&nbsp;判同轮回&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！复有从人，不依正觉，修三摩地，别修妄念，存想固形，游于山林，人不及处，有十种仙。<span lang="EN-US"></span></span></b></p>
<p>梵语茂泥，此翻为仙，仙者迁也。故佛告阿难：复有从于人趣，非上之十类人伦，初得人身，犹带十习余习。《正脉》云：惟此仙趣以上，方与十习无干矣！欲求仙道，厌惧无常，想身常住，迁入山林。不依正觉，修三摩地者：不依本觉真心，发起始觉正智，而修楞严大定，以证究竟坚固之理；而反别修，虚妄之念，拨弄精魂，存想固形，以求长生不死。殊不知欲求长生则可，欲求不死，实是空言，纵使寿千万岁，亦不过后死而已。</p>
<p>《宝镜疏》云：但凡存想，便是妄认缘影；但曰固形，便是妄认色身；即佛所谓，错乱修习者此也。不依正觉，修三摩地者：此不依真本也。别修妄念，存想固形者：此别修妄本也。《正脉》云：山林人不及处者，即名山洞府，神仙隐迹之处。经中谓：七金山中有一山，乃神仙所居。道家所谓：昆仑倒景，以此山非须弥山也。夫人既不及，彼独能游，则神仙具五通矣。有十种仙者：但以其所修别之。初结前标后竟。</p>
<p><span style="color:#333399">壬二<span lang="EN-US">&nbsp;&nbsp;正列诸仙&nbsp;&nbsp;分十&nbsp;&nbsp;&nbsp;&nbsp;癸初&nbsp;&nbsp;地行仙&nbsp;&nbsp;&nbsp;&nbsp;二&nbsp;&nbsp;飞行仙&nbsp;&nbsp;&nbsp;&nbsp;三&nbsp;&nbsp;游行仙&nbsp;&nbsp;&nbsp;&nbsp;四&nbsp;&nbsp;空行仙&nbsp;&nbsp;&nbsp;&nbsp;五&nbsp;&nbsp;天行仙&nbsp;&nbsp;&nbsp;&nbsp;六&nbsp;&nbsp;通行仙&nbsp;&nbsp;&nbsp;&nbsp;七&nbsp;&nbsp;道行仙&nbsp;&nbsp;&nbsp;&nbsp;八&nbsp;&nbsp;照行仙&nbsp;&nbsp;&nbsp;&nbsp;九&nbsp;&nbsp;精行仙&nbsp;&nbsp;&nbsp;&nbsp;十&nbsp;&nbsp;绝行仙&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！彼诸众生，坚固服饵，而不休息，食道圆成，名地行仙。<span lang="EN-US"></span></span></b></p>
<p>彼诸众生者：指别修妄本也。总冠十科，步居于此。前五科行字，作平声读之，约步履行走而言。后五科行字，作去声读之，约功行浅深而论。坚固服饵者：谓存想坚固形骸，由于服食药饵，以诸药物，炮炼修治，为丸作饼；服食不休，而得功效，谓食道圆成。不惟百体康壮，寿年延永，必至身轻行疾，名地行仙，不能升空。故此与下四科，为以步履轻重，远近高下，而分胜劣耳。</p>
<p><span style="color:#333399">癸二<span lang="EN-US">&nbsp;&nbsp;飞行仙</span></span></p>
<p><b><span style="color:teal">坚固草木，而不休息，药道圆成，名飞行仙。<span lang="EN-US"></span></span></b></p>
<p>坚固草木者：谓存想坚固形骸，由于服食草木。此与上科药饵，不过生熟之分，惟不餐烟火食，但服紫芝黄精、松枝柏叶；服食不休，而得功效，谓药道圆成。行步如飞，升高越壑，身轻胜前，故名飞行仙。</p>
<p><span style="color:#333399">癸三<span lang="EN-US">&nbsp;&nbsp;游行仙</span></span></p>
<p><b><span style="color:teal">坚固金石，而不休息，化道圆成，名游行仙。<span lang="EN-US"></span></span></b></p>
<p>坚固金石者：谓存想坚固形骸，由于烹煎铅汞，炼养丹沙，而不休息。故能化形易骨，点石成金，各获其效，谓化道圆成。为超脱而游世外，因利济而游寰中，故名游行仙。</p>
<p><span style="color:#333399">癸四<span lang="EN-US">&nbsp;&nbsp;空行仙</span></span></p>
<p><b><span style="color:teal">坚固动止，而不休息，气精圆成，名空行仙。<span lang="EN-US"></span></span></b></p>
<p>坚固动止者：谓存想坚固形骸，由于动止；动以运气调身，止以养精安神；动止以时，起居必慎。由是运养不息，初则练精还气，继则练气还神，终则练神还虚，故得气精两化，形神俱妙，谓气精圆成。乘云御龙，游于虚空，故名空行仙。</p>
<p><span style="color:#333399">癸五<span lang="EN-US">&nbsp;&nbsp;天行仙</span></span></p>
<p><b><span style="color:teal">坚固津液，而不休息，润德圆成，名天行仙。<span lang="EN-US"></span></span></b></p>
<p>坚固津液者：谓存想坚固形骸，由于津液；上出为津，下咽为液；即所谓鼓天池，咽玉液，能令水升火降，久而不息，水火既济，而结内丹；内外融通，与物无累，谓润德圆成。乘正御气，游乎天上，故名天行仙。<span>&nbsp; </span>《指掌》云：此上五仙，前二似属彼之小乘，以只知存想圆形，全无利济之心，但以有烟火无烟火；分之为二。后三似属彼之大乘，以兼有利济之心，但游行未能忘身，不能远达高举。而空行，则形神俱妙，虽能高举远达，而犹有分齐。至于天行，则与天地合其德，与六气合其用，利万物而不宰，处寰中而无迹矣。</p>
<p><span style="color:#333399">癸六<span lang="EN-US">&nbsp;&nbsp;通行仙</span></span></p>
<p><b><span style="color:teal">坚固精色，而不休息，吸粹圆成，名通行仙。<span lang="EN-US"></span></span></b></p>
<p>坚固精色者：谓坚固其心，以求精色。采日月之精华，食云霞之彩色，久行不息，粹气潜通，粹即日月云霞之精粹，谓吸粹圆成。形与气化，神与物通，穿金石，蹈水火，任运无碍，而与造化交通，故名通行仙。<span>&nbsp; </span>汉武内传，东方朔遇黄眉翁曰：吾却食服精气，三千年一转，反骨洗髓，三千年一转，剥皮伐毛；吾生已三洗髓，三伐毛矣！所以视天地若蜉蝣，等古今犹旦暮也。</p>
<p><span style="color:#333399">癸七<span lang="EN-US">&nbsp;&nbsp;道行仙</span></span></p>
<p><b><span style="color:teal">坚固咒禁，而不休息，术法圆成，名道行仙。<span lang="EN-US"></span></span></b></p>
<p>坚固咒禁者：谓坚固其心，以持咒禁。持咒，则延年益寿，护国佑民；禁戒，则止嗜戒欲，降妖袪魔；久行不息，而得功效，谓术法圆成。咒是咒术，法是禁法，咒枣书符，以愈疾病，禁毒驱魔，以利群生。将此道以养身，推此道以济世，故名道行仙。</p>
<p><span style="color:#333399">癸八<span lang="EN-US">&nbsp;&nbsp;照行仙</span></span></p>
<p><b><span style="color:teal">坚固思念，而不休息，思忆圆成，名照行仙。<span lang="EN-US"></span></span></b></p>
<p>坚固思念者：谓坚固其心，沉思静念，存想顶门而出神，系心脐轮而练气；即系心脐轮下，透尾闾关，上升夹脊双关，以至直透泥洹宫，冲顶出神；久行不息，而得功效，谓思忆圆成。神出入而自在，气上下以交通，形神照应，故名照行仙。</p>
<p><span style="color:#333399">癸九<span lang="EN-US">&nbsp;&nbsp;精行仙</span></span></p>
<p><b><span style="color:teal">坚固交遘，而不休息，感应圆成，名精行仙。<span lang="EN-US"></span></span></b></p>
<p>坚固交遘者：谓坚固其心，以成交遘。易云：乾道成男，坤道成女，男女遘精，万物化生。《灌顶》云：此以肾水为坎男，心火为离女，取坎填离，降火提水，令其交遘，以成仙胎；久行不息，而得功效，谓感应圆成。感应者，即交遘义，此以坎离，遘精成行，故名精行仙。<span>&nbsp; </span>《正脉》云：至于用女子为鼎器，而采助淫秽；内教固辟为魔论，而仙道亦鄙为下品。此为投人之欲，狂迷者多惑之，正人君子，绝口远之可也。</p>
<p><span style="color:#333399">癸十<span lang="EN-US">&nbsp;&nbsp;绝行仙</span></span></p>
<p><b><span style="color:teal">坚固变化，而不休息，觉悟圆成，名绝行仙。<span lang="EN-US"></span></span></b></p>
<p>坚固变化者：谓坚固其心，以穷变化，推求其术，深研化理，久行不息，而得功效。心存化理，久则觉悟，而与造化相通，谓觉悟圆成。移山倒海，翻易四时，故名绝行仙。二正列诸仙竟。</p>
<p><span style="color:#333399">壬三<span lang="EN-US">&nbsp;&nbsp;判同轮回</span></span></p>
<p><b><span style="color:teal">阿难！是等皆于人中练心，不修正觉，别得生理，寿千万岁，休止深山，或大海岛，绝于人境，斯亦轮回，妄想流转。不修三昧，报尽还来，散入诸趣。<span lang="EN-US"></span></span></b></p>
<p>此结示妄想，极劝真修。是等，指上十类仙人，皆于人中，怖惧生死无常 ，以求长生不死。《正脉》云：岂觉言长仅以胜短，说生终以待灭，讵识无生之至理，本常之妙体哉！<span>&nbsp; </span>练心者：即别修妄念，不修正觉真心也。别得生理者：即存想固形，别得延生，妄理相应，故能寿千万岁；但是后死，非真不死，如松柏后凋，非真不凋耳。休心依止，深山海岛，绝于人烟之境：即所谓蓬莱弱水，惟飞仙可度。七金山之外，其水甚弱，舟楫不能至，而羽毛皆沈，为神仙所居之处；并非不死之国，斯亦是轮回。以所依既未超乎三界，而能依岂能脱于生死？夫法身真常，形骸虚幻，怖速死而求长生，即属妄想，依妄想而堕生灭，正是流转。</p>
<p>不修三昧者：乃极劝真修；言欲免轮回，须断妄想，欲断妄想，须凭三昧。三昧者：即首楞严大定也。因中，依不生不灭，为本修因，然后圆成，果地修证；若因中，依生灭为因，欲求不生不灭，无有是处。设若不亟早修习楞严三昧，仙报一尽，依旧还要改头换面，而来散入于诸趣之中，可不痛哉！</p>
<p>《正脉》问：修仙者，妄谓释教修性不修命，万劫阴灵难入圣，惑此言者甚多，请此附辩，以觉深迷。答：彼所说性命，二俱非真，盖指身中，神魂为性，身中气结，命根为命。故说单修性者，但得阴魂鬼仙，无长生身形；兼修命者，方得轻妙长生之身，而夸形神俱妙。安知佛所说性，是人人本有，真如性海，乃无量天地，无量万物之本体。证此性者，岂但能现无量妙身，兼能现无量天地万物。其所现者，岂惟但能令住百千万岁、虽尘沙浩劫，亦可令住。且欲收即收，一尘不立，欲现即现，万法全彰，得大自在，得大受用，方谓真如佛性。斯言信不及者，请细阅前文显性处，自然悟彼无知而妄谤矣。</p>
<p>昔吕严，三次晋京，求名不遂，乃郁郁而返。韩钟离欲度吕洞宾<span style="font-size:10.0pt;">即吕严</span>，在于中途，旅馆候之。时吕严至，长吁短叹！韩曰：相公何为如是，莫非功名不遂乎？夫功名犹如梦境，得之不喜，失之不忧，何为怏怏于怀？吕严闻之不语。韩又出枕子一个，语曰：子今路上辛苦，少憩一卧可也。吕严受之即睡，梦至一家投胎，既生，聪明俊秀，母爱如掌上之珠，少读书，有过人之才，年既长成，所试皆捷，出仕为官，运途顺利，连升吏部尚书，为人忠直，竟遭奸臣奏害，令杀其身。一生所处皆顺境，忽罹杀身之祸，绑至刑场，利刀一砍，头落惊醒，出一身大汗。韩语之曰：功名富贵事如何？莫若及早从吾修道。吕严一想，人世总是无常，遂从之，别修异道，易名洞宾。炼一双雌雄剑，斩妖袪魔，志在利生。一日路经黄龙山下，见有紫云盖顶，知有高人，于是入山参访。适黄龙禅师，上堂说法，洞宾旁听。说毕，黄龙禅师云：今日有人盗法。洞宾即出众云：囊有长生不死药，何用盗法？黄龙禅师斥云：汝这个守尸鬼。洞宾即飞出宝剑，要斩黄龙禅师之首。剑至项，鸣一声即坠地，插在地中，并不飞回。洞宾用尽心力，亦不飞回，黄首如故。于是相信道高，方向忏悔，请求开示，礼拜为师，有偈为证：蹙碎浮囊弃却琴，从今不弄汞中金，自从一见黄龙后，方悔从前错用心。是可见仙道不如佛道也。五诸仙趣竟。</p>
<p><span style="color:#333399">辛六<span lang="EN-US">&nbsp;&nbsp;诸天趣&nbsp;&nbsp;分二&nbsp;&nbsp;&nbsp;&nbsp;壬初&nbsp;&nbsp;正列诸天&nbsp;&nbsp;&nbsp;&nbsp;二&nbsp;&nbsp;通前总结&nbsp;&nbsp;&nbsp;&nbsp;壬初分三&nbsp;&nbsp;&nbsp;&nbsp;癸初&nbsp;&nbsp;六欲&nbsp;&nbsp;&nbsp;&nbsp;二&nbsp;&nbsp;四禅&nbsp;&nbsp;&nbsp;&nbsp;三&nbsp;&nbsp;四空&nbsp;&nbsp;癸初分三&nbsp;&nbsp;&nbsp;&nbsp;子初&nbsp;&nbsp;标示生因&nbsp;&nbsp;&nbsp;&nbsp;二&nbsp;&nbsp;欲分轻重&nbsp;&nbsp;&nbsp;&nbsp;三&nbsp;&nbsp;判属欲界&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！诸世间人，不求常住，未能舍诸妻妾恩爱。<span lang="EN-US"></span></span></b></p>
<p>此标示生天之因。诸世间人，有欲离苦得乐，不求常住，不生不灭，圆湛之心，但依有为事相，而求有漏果报。是依妄本，而不依真本而修，为三界总因也。未能舍诸妻妾恩爱者：别为六欲天之因，以欲界未离三欲，皆有淫欲，饮食睡眠，今称欲界。以淫为诸贪之首，故未能舍诸妻妾，深恩重爱，以修出世，戒定之业，而证无漏之果也。<span>&nbsp; </span>梵语提婆，此翻为天。灌顶引论云：天者，清净光洁，最胜最尊；或谓天者，天然自在，首出庶物。以上品十善，及世间禅定为因。&nbsp; 《正脉》云：天趣与仙趣不同，世人仙天不分，而学仙者，滥附于天，且谓诸天，皆彼祖仙。今略辩之：仙以人身，而恋长生，最怕舍身受身；诸天皆舍前身，而受天身。岂其类哉？又仙处海山，如蓬莱昆仑，皆非天上。四王忉利，曾无卜居，况上界乎？是知天趣，最为界内尊胜之流，迥非仙与鬼神之类也。</p>
<p><span style="color:#333399">子二<span lang="EN-US">&nbsp;&nbsp;欲分轻重&nbsp;&nbsp;分六&nbsp;&nbsp;&nbsp;&nbsp;丑初&nbsp;&nbsp;四王天&nbsp;&nbsp;&nbsp;&nbsp;二&nbsp;&nbsp;忉利天&nbsp;&nbsp;&nbsp;&nbsp;三&nbsp;&nbsp;夜摩天&nbsp;&nbsp;&nbsp;&nbsp;四&nbsp;&nbsp;兜率天&nbsp;&nbsp;&nbsp;&nbsp;五&nbsp;&nbsp;化乐天&nbsp;&nbsp;&nbsp;&nbsp;六&nbsp;&nbsp;他化天&nbsp;&nbsp;&nbsp;&nbsp;今初</span></span></p>
<p><b><span style="color:teal">于邪淫中，心不流逸，澄莹生明，命终之后，邻于日月。如是一类，名四王天。<span lang="EN-US"></span></span></b></p>
<p>己色为正淫，他色为邪淫。此人遵守五戒，于邪淫中，不唯身无有犯，即心中亦无一念思想；是正淫虽有，邪淫已无，故不奔流纵逸，而得爱水，澄净莹洁，心地光明也。今独约淫欲一事，以是生死根本，故约之而分胜劣耳。此人命终之后，舍人身而受天身，生须弥山腰，邻于日月宫。如是一类，名四天王天，为帝释外臣：东持国天王，居黄金埵；南增长天王，居琉璃埵；西广目天王，居白银埵；北多闻天王，居水晶埵。此四天离人间地，四万二千由旬，身长拘卢舍四分之一，当此间周尺，七十五丈，寿五百岁。以人间五十年，为一昼夜，合计九百万年也。</p>
<p><span style="color:#333399">丑二<span lang="EN-US">&nbsp;&nbsp;忉利天</span></span></p>
<p><b><span style="color:teal">于己妻房，淫爱微薄，于净居时，不得全味，命终之后，超日月明，居人间顶，如是一类，名忉利天。<span lang="EN-US"></span></span></b></p>
<p>此比前更进一步，不但无有邪淫，即于自己正妻，房帏之间，淫欲爱念，尚且微少淡薄，所谓有时有节也。然于清净独居之时，间有淫念生起，不得全其净味。命终之后，超日月之光明，生须弥之极顶<span style="font-size:10.0pt;">即人间顶</span>。再上，即空居天，与人间不接矣。如是一类，名忉利天。梵语利忉，此云三十三，在须弥山顶，四方各八天，中有一天，为善见城，乃帝释所居。此天离地，八万四千由旬。身长半卢舍，当周尺，一百五十丈；帝释身长，一拘卢舍；由其过去，遍修敬恭业故。以人间百年为一昼夜，寿命一千岁，合人间数，乃三十六万年也。以上二天，名地居天，以未离地故也。然此二天，形交成淫，与人间同；但风气一泄，欲漏便除，非有不净流溢也。《智论》云：昔有婆罗门，姓憍尸迦，与知友三十二人，发心修塔，以此功德，命终皆生须弥山顶。侨尸迦为天主，三十二人为辅臣。《净明疏》云：昔迦叶佛灭后，有一女人，发心起塔，报为天主；三十二人助修，报为辅臣。二缘不同者，以既在轮回，前后更易，各引一缘耳。</p>
<p><span style="color:#333399">丑三<span lang="EN-US">&nbsp;&nbsp;夜摩天</span></span></p>
<p><b><span style="color:teal">逢欲暂交，去无思忆，于人间世，动少静多，命终之后，于虚空中，朗然安住，日月光明，上照不及，是诸人等，自有光明，如是一类，名须焰摩天。<span lang="EN-US"></span></span></b></p>
<p>逢欲境现前，暂时相交，过去之后，竟无追思回忆；于人间世，非有深染，故曰动少静多。此于净居，而得全味，渐近清虚；故命终之后，于虚空中，朗然安住。<span>&nbsp; </span>《正脉》问：空居诸天，宫殿池树，皆何所踞？答：七宝琉璃，与大地无异，但欲下之时，即虚豁无碍，例如人间大地，贤圣天仙鬼神，皆能出入自在。当知万法本空，由业力转，虚实并现，而昧者未达也。</p>
<p>日月光明，上照不及者：前天虽超日月，光犹可及；此天复高，故云光明不及。是诸人等，自有光明者：依正二报，身殿光明互照，故不须日月。如是一类，名须焰摩天：此云善时分，以日月光明不及，无分昼夜。而此天，以莲华开合，善知时分，随时受乐，各得相应。诸经多称夜摩，故科名依之。惟执手成淫，无交遘事矣。此天离地，十六万由旬，有地如云，朗然安住。身长，周尺二百二十五丈。以人间二百年为一昼夜，寿二千岁也。</p>
<p><span style="color:#333399">丑四<span lang="EN-US">&nbsp;&nbsp;兜率天</span></span></p>
<p><b><span style="color:teal">一切时静，有应触来，未能违戾，命终之后；上升精微，不接下界，诸人天境，乃至劫坏，三灾不及，如是一类，名兜率天。<span lang="EN-US"></span></span></b></p>
<p>此人于一切时，皆能静而不动，设有应行之触，来相逼迫，未能违拒，犹顺从之，此较胜于前也。命终之后，上升精细微妙，不接下界诸人天境。然此天，有内院外院。外院，属凡夫天，有小摩尼殿。内院，是菩萨所居，弥勒菩萨为天主，有大摩尼殿，常在其中，说法教化。菩萨有时至外院小摩尼殿，说法教化凡夫，倘若机熟领悟，则接引而入内院。且内院，尚非外院所能知处，故不接下界，诸人天境，故精；乃至劫坏三禅，而菩萨住处，水、火、风，三灾之所不及，故微。即《法华》所谓：我此土不毁，众见劫烧尽之意。细察文义，初四句，外院之因，而缺其果：上升精微下，内院之果，而缺其因；当时译者，过于省文也。如是一类，名兜率天，此云知足天，能于欲境，生知足故，但以一笑为淫，更不必执手矣。此天离地，三十二万由旬，有地如云，于上安住，身长周尺三百丈，以人间四百年，为一昼夜，寿四千岁。</p>
<p><span style="color:#333399">丑五<span lang="EN-US">&nbsp;&nbsp;化乐天</span></span></p>
<p><b><span style="color:teal">我无欲心，应汝行事，于横陈时，味如嚼蜡，命终之后，生越化地，如是一类，名乐变化天。<span lang="EN-US"></span></span></b></p>
<p>我本无欲心，应汝而行房事，盖深拒之也。拒之不已，迫以大事，谓继承家业，故于是勉从其意。但遇欲境，横陈之时，味如嚼蜡相似，淡然无味。横陈者，司马相如赋云：花容自献，玉体横陈，谓横放其身，陈献于前也。命终之后，生越化地者：越，是超越下天；化，谓变化五欲乐具，自所受用。如是一类，名乐变化天。余经但称化乐，谓自化五尘，还自受乐也。今科名依之。但以熟视为淫，不必笑矣。此天离地，六十四万由旬，有地如云，于上安住。身长周尺三百七十五丈。以人间八百年，为一昼夜，寿八千岁。</p>
<p><span style="color:#333399">丑六<span lang="EN-US">&nbsp;&nbsp;他化天</span></span></p>
<p><b><span style="color:teal">无世间心，同世行事，于行事交，了然超越，命终之后，遍能出超，化无化境，如是一类，名他化自在天。<span lang="EN-US"></span></span></b></p>
<p>无世间心，同世行事者：厌离世间，淫欲不净，全无乐著，心希上界，权同世间。行夫妇事，于行事相交之际，不但无味，而且了然超越，神游境外，毫无欲想。命终之后，超出化无化境：化，即第五；无化，即下四天。如是一类，名他化自在天：凡五尘欲境，不劳自化，皆他天之所变化，自己得自在受用也。但此天，以眼暂视，便为淫事。《正脉》引偈云：‘四王忉利欲交抱，夜摩执手兜率笑，化乐熟视他暂视，此是六天真快乐’。离地一百二十八万由旬，有地如云，安住其上。身长周尺四百五十丈。以人间一千六百年为一昼夜，寿一万六千岁。</p>
<p>问：欲界顶天，为魔王天是否？答：《瑜伽论》云：第六天上，别有魔罗，所居天宫，即他化自在摄。是知魔天，别是一类，说摄或可；说即，则不可也。二欲分轻重竟。</p>
<p><span style="color:#333399">子三<span lang="EN-US">&nbsp;&nbsp;判属欲界</span></span></p>
<p><b><span style="color:teal">阿难！如是六天，形虽出动，心迹尚交，自此已还，名为欲界。<span lang="EN-US"></span></span></b></p>
<p>此结成欲界之名。欲性躁动，世人无有节制；其动也，若瀑流，若野火，莫能镇压。如是六天，渐能节制，而向于静，因中欲心渐渐轻，生天层层高。形虽出动，心迹尚交者：如初天，且止外动；二天，内动亦微；三天，遇境方动；四天，境迫不违；五天，交中无味；六天，形合心超。然此等形虽合，而心超出，似离于动，但其心迹，尚然犹交。如前四天，不唯迹交，尚兼心交，以有味故。后二天，虽无心交，犹有迹交，以应事故。此虽欲有重轻，总未离于男女爱情。自此已还，直至阿鼻地狱，皆欲界摄。以诸趣虽异，而欲是同，故名五趣杂居地也。</p>
<p>问：天台云：六天果报，十善为本。兼护法生四王；兼慈化生忉利；兼不恼众生，善巧纯熟，生夜摩；兼修禅定粗细，生兜率；兼欲界定，生化乐；兼未到地定，生他化。是知六天，通以十善为因。前三天，各兼功行；后三天，各兼禅定。今何惟约欲事轻重，分六天耶？答：功行禅定为缘，通修十善为因，但十善之中，断欲为要，设不断欲，十善何成？如来为人从要故，惟约欲轻欲重，而分胜劣。<span>&nbsp; </span>本经修楞严大定，以淫欲为生死冤家，故此中惟约欲。六天以寡欲而上升，四禅以绝欲而高蹈。故知，不断淫欲，上界犹不可望，况欲证无上菩提耶？所以欲修三摩地，而出生死海者，必须先斩此一关也。初六欲天竟。</p>
<p>大佛顶首楞严经正文卷第八终</p>
<p><span style="color:#333399">癸二<span lang="EN-US">&nbsp;&nbsp;四禅天&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;正分四禅&nbsp;&nbsp;&nbsp;&nbsp;二&nbsp;&nbsp;结属色界&nbsp;&nbsp;子初分四&nbsp;&nbsp;&nbsp;&nbsp;丑初&nbsp;&nbsp;初禅天&nbsp;&nbsp;&nbsp;&nbsp;二&nbsp;&nbsp;二禅天&nbsp;&nbsp;&nbsp;&nbsp;三&nbsp;&nbsp;三禅天&nbsp;&nbsp;&nbsp;&nbsp;四&nbsp;&nbsp;四禅天&nbsp;&nbsp;丑初分二&nbsp;&nbsp;&nbsp;&nbsp;寅初&nbsp;&nbsp;示三天别相&nbsp;&nbsp;&nbsp;&nbsp;二&nbsp;&nbsp;结离漏伏&nbsp;&nbsp;寅初分三&nbsp;&nbsp;&nbsp;&nbsp;卯初&nbsp;&nbsp;梵众天&nbsp;&nbsp;&nbsp;&nbsp;二&nbsp;&nbsp;梵辅天&nbsp;&nbsp;&nbsp;&nbsp;三&nbsp;&nbsp;大梵天&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！世间一切，所修心人，不假禅那，无有智慧。但能执身，不行淫欲，若行若坐，想念俱无，爱染不生，无留欲界；是人应念，身为梵侣。如是一类，名梵众天。<span lang="EN-US"></span></span></b></p>
<p>前明六天，虽求离欲，未能绝无，以形虽出动，心迹尚交，故名欲界。而此上十八天，虽离欲染，尚有色质，貌如童子，身白银色，衣黄金衣，惟男无女，纯是化生，色身胜故，故名色界。又名梵世，梵者净也，已离欲染，而得清净，通号四禅，已离欲界散动也。非但离欲，并离食睡，三欲俱亡，稍涉饥倦，即入禅定，而出定时，则精神饱满，但以禅悦为食、为息，稍离粗重身心矣。略分四重，详分十八重，但疑有同处，而区分胜劣为类者，未必十八，皆上下为次也。此明色界，初禅三天；首言世间者，显非出世；而言一切，所修心人者：谓不知本有寂常心性，而错乱修习也。禅那，此云静虑；不假禅那，无有智慧者：谓不修首楞严大定，无漏之静虑，即无有出世间，真正之智慧。显彼惟有漏静虑，六事行耳！六行者：厌欲界是苦、是粗、是障；欣色界是净、是妙、是离。此则凡夫伏惑，超欲界道也；非无漏真三摩地，妙圆通矣！此是总论，应通下文。<span>&nbsp; </span>但能执身，不行淫欲，方入本天；此天独显戒德，未彰定慧。先言执身者：表异六欲，不免身犯。而此天非但执身不犯；若行若坐，想念之心，亦复俱无。由是身心，俱得清净，爱染不生，故欲界无可卜居，临终之时。应念化生上之色界，身为梵世伴侣。如是一类，乃是梵天之民，故名梵众天。寿二十小劫，身长半由旬。</p>
<p><span style="color:#333399">卯二<span lang="EN-US">&nbsp;&nbsp;梵辅天</span></span></p>
<p><b><span style="color:teal">欲习既除，离欲心现，于诸律仪，爱乐随顺，是人应时，能行梵德。如是一类，名梵辅天。<span lang="EN-US"></span></span></b></p>
<p>欲界淫习，既已伏除，离欲净心，已得显现。初二句，指前天，但显戒德；下谓本天，戒与定俱。于诸律仪，爱乐随顺者：于诸梵行戒品，爱乐则悦豫，随顺则轻安，即与定共之相；无有强行之苦，乃有安行之乐，自有不期然而然者矣。是人应时，能行梵德者：显是本天转升，故云应时，非同前天，离下生上，犹待异时，此不但清净身心，而且弘扬德化，已超梵众。如是一类，名梵辅天。《正脉》云：既辅化，即天臣矣，寿四十小劫，身长一由旬。</p>
<p><span style="color:#333399">卯三<span lang="EN-US">&nbsp;&nbsp;大梵天</span></span></p>
<p><b><span style="color:teal">身心妙圆，威仪不缺，清净禁戒，加以明悟，是人应时，能统梵众，为大梵王。如是一类，名大梵天。<span lang="EN-US"></span></span></b></p>
<p>此天乃显戒与慧俱。初天，由执身而摄心；次天，由心现而行德；此天，身心得一如无二之妙，满足分量之圆。行、住、坐、卧，四威仪之中，悉皆不缺，有威可畏，有仪可仰，禁戒自然清净；不唯清净，加以明悟，此即戒与慧俱也。是人应时，能统梵众，犹体仁足以长人，君之道也。如是一类，名大梵天；位超梵辅，故称为大。寿六十小劫，身长一由旬半。初示三天别相竟。</p>
<p><span style="color:#333399">寅二<span lang="EN-US">&nbsp;&nbsp;结苦离漏伏</span></span></p>
<p><b><span style="color:teal">阿难！此三胜流，一切苦恼，所不能逼，虽非正修，真三摩地。清净心中。诸漏不动，名为初禅。<span lang="EN-US"></span></span></b></p>
<p>此上三天，称为胜流者：以身胜乐胜，能胜下界诸趣之流。一切苦恼，所不能逼者：指欲界八苦，所不能逼，虽非依真本，而起正修，得证真三摩地者，然于持戒清净心中，而欲界诸漏，所不能动，名为初禅；于九地中，第二名离生喜乐地，离欲界诸恶趣生，而得清净喜乐也。劫尽火灾得至，由其内有觉观火故。初初禅天竟。</p>
<p><span style="color:#333399">丑二<span lang="EN-US">&nbsp;&nbsp;二禅天&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;示三天别相&nbsp;&nbsp;&nbsp;&nbsp;二&nbsp;&nbsp;结忧离漏伏&nbsp;&nbsp;寅初分三&nbsp;&nbsp;&nbsp;&nbsp;&nbsp;卯初&nbsp;&nbsp;少光天&nbsp;&nbsp;&nbsp;&nbsp;二&nbsp;&nbsp;无量光天&nbsp;&nbsp;&nbsp;&nbsp;三&nbsp;&nbsp;光音天&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！其次梵天，统摄梵人，圆满梵行，澄心不动，寂湛生光。如是一类，名少光天。<span lang="EN-US"></span></span></b></p>
<p>此明色界，二禅三天也。前天定力，尚假戒扶，此则不假戒扶，而自不动；定深发光，以光之胜劣为次。阿难！其次梵天，统摄梵人：似是大梵所为；梵众天：戒德显著；梵辅天：戒与定俱；大梵天：戒与慧俱；具足戒、定、慧，故曰圆满梵行，而升此天。环师亦谓，蹑大梵之行，升进者是也。统摄既久，则化他功深，自行益纯。澄心下，方入此天；澄心不动，寂湛生光者：谓心水澄凝不动，寂然发用，湛然生光，但心光尚劣，未极其量，如是一类，名少光天。寿二大劫，身长二由旬。</p>
<p><span style="color:#333399">卯二<span lang="EN-US">&nbsp;&nbsp;无量光天</span></span></p>
<p><b><span style="color:teal">光光相然，照耀无尽，映十方界，遍成琉璃。如是一类，名无量光天。<span lang="EN-US"></span></span></b></p>
<p>温陵曰：定力转明，妙光迭发，境随光发，遍成琉璃。由定力转更增明，身光心光，展转相然，如以火传火，光光迭发，照耀于无尽也。所有依报外境，随光而发，亦同正报身心，内外明彻，遍成琉璃。映十方界者：约其定光，随所受用十方言之，非遍一切十方也。按二禅覆以小千世界，遍小千之十方也。如是一类，名无量光天。寿四大劫，身长四由旬。</p>
<p><span style="color:#333399">卯三<span lang="EN-US">&nbsp;&nbsp;光音天</span></span></p>
<p><b><span style="color:teal">吸持圆光，成就教体，发化清净，应用无尽。如是一类，名光音天。<span lang="EN-US"></span></span></b></p>
<p>吸，即取也；持，即执持；圆光，谓前天依正，光明交映，至此定深，而至圆满，故曰圆光成就。教体者：《正脉》云：以此光明，代其言音，以宣彼梵行教化，如世间以文字，代其言音，而亦以宣诸教化，与用光明作佛事者，同也。<span>&nbsp; </span>有谓二禅以上，无有语言，恐未必然。《法华》云：光音及遍净，乃至有顶天，言语之音声，悉皆得闻之；此可为证。发化清净，应用无尽者：发宣梵行教化，清净无著，应用无有穷尽。如是一类，名光音天。寿八大劫，身长八由旬。初示三天别相竟。</p>
<p><span style="color:#333399">寅二<span lang="EN-US">&nbsp;&nbsp;结忧离漏伏</span></span></p>
<p><b><span style="color:teal">阿难！此三胜流，一切忧悬，所不能逼，虽非正修，真三摩地。清净心中，粗漏已伏，名为二禅。<span lang="EN-US"></span></span></b></p>
<p>此三胜流，非但胜于欲界，犹复胜于初禅，以后后胜于前前也。一切忧悬，所不能逼者：以初禅，乍离欲苦，恐其复坠，故一切忧愁悬挂，竟有不安之貌，时时以觉观拒之。今至二禅，离欲渐远，恐坠心息，故忧悬所不能逼，而入无觉无观矣。然虽无觉观，仍属有漏，而非依寂常之真心，而修实证真三摩地也。初禅方得漏心不动，而未能伏；此天于清净梵行心中，粗漏已伏。粗漏，指初禅爱，无所由起，故曰已伏。能以定力，伏前五识，不起现行，故名为二禅。于九地中第三，名定生喜乐地，以定力功德，发生喜乐也。火灾不到，而有水灾，由其内心有喜水故。二二禅天竟。</p>
<p><span style="color:#333399">丑三<span lang="EN-US">&nbsp;&nbsp;三禅天&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;示三天别相&nbsp;&nbsp;&nbsp;&nbsp;二&nbsp;&nbsp;结安隐喜俱&nbsp;&nbsp;寅初分三卯初&nbsp;&nbsp;少净天&nbsp;&nbsp;&nbsp;&nbsp;二&nbsp;&nbsp;无量净天&nbsp;&nbsp;&nbsp;&nbsp;三&nbsp;&nbsp;遍净天&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如是天人，圆光成音，披音露妙，发成精行，通寂灭乐。如是一类，名少净天。<span lang="EN-US"></span></span></b></p>
<p>此明色界，三禅三天也。《持地论》目第三禅为乐俱禅，此定功德，与遍身乐俱发故。前二禅虽有乐支，为喜支所障，今灭喜纯乐，故得其名。阿难！如是天人：蹑前光音天，圆满光明，成就音声，而为教体；披发音声，显露妙理。此天，即依妙理，发成精行，离前喜动，而生净乐，恬然安静，而通寂灭之乐。寂灭乐，亦定清心安所发，不可滥于本性寂体，以名同体异也。以初入此境，故言通，而未能成，名少净天。初伏第六意识，非真寂灭也。寿十六大劫，身长十六由旬。</p>
<p><span style="color:#333399">卯二<span lang="EN-US">&nbsp;&nbsp;无量净天</span></span></p>
<p><b><span style="color:teal">净空现前，引发无际，身心轻安，成寂灭乐。如是一类，名无量净天。<span lang="EN-US"></span></span></b></p>
<p>净空现前者：前天通寂灭乐，以其净境未亡，至此定力转深，并净亦空，故曰净空现前。引发无际者：以空引净，净与空发，虚空无有边际，净境亦无边际。自觉正报之身心，犹若太虚，无累无碍，故曰轻安，成寂灭乐。如是一类，名无量净天，净空无际，故无有量也。寿三十二大劫，身长三十二由旬。</p>
<p><span style="color:#333399">卯三<span lang="EN-US">&nbsp;&nbsp;遍净天</span></span></p>
<p><b><span style="color:teal">世界身心，一切圆净，净德成就，胜托现前，归寂灭乐。如是一类，名遍净天。<span lang="EN-US"></span></span></b></p>
<p>前天净境，只遍身心，至此定力转深，并依报之世界，正报之身心，泯同一体，皆得虚寂，故曰一切圆净。《正脉》云：此但定力所使，所谓境随定变而已，非唯心观力所使也。</p>
<p>净德成就：接上句，既一切圆净，则纯净之德成就，妙乐无穷；有漏之乐，至此已极。自觉殊胜归托之处现前，将谓真实安身立命处所，清净极乐家乡矣。不知尚属有漏，即便归托于此，故云归寂灭乐。如是一类，名遍净天，以其触处，皆成净乐，故名遍净天。寿六十四大劫，身长六十四由旬。初示三天别相竟。</p>
<p><span style="color:#333399">寅二<span lang="EN-US">&nbsp;&nbsp;结安隐喜俱</span></span></p>
<p><b><span style="color:teal">阿难！此三胜流，具大随顺，身心安隐，得无量乐，虽非正得，真三摩地。安隐心中，欢喜毕具，名为三禅。<span lang="EN-US"></span></span></b></p>
<p>阿难！此三天，又胜二禅之流。初禅，苦恼不逼，未得随顺；二禅，忧悬不逼，五识已伏，但得随顺；至此三禅，已得寂灭，六识已伏，名具大随顺。身心安隐，得无量乐者：前二禅，有喜心动念，故身心不得安隐，今喜心既离，身心安隐，自在受乐。乐称无量者，以所具妙乐，周遍无量故。界内，以三禅为极乐处也。虽非正得真修实证之三摩地，然安隐心中，欢喜毕具。安隐心，即三禅心。初、二禅离障增胜，故曰清净心。三禅得乐增胜，故曰安隐心。<span>&nbsp; </span>《正脉》云：仍言欢喜毕具者；以有安隐心中，四字拣之，良以喜是动心所发，乐是静心所融，若在飞动心，纵说乐，而仍是喜支；若在安隐心，纵说喜，而仍是乐支，故通名为三禅。于九地中第四，名为离喜妙乐地。以离前初、二禅之喜，得三禅之妙乐也。水火二灾不到，风灾得至，由其未离出入息故。三三禅天竟。</p>
<p><span style="color:#333399">丑四<span lang="EN-US">&nbsp;&nbsp;四禅天&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;四胜流天&nbsp;&nbsp;&nbsp;&nbsp;二&nbsp;&nbsp;五不还天&nbsp;&nbsp;寅初分二&nbsp;&nbsp;&nbsp;&nbsp;卯初&nbsp;&nbsp;示四天别相&nbsp;&nbsp;&nbsp;&nbsp;二&nbsp;&nbsp;结不动纯熟&nbsp;&nbsp;卯初分四&nbsp;&nbsp;&nbsp;&nbsp;辰初&nbsp;&nbsp;福生天&nbsp;&nbsp;&nbsp;&nbsp;二&nbsp;&nbsp;福爱天&nbsp;&nbsp;&nbsp;&nbsp;三&nbsp;&nbsp;广果天&nbsp;&nbsp;&nbsp;&nbsp;四&nbsp;&nbsp;无想天&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！复次天人，不逼身心，苦因已尽，乐非常住，久必坏生。苦乐二心，俱时顿舍，粗重相灭，净福性生。如是一类，名福生天。<span lang="EN-US"></span></span></b></p>
<p>此四禅九天。温陵曰四禅报境，但有三天，第四无想，乃第三广果别开，此外复有五不还天，乃圣贤别修静虑，与凡夫不同。但以同入舍禅，故于舍心同分中，安立居处。<span>&nbsp; </span>阿难！复次天人：是指三禅中来者，谓初禅离苦恼，二禅尽忧悬，故云不逼身心。苦恼忧悬是苦因，既皆不逼，是已苦尽则乐生。三禅身心安隐，得无量乐；此天则明乐亦不当受，何以故？乐非常住之法，福业尽时，久必坏生，由是起双舍苦乐之行，苦乐二心，并已舍除，故曰俱时顿舍。正以二心俱舍，名粗重相灭，以坏则苦生，今苦坏双超，舍心不动，即净福性。此定既发，即名为生；故曰如是一类，名福生天。寿一百二十五大劫，身长一百二十五由旬。</p>
<p><span style="color:#333399">辰二<span lang="EN-US">&nbsp;&nbsp;福爱天</span></span></p>
<p><b><span style="color:teal">舍心圆融，胜解清净，福无遮中，得妙随顺，穷未来际。如是一类，名福爱天。<span lang="EN-US"></span></span></b></p>
<p>前天苦乐二心，俱时顿舍，尚未圆融；至此舍定益深，功行纯熟，故曰舍心圆融。胜解清净者：即决定胜解，任持舍定，能所双亡，不为异缘所转，是为清净。然既舍心圆融，无有遮限，而所感净福，亦应无遮，于此无遮福中，得妙随顺，穷未来际。妙随顺者，大自在也；所有愿求，亦无遮限，得大自在，穷未来际，爱乐随顺也。如是一类，名福爱天，此天之福，于有为界中，最为可爱。寿二百五十大劫，身长二百五十由旬。</p>
<p><span style="color:#333399">辰三<span lang="EN-US">&nbsp;&nbsp;广果天</span></span></p>
<p><b><span style="color:teal">阿难！从是天中，有二歧路，若于先心，无量净光，福德圆明，修证而住。如是一类，名广果天。<span lang="EN-US"></span></span></b></p>
<p>阿难！从是天中，是福爱天中，有二种歧路：一直往道，趣广果天；一迂僻道，趣无想天；心念行业各别也。若于先心：即福爱天，妙随顺心，能令所求如意，今无量净光，即舍俱禅，定深而发光也。于此光中，以四无量心，熏禅福德，增盛圆明，离下地染，修证而住。如是一类，名广果天，谓广大福德，所感之果也。寿五百大劫，身长五百由旬，水火风三灾，皆不能到。于九地中，名舍念清净地，谓双舍苦乐二念，而得清净也。</p>
<p><span style="color:#333399">辰四<span lang="EN-US">&nbsp;&nbsp;无想天</span></span></p>
<p><b><span style="color:teal">若于先心，双厌苦乐，精研舍心，相续不断，圆穷舍道，身心俱灭，心虑灰凝，经五百劫。是人既以生灭为因，不能发明，不生灭性，初半劫灭，后半劫生。如是一类，名无想天。<span lang="EN-US"></span></span></b></p>
<p>先心是福爱天中，双厌苦乐之心，至广果天，增修福德，令得圆明；至无想天，增修舍定，令期究竟；此二天之分歧也。精研舍心三句，即指增修舍定，深搜细索，相续无有间断。圆穷者：圆满穷究，必求其究竟；舍道者：即以舍定，为涅槃道也。身心俱灭，心虑灰凝者：谓以舍定，灭除舍心，定中浑成一空，故心身俱成泯灭，令其心思缘虑，有若寒灰，凝然不动，但如夹冰之鱼。鱼譬六识，心心所法；冰譬舍定，冬天水结成冰，而鱼夹在冰中，而不能动。此定亦复如是，祗伏六识现行，经五百大劫，定力摄持，报形不坏也。五百劫后，依旧散入轮回。然无想报尽，多皆堕狱，因其在定，未证谓证，以为证阿罗汉，已出生死。后出定毁谤三宝，以佛狂妄说法。说阿罗汉，所作已办，不受后有，以故堕入地狱。</p>
<p>是人既以生灭为因，不能发明，不生灭性者：《正脉》云：出其无常之故，正由向二种根本，错乱修习耳。前二句明其错依六识，生死根本，为本修因，强令灰凝。后二句明其反迷识精元明，圆湛不生灭性，而全不知用故也。<span>&nbsp; </span>初半劫灭者：初生此天，习定半劫，始得想灭，无想定成。后半劫生者：于四百九十九劫半，而想心复生，此定仍坏。有成有坏，终非究竟。如是一类，名无想天。此天依于舍禅，灭除六识，心心所法，令不起现行，故名无想天。但与广果，同修舍禅，故同一处，以是外道故，分二种名耳。初四天别相竟。</p>
<p><span style="color:#333399">卯二<span lang="EN-US">&nbsp;&nbsp;结不动纯熟</span></span></p>
<p><b><span style="color:teal">阿难！此四胜流，一切世间，诸苦乐境，所不能动。虽非无为，真不动地，有所得心，功用纯熟，名为四禅。<span lang="EN-US"></span></span></b></p>
<p>阿难！此四胜流者：并超下地故。一切世间：通指欲界至三禅也，欲界为苦乐所动；初禅苦恼不逼，二禅忧悬不逼，均不为苦动；三禅得无量乐，虽不为苦动，尚为乐动；至此四禅，苦乐双亡，而住舍定，故曰诸苦乐境，所不能动。温陵曰：四禅不为三灾所动，名不动地。然彼器非真常，情俱生灭，虽非无为真境，而有为功用，至此已纯熟矣。</p>
<p>问：不为三灾所动，何言器非真常，情俱生灭？答：他经明此天，天人生时，宫殿园林，随之而生；死时，随之而灭。器即器世间，宫殿园林，而非真常之境；情即有情世间，与之俱生俱灭。虽非无为真常之境：如十地之第八不动地。有所得心者：即修习舍定，认为涅槃，期其必得，名有所得心。正显有为功用纯熟，不加勉强，任运不动也。名为四禅。<span>&nbsp; </span>《正脉》云：初禅共戒，戒德增上；二禅喜俱，光明增上；三禅乐俱，净乐增上；四禅舍俱，于前三天，福德增上，后一天，舍定增上，此其别也。初四胜流天竟。</p>
<p><span style="color:#333399">寅二<span lang="EN-US">&nbsp;&nbsp;五不还天&nbsp;&nbsp;分三&nbsp;&nbsp;&nbsp;&nbsp;卯初&nbsp;&nbsp;标圣果寄居&nbsp;&nbsp;&nbsp;&nbsp;二&nbsp;&nbsp;示五天别相&nbsp;&nbsp;&nbsp;&nbsp;三&nbsp;&nbsp;结四天不见&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！此中复有，五不还天，于下界中，九品习气，俱时灭尽，苦乐双亡，下无卜居，故于舍心，众同分中，安立居处。<span lang="EN-US"></span></span></b></p>
<p>此中，即四禅天中，复有五种不还天。梵语阿那含，此云不还，三果圣人，寄居之处。以其于下界中，即欲界中，九品思惑习气，已经断尽，证三果圣位，再不还来欲界受生也。习气者，思惑种子也。乃贪、嗔、痴、慢，任运而起，微细之惑，与生俱生，非同分别中粗惑也。由彼惑难除，故分八十一品，于三界九地，地地各分九品。今断欲界，五趣杂居地中九品，于上、中、下，复各分三品，天上人间，七次往返受生断之，乃习气与现行皆灭，故云俱时灭尽，证三果也。此乃明圣人断惑之事，有异四禅伏惑不断也。</p>
<p>苦乐双亡，下无卜居者：断欲界地九品之惑尽，故苦亡，欲界无卜居；于初、二、三禅之乐，亦复不受，故乐亡，于色界三禅，亦无卜居；以非其同分也。而所入之定，乃苦乐双亡，舍俱禅故，于四禅舍心，众同分中，安立居处，住此以断七十二品思惑，求证阿罗汉果也。<span>&nbsp; </span>然安立居处，确在同分，而杂修静虑，另有别业。《俱舍》云：杂修静虑，有五品不同，故生五净居天。杂修者，初起无漏观，次起有漏观，后复起无漏观，以有漏无漏，间杂而修故。静虑者，定慧均等之谓；五品者，下、中、上、上胜、上极也。问：何故名为净居？答：三果圣人，于下界中，九品思惑，俱时灭尽，故名为净。净者，所居之处，故名净居也。</p>
<p><span style="color:#333399">卯二<span lang="EN-US">&nbsp;&nbsp;五天别相&nbsp;&nbsp;分五&nbsp;&nbsp;&nbsp;&nbsp;辰初&nbsp;&nbsp;无烦天&nbsp;&nbsp;&nbsp;&nbsp;二&nbsp;&nbsp;无热天&nbsp;&nbsp;&nbsp;&nbsp;三&nbsp;&nbsp;善见天&nbsp;&nbsp;&nbsp;&nbsp;四&nbsp;&nbsp;善现天&nbsp;&nbsp;&nbsp;&nbsp;五&nbsp;&nbsp;色究竟天&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！苦乐两灭，斗心不交。如是一类，名无烦天。<span lang="EN-US"></span></span></b></p>
<p>按五品，此应属下品。苦乐两灭，即双亡义。斗心即欣厌二心，当苦乐未灭时，则厌苦欣乐二心，交战胸中，互为胜负，故曰斗心。今既两灭，是以不交。如是一类，名无烦天。《正脉》云：盛热曰烦，亦状其内心，郁陶热中之象，有斗心者，所不能免，此方不交，初得清凉，故名无烦。寿一千大劫，身长一千由旬。</p>
<p><span style="color:#333399">辰二<span lang="EN-US">&nbsp;&nbsp;无热天</span></span></p>
<p><b><span style="color:teal">机括独行，研交无地。如是一类，名无热天。<span lang="EN-US"></span></span></b></p>
<p>此属中品。机，即发动之机，状念之放也。括，即收括之括，状念之收也。独行，言其唯一舍念，或放或收，更无余念间杂。研交无地者：若有一念，不可言无，今更以杂修静虑，研究此一念，了不可得，则不唯不交，即欲交亦无地矣。如是一类，名无热天。微烦曰热，并热亦无，故曰无热天。寿二千大劫，身长二千由旬。</p>
<p><span style="color:#333399">辰三<span lang="EN-US">&nbsp;&nbsp;善见天</span></span></p>
<p><b><span style="color:teal">十方世界，妙见圆澄，更无尘象，一切沉垢。如是一类，名善见天。<span lang="EN-US"></span></span></b></p>
<p>此属上品。由修静虑，发天眼通，既与四禅同分，亦应同见大千。十方世界：即大千之十方；妙见：即天眼通，此是修得，而非报得，更胜四禅；圆，即圆满大千；澄，即澄清朗彻；更无尘象，外境之障隔，故圆；亦无一切沉垢，内念之留滞，故澄。内外虚融，妙见无碍。如是一类，名善见天。体净用周，所见皆善也。寿四千大劫，身长四千由旬。</p>
<p><span style="color:#333399">辰四<span lang="EN-US">&nbsp;&nbsp;善现天</span></span></p>
<p><b><span style="color:teal">精见现前，陶铸无碍。如是一类，名善现天。<span lang="EN-US"></span></span></b></p>
<p>此属上胜品。精妙之见，既已现前，此句指前天，见体清净，见用周遍，此天增修静虑，体用兼胜。陶铸无碍者：如陶师之范土为瓦，铸匠之镕金造像，能以定慧力，任运成就，随心自在，变现无碍。如是一类，名善现天。寿八千大劫，身长八千由旬。</p>
<p><span style="color:#333399">辰五<span lang="EN-US">&nbsp;&nbsp;色究竟天</span></span></p>
<p><b><span style="color:teal">究竟群几，穷色性性，入无边际。如是一类，名色究竟天。<span lang="EN-US"></span></span></b></p>
<p>此属上极品。究竟，即研穷之义；群几，即群动之微也。《正脉》谓：研穷多念，至于一念，故曰究竟群几。以杂修五品，初用多念无漏，熏多念有漏，乃至最后，用一念无漏，熏一念有漏，名上极品。<span>&nbsp; </span>穷色性性者：性是体性，上性字指色体，下性字指空体；谓穷诸色之性，而至于空性也。又色依空现，空性即色性之性故；即所谓心既熏多至少，色亦穷粗至微是也。至此身虽尚在，而境界全空，故云入无边际，无边即虚空，际即界畔，入空无边处之界畔。如是一类，名色究竟天；色界至此，是为极顶，故称色究竟天。寿一万六千大劫，身长一万六千由旬。二示五天别相竟。</p>
<p><span style="color:#333399">卯三<span lang="EN-US">&nbsp;&nbsp;结四天不见</span></span></p>
<p><b><span style="color:teal">阿难！此不还天，彼诸四禅，四位天王，独有钦闻，不能知见。如今世间，旷野深山，圣道场地，皆阿罗汉，所住持故，世间粗人，所不能见。<span lang="EN-US"></span></span></b></p>
<p>此结示四天不见。阿难！此五不还天，彼诸第四禅天中，四位天王：指正天三，外道一，故成为四，不可指初、二、三、四禅也，因上中隔绝故。唯识谓：二禅以上，不称王臣，此言四王，或推尊上首，略似如王也。独有钦闻，不能知见者：以第四禅天，系有漏凡夫，但能伏惑；而五不还天，是无漏圣人，而能断惑，圣凡有异，伏断悬殊，故但仰嘉名，不知其受用，不见其依正也。问：彼之天王，是菩萨游三摩地，为何不能知见？答：惟其菩萨，示迹凡夫，当与凡夫，同其知见也。如今世间下：取例发明。旷野深山，皆绝无人烟之地，皆是罗汉别境，称为圣道场地。而世间粗人，所不能见，以不修无漏业故。二五不还天竟。</p>
<p><span style="color:#333399">子二<span lang="EN-US">&nbsp;&nbsp;结属色界</span></span></p>
<p><b><span style="color:teal">阿难！是十八天，独行无交，未尽形累，自此已还，名为色界。<span lang="EN-US"></span></span></b></p>
<p>孤山曰：独行无交，俱无情欲故。未尽形累，尚有色质故。<span>&nbsp; </span>以上是十八梵天，清净无侣，故曰独行无交。虽然离欲，依旧有化生身，未尽身形之累。自此色究竟天以还，至梵众天，同一色界。二四禅竟。</p>
<p><span style="color:#333399">癸三<span lang="EN-US">&nbsp;&nbsp;四空&nbsp;&nbsp;分五&nbsp;&nbsp;&nbsp;&nbsp;子初&nbsp;&nbsp;标歧除圣&nbsp;&nbsp;&nbsp;&nbsp;二&nbsp;&nbsp;正列四天&nbsp;&nbsp;&nbsp;&nbsp;三&nbsp;&nbsp;圣凡出坠&nbsp;&nbsp;&nbsp;&nbsp;四&nbsp;&nbsp;通分凡圣&nbsp;&nbsp;&nbsp;&nbsp;五&nbsp;&nbsp;结属无色&nbsp;&nbsp;&nbsp;&nbsp;今初</span></span></p>
<p><b><span style="color:teal">复次，阿难！从是有顶，色边际中，其间复有，二种歧路，若于舍心，发明智慧，慧光圆通，便出尘界，成阿罗汉，入菩萨乘。如是一类，名为回心大阿罗汉。<span lang="EN-US"></span></span></b></p>
<p>温陵曰：自此而上，明无色界四天，无业果色，有定果色，依正皆然。四天皆依偏空修进：初、厌色依空；二、厌空依识；三、色空识三都灭，而依识性；四、依识性，以灭穷研，而不得真灭；是皆有为增上善果，未出轮回，不成圣道者也。<span>&nbsp; </span>此将明无色界四天，先简回心超出也。阿难！从是色究竟天，居色界之顶，是为有顶；与无色为邻，故云色边际中。其间上进，复有二种歧路。因三果人，根有利钝，其利根者，即于色究竟，舍定心中，发无漏人空智慧，慧光圆通<span style="font-size:10.0pt;">即圆满也</span>，断尽思惑，即便超出尘界，离分段生，证偏空理，成阿罗汉；不以小果为足，进修大因，故云入菩萨乘。其钝根者，在色究竟天中，复由定心，欣上厌下，灭色归空，生无色界，此其差别也。如是一类，即利根一类。回心，即回其欣上厌下之心，顿出三界。大阿罗汉，即回其舍大取小心，速入大乘；但据迹犹在声闻，故仍称罗汉，而以大字拣之。初标歧除圣竟。</p>
<p><span style="color:#333399">子二<span lang="EN-US">&nbsp;&nbsp;正列四天&nbsp;&nbsp;分四&nbsp;&nbsp;&nbsp;&nbsp;丑初&nbsp;&nbsp;空无边处天&nbsp;&nbsp;&nbsp;&nbsp;二&nbsp;&nbsp;识无边处天&nbsp;&nbsp;&nbsp;&nbsp;三&nbsp;&nbsp;无所有处天&nbsp;&nbsp;&nbsp;&nbsp;四&nbsp;&nbsp;非非想处天&nbsp;&nbsp;&nbsp;&nbsp;今初</span></span></p>
<p><b><span style="color:teal">若在舍心，舍厌成就，觉身为碍，销碍入空。如是一类，名为空处。<span lang="EN-US"></span></span></b></p>
<p>此正示无色界，四空天也。若在舍心：长水曰：舍心有二：一者、若于有顶，用无漏道，断惑入空，即乐定那含也。二者、若于广果，用有漏道，伏惑入定，即凡夫外道也。舍厌成就者：即厌有趣空也。觉得有身，尚是有碍，于是销除形碍，以入于空也。温陵曰：厌己形碍，坚修空观。灭身归无，即厌色依空者也。名空处定，故报生空处也。如是一类，名为空处，寿二万大劫。四空天无业果色，故不言身形之长短也。</p>
<p><span style="color:#333399">丑二<span lang="EN-US">&nbsp;&nbsp;识无边处天</span></span></p>
<p><b><span style="color:teal">诸碍既销，无碍无灭，其中惟留阿赖耶识，全于末那，半分微细。如是一类，名为识处。<span lang="EN-US"></span></span></b></p>
<p>温陵曰：诸碍既销而无，则不依于色；无碍之喜亦灭，则不依于空。<span>&nbsp; </span>不依于色，蹑前天果相；不依于空，明本天功行与果相，即是双厌色空，惟依于识也。其中惟留阿赖耶识，全于末那，半分微细者：其中于所存识中，惟留第八阿赖耶识，于全分末那，第七识中，半分微细犹存，即是厌空依识也。阿赖耶，此云藏识，但是常言而已，意显末那识，言末那以阿赖耶为体故；末那，即第七识，此云染污依，为第六意识所依之根。末那托六识，缘六尘，行相粗显，托尘似有，离尘实无；今既色空俱灭，识已无托。外缘粗显者，半分已灭唯留内缘八识。微细者，半分独存，如是一类，名为识处定，故报生识处也。以末那为能缘心，赖耶为所缘境耳。寿四万大劫。</p>
<p><span style="color:#333399">丑三<span lang="EN-US">&nbsp;&nbsp;无所有处天</span></span></p>
<p><b><span style="color:teal">空色既亡，识心都灭，十方寂然，回无攸往。如是一类，名无所有处。<span lang="EN-US"></span></span></b></p>
<p>初天灭色归空，次天灭空归识，故曰空色既亡。识心，即指末那半分微细犹存。此天以缘识心散，反能破定故。凭深定力，将幽微精细之半分，亦伏不行，故谓都灭。是知此灭，非如罗汉，种现俱断也。下即定中所证境界，半分微细既尽，唯有赖耶独存；赖耶是无分别，惟觉十方，寂然冥然，迥无攸往，攸即所也，不复前进矣。此为外道，昧为冥谛之处也。如是一类，名无所有处，色、空、识三者，皆无所有也。寿六万大劫。</p>
<p><span style="color:#333399">丑四<span lang="EN-US">&nbsp;&nbsp;非非想处天</span></span></p>
<p><b><span style="color:teal">识性不动，以灭穷研，于无尽中，发宣尽性，如存不存，若尽非尽。如是一类，名为非想、非非想处。<span lang="EN-US"></span></span></b></p>
<p>赖耶独存，称为识性。识性即是藏性，藏性由来不动，如本经云：常住妙明，不动周圆是也。惜彼凡天，不达斯理，但见赖耶坚固，不可动摇，以灭定之力，深穷研习，于无尽中，强以发宣；欲尽其性，然识性不尽有二义：一者、识性即是藏性，凡圣皆无可尽之理。二者、若约种子，则凡外未秉如来，断种法门，终不可尽。那含，复是钝根，亦非尽时。</p>
<p>此天既欲尽其性，由定力所逼，识性虽存，而不起现行。故曰如存不存，似残灯之半灭也。虽见识性尽，其实未尽，故曰若尽非尽，似残灯之半明也。如是一类，名为非想，非非想处天。《正脉》云：末后环师，承如存不存，以结非想；承若尽非尽，以结非非想；得其语脉矣！盖非想，即非有想，非非想，即非无想耳。寿八万大劫。二正列四天竟。</p>
<p><span style="color:#333399">子三<span lang="EN-US">&nbsp;&nbsp;圣凡出坠</span></span></p>
<p><b><span style="color:teal">此等穷空，不尽空理，从不还天，圣道穷者。如是一类，名不回心，钝阿罗汉。若从无想，诸外道天，穷空不归，迷漏无闻，便入轮转。<span lang="EN-US"></span></span></b></p>
<p>此辨圣凡，出坠各异。此等，指四空处；穷空者：正脉云：初天，穷色令销；二天，穷空令无；三天，穷识令灭；四天，穷性令尽。盖前二穷境，后二穷心；欲令心境俱空，故总谓穷空。不尽空理者：凡外未了人空之理，小圣不达法空之理，何况圆顿之旨，心境本空，岂待销灭哉？故总断其不了耳。<span>&nbsp; </span>此下方明圣凡出坠，今先明圣人超出三界，言彼住非想天中，若从五不还天，修习圣道，穷空而来者，以穷空力，经历四天，断四地惑，三十六品尽，证我空理，成阿罗汉，即出三界；如是一类，名不回心，钝阿罗汉。言不回心有二义：一者、于色界顶，不早回厌有趣空之心，速成罗汉。二者，沉空滞寂，不早回舍小取大之心，向菩萨乘。名为钝阿罗汉，乃对前利根而说。利根者，乃不经四天，少修二十万大劫也。</p>
<p>次明凡夫坠入轮回，言彼住非想天中。若从无想，诸外道天，穷空不归者；若从无想，广果诸天中，但惟修习有漏禅定。穷空来者，则迷有漏天，作无为想；无多闻性，不知三界之内，无有安身立命处。所以八万劫满，无所归托，即当下坠，而入轮回；随其宿业；依然流转诸趣；即所谓：饶经八万劫，终是落空亡。<span>&nbsp; </span>问：后经谓无想，妄执涅槃，而临终兴谤堕狱，何得而入四天耶？答：但兴谤堕狱，间或有之，无想同分，根性万殊，未必各各皆然，无想天中，寿五百大劫，初半劫灭，后半劫生，灭时似无，生时还有，以还有故，厌有趣空，所以修四空定，何足疑也。</p>
<p><span style="color:#333399">子四<span lang="EN-US">&nbsp;&nbsp;通分凡圣</span></span></p>
<p><b><span style="color:teal">阿难！是诸天上，各各天人，则是凡夫，业果酬答，答尽入轮。彼之天王，即是菩萨，游三摩地，渐次增进，回向圣伦，所修行路。<span lang="EN-US"></span></span></b></p>
<p>此明诸天，王民不同也。是诸天上者：通指六欲，四禅、四空，惟除五不还天，是圣人故。不还以外，各各天人，皆是凡夫，业果酬答。答尽入轮者：业果，对业因言，此等天人，因中唯修有漏善业，十善八定等，为实功业；而六欲、四禅、四空业果，以酬答之；纵获胜福，不过酬答前因而已。天福既尽，散入诸趣，如郁头蓝弗天人，因中在山中习定，众鸟争喧，嫌其阓闹，曾动一念嗔心，最好有一飞狸，将其食尽。因中起此一念，后修定生天，生到非想非非想天；天报既毕，堕落飞狸之身。问：上界无恶，何以堕落三途？答：藏识种子，历劫不亡，随彼熟种，任运而堕，岂拣三途，宁不可惜！所以如来苦劝：老实念佛，带业往生，横超三界，疾出生死也。<span>&nbsp; </span>彼之天王，即是菩萨，游三摩地者：彼等之天王，非是凡夫，即是大乘菩萨，住于三摩地，游戏神通，寄位天王之位，济物利生，成就己德。渐次增进，回向圣伦，所修行路者：行渐次而增，位渐次而进，无非借此天位，同向无上菩提之果，以是悟后之修，一一修行，悉皆回事向理，以入圣人之伦类。所修者，乃楞严大定，即所谓妙修行路者是也。所以不落轮回。</p>
<p><span style="color:#333399">子五<span lang="EN-US">&nbsp;&nbsp;结属无色</span></span></p>
<p><b><span style="color:teal">阿难！是四空天，身心灭尽，定性现前，无业果色，从此逮终，名无色界。<span lang="EN-US"></span></span></b></p>
<p>此结四空之名也。阿难！是四空天，前二天，身境全空，是身灭尽；后二天，识亦不起，是心灭尽；身心既已俱灭，定性现前，则在定时，所有定果色，定中随化依正身境，自在受用，《显扬论》说，为定自在所生色者，是也。无业果色者：约出定时，无欲色二界所感依正之业果色。《正脉》云：身心俱寂，依正皆空，圣眼观之，三尺识神，似中有也。<span>&nbsp; </span>从此逮终者：逮，到也，从初空处，而到非想处，是谓三界终极于此，名无色界。但凭定力，暂无依正，非真蕴空，永绝业果也。初正列诸天竟。</p>
<p><span style="color:#333399">壬二<span lang="EN-US">&nbsp;&nbsp;通前总结</span></span></p>
<p><b><span style="color:teal">此皆不了，妙觉明心，积妄发生，妄有三界，中间妄随，七趣沉溺，补特伽罗，各从其类。<span lang="EN-US"></span></span></b></p>
<p>此总结三界，皆是虚妄。自四王以至非想，皆由不了自己本妙觉性，本明真心，此性本来自妙，寸丝不挂，此心本来自明，灵光独耀，圆陀陀，光灼灼，清净本然，而觅三界依正，本不可得。由不了故，所以从迷积迷，以妄起妄，遂有业转现，三种细相发生；由三细，即有六粗；惑、业、苦三，悉皆俱备，故妄有三界。中间妄随七趣沉溺者：中间，即三界之中间，复随妄业，沉溺七趣，以受其报。八识田中，无量劫业种俱有，随何种业成熟，即趣何趣受报。补特伽罗：此翻有情，又云数取趣；谓诸有情，起惑造业，于三界中，数数取著，诸趣受生。各从其类者：谓各从自己之业因，而受同类之业果；故文中每言，如是一类也。六诸天趣竟。</p>
<p><span style="color:#333399">辛七<span lang="EN-US">&nbsp;&nbsp;修罗趣&nbsp;&nbsp;分二&nbsp;&nbsp;&nbsp;&nbsp;壬初&nbsp;&nbsp;总标名数&nbsp;&nbsp;&nbsp;&nbsp;二&nbsp;&nbsp;别释趣摄&nbsp;&nbsp;&nbsp;&nbsp;今初</span></span></p>
<p><b><span style="color:teal">复次，阿难！是三界中，复有四种，阿修罗类。<span lang="EN-US"></span></span></b></p>
<p>梵语阿修罗，又云阿素洛，乃梵音楚夏耳。瑜伽论，译为非天，古德释云：有天福无天德故。旧译无端正，《长阿含》云，修罗生女端正，生男多丑，从男彰名也。按佛序谈七趣，皆从劣向胜，今修罗列入于此，因具有四趣故也。复次，阿难！是三界中，按诸经论，修罗所居，似惟局于欲界，今言三界中者，跟据上科，妄有三界，中间妄随七趣沉溺，故云三界中。复有四种者：种族而分有四，曰卵、胎、湿、化、受生，而分天人鬼畜者也。种族虽然有四，以性多嗔，行多妒，以性行多相类也。</p>
<p><span style="color:#333399">壬二<span lang="EN-US">&nbsp;&nbsp;别释趣摄&nbsp;&nbsp;分四&nbsp;&nbsp;&nbsp;&nbsp;癸初&nbsp;&nbsp;卵生鬼摄&nbsp;&nbsp;&nbsp;&nbsp;二&nbsp;&nbsp;胎生人摄&nbsp;&nbsp;&nbsp;&nbsp;三&nbsp;&nbsp;化生天摄&nbsp;&nbsp;&nbsp;&nbsp;四&nbsp;&nbsp;湿生畜摄&nbsp;&nbsp;&nbsp;&nbsp;今初</span></span></p>
<p><b><span style="color:teal">若于鬼道，以护法力，乘通入空，此阿修罗，从卵而生，鬼趣所摄。<span lang="EN-US"></span></span></b></p>
<p>若于鬼道，是此类前因；言彼元从鬼趣，以善愿善心，护持佛法，或护经护咒，护戒护禅，及依法修行之人，皆得以护法称之。由此善业力故，舍彼鬼趣，来入其中，以护法为因，果中更胜，故能乘通入空界居之。此阿修罗，从卵而生；卵生飞空，因果类鬼，故鬼趣所摄。</p>
<p><span style="color:#333399">癸二<span lang="EN-US">&nbsp;&nbsp;胎生人摄</span></span></p>
<p><b><span style="color:teal">若于天中，降德贬坠，其所卜居，邻于日月，此阿修罗从胎而出，人趣所摄。<span lang="EN-US"></span></span></b></p>
<p>若于天中，降德贬坠，是此类前因；言彼在天中，降德贬坠者：《指掌疏》云：色天以梵行持身，欲天以少欲为德，若梵行稍亏，情欲稍重者，皆为降德。贬谪天位，坠落修罗，福报似天，住处亦等。其所卜居，邻于日月宫，下接人间。《正法念》云：有阿修罗住须弥山侧，于欲界中化身大小，随意能作，即此类也。此阿修罗，从胎而出，人趣所摄，情重被贬，故感从胎而出，胎因情有故也。以情欲同人，故为人趣所摄。</p>
<p><span style="color:#333399">癸三<span lang="EN-US">&nbsp;&nbsp;化生天摄</span></span></p>
<p><b><span style="color:teal">有修罗王，执持世界，力洞无畏；能与梵王，及天帝释，四天争权。此阿修罗，因变化有，天趣所摄。<span lang="EN-US"></span></span></b></p>
<p>有修罗王者：拣异修罗之众，此类未说前因，以果详推，当从人趣而来。以人中有立业建功之绩，有争王图霸之谋，事不从心，嗔妒以起，故感为修罗王，福报一同天人。执持世界者：《正脉》云：亦能驱役鬼神，祸福人间，如《孔雀经》，有修罗所罚之语，其意可见。<span>&nbsp; </span>力洞无畏者：力即神通之力，洞者彻也，能洞彻诸天，而无所怖畏也。故能与梵王、及天帝释、四天争权。《灌顶》云：梵王小千之主，帝释三十三天中尊，四王四洲都统，各有专司；修罗不摄，妒心起诤，欲窃其权，时来与战。本与帝释争权，而四王为先锋，四王战之不胜，方报帝释，帝释又复不胜，于是展转乞力诸天，乃至梵王，出力助战；此阿修罗，因变化而有。天趣所摄者：此阿修罗，福德力大，不受胞胎，乃因变化而有，能化身大小，大则化身，十六万八千由旬，手撼须弥，而竟摇动，帝释宫殿，在须弥顶，摇动不安，心生恐怖。后帝释兵出战，令各念摩诃般若波罗密多，而得大胜。而阿修罗，乃化小身，入于藕丝孔中；此乃明变化之事，系天趣所摄。</p>
<p><span style="color:#333399">癸四<span lang="EN-US">&nbsp;&nbsp;湿生畜摄</span></span></p>
<p><b><span style="color:teal">阿难！别有一分，下劣修罗，生大海心，沉水穴口，旦游虚空，暮归水宿，此阿修罗，因湿气有，畜生趣摄。<span lang="EN-US"></span></span></b></p>
<p>阿难！别有一分，下劣修罗者：另有一部分，即指福力不胜。属于下劣者，与上对论。化生者似王，胎生者似臣，卵生者似民，湿生者似奴婢。生在大海中心，沉下水穴之口，水穴或指尾闾，在碧海之东，其处有石，阔四万里，当百川之下尾，而为闾族，故曰尾闾；乃海之穴，泄水之口也。旦游虚空者：白昼游于虚空，以供驱使。暮归水宿者：黑夜归于水宿，以息劳役。此阿修罗，因湿气有，畜生趣摄者：生在大海之当中心，泄水之穴口，故因湿气而有，其福报下劣，思食虽然得食，初则味美，末后一口，竟变作青泥之味，此类畜生趣摄。二备明诸趣竟。</p>
<p><span style="color:#333399">己三<span lang="EN-US">&nbsp;&nbsp;结妄劝离&nbsp;&nbsp;分三&nbsp;&nbsp;&nbsp;&nbsp;庚初&nbsp;&nbsp;药病双举&nbsp;&nbsp;&nbsp;&nbsp;二&nbsp;&nbsp;同别俱妄&nbsp;&nbsp;&nbsp;&nbsp;三&nbsp;&nbsp;正劝须除&nbsp;&nbsp;庚初分三&nbsp;&nbsp;&nbsp;&nbsp;辛初&nbsp;&nbsp;总举妄病&nbsp;&nbsp;&nbsp;&nbsp;二&nbsp;&nbsp;指病深根&nbsp;&nbsp;&nbsp;&nbsp;三&nbsp;&nbsp;定药能除&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如是地狱、饿鬼、畜生，人及神仙，天洎修罗，精研七趣，皆是昏沉，诸有为相，妄想受生，妄想随业，于妙圆明。无作本心，皆如空华，元无所著，但一虚妄，更无根绪。<span lang="EN-US"></span></span></b></p>
<p>此总明七趣，虚妄因果。如是指前来所说，地狱鬼畜，人及神仙，天洎修罗；精细研究，升沉往返，若因若果，不出虚妄情想而已。皆是下：即指妄因妄果。昏沉惑也，有为业也，无非随妄想以受生，随妄业以受报苦也；即所谓惑、业、苦三，如恶叉聚也。于妙圆明下：欲明其妄，先举其真，以反显之。空有不羁曰妙，本来周遍曰圆，无所障蔽曰明，无作无为，本有真心；此七趣，皆如空华；以虚空喻真心，以狂华喻七趣；空原无华，病目妄见。原无所著下三句：正当见华时，当处出生，随处灭尽，岂有著落耶？是知七趣，但一虚妄名相而已，更无根本头绪，可研究也。《指掌疏》云：前阿难问云：此道为复本来自有，为是众生妄习生起？今云妄想受生，妄想随业，是答以妄习生起也。又云：但一虚妄，更无根绪，是答以非本来有也。</p>
<p><span style="color:#333399">辛二<span lang="EN-US">&nbsp;&nbsp;指病深根</span></span></p>
<p><b><span style="color:teal">阿难！此等众生，不识本心，受此轮回，经无量劫，不得真净，皆由随顺，杀、盗、淫故。反此三种，又则出生，无杀、盗、淫，有名鬼伦，无名天趣，有无相倾，起轮回性。<span lang="EN-US"></span></span></b></p>
<p>温陵曰：前问妙心遍圆，何有狱鬼，人天等道？故此结示，由杀、盗、淫三为根本也。《正脉》云：上言更无根绪，而此又指病根者；盖妄虽无体，起固无因，而妄理相应，续非无故，故复指也。阿难！此等七趣，一切众生：据前阿难疑云：佛体真实，云何复有地狱、饿鬼、畜生、修罗、人、天等道？今如来以不识本心等释之；本心者，本有妙明真心，亦即佛体真实，由不识佛体真实，故受此七趣轮回，经无量劫，恶道固为不净，而善道净亦非真，以思惑种子，眠伏藏识之中，伏而不断，故非真净也。又不识即惑道，受此轮回，即业苦二道。皆由下：申明随业，言所以不得真净者，皆由随顺杀盗淫故，则成三恶；反此三种者，知其为恶道之因，而欲违之也。又则出生，无杀、盗、淫，则成四善，三恶固非可随，四善亦当舍离，以同为系缚三界之根本也。有名鬼伦，无名天趣者：有则成三恶，堕落三途，地狱亦饿鬼之伦类也。无则成四善，得生四善道。今名天趣，以天趣，摄仙人阿修罗故。<span>&nbsp; </span>有无相倾，起轮回性者：倾者夺也，夺有成无，从下升上，则成四善道；夺无成有，从上坠下，则成三恶道。由是互夺不已，颠倒轮回，譬如井轮之高下，无有休息，故称轮回性；是有为生灭性故。</p>
<p><span style="color:#333399">辛三<span lang="EN-US">&nbsp;&nbsp;定药能除</span></span></p>
<p><b><span style="color:teal">若得妙发，三摩提者，则妙常寂，有无二无，无二亦灭，尚无不杀、不偷、不淫，云何更随杀盗淫事？<span lang="EN-US"></span></span></b></p>
<p>此劝修大定。以定药能除病之深根。若得妙发三摩提者：指妙耳门圆通也。从妙理发妙智，依妙智照妙理，即反闻闻自性，背尘合觉也。三摩提，本经佛告阿难，有三摩提，名大佛顶首楞严王，具足万行，十方如来，一门超出，妙庄严路，此劝修大定也。妙常寂者：闻性三种德相，无七趣之系缚曰妙，无七趣之生灭曰常，无七趣之流转曰寂，但能反闻如是闻性，则有之三恶，无之四善，二俱无有，故云有无二无。此则迥超凡外分段生死，先得人空，证有余涅槃，而出三界矣。若能将无二之性，亦皆销灭，正所谓断性亦无，故云无二亦灭。此则迥超权小变易生死，乃空性圆明，成法解脱，以至俱空不生，证无余涅槃，安住首楞严大定矣！当此之时，尚无权小不杀、不偷、不淫，云何更随凡外，作杀、盗、淫之事乎？是正道尚不屑为，况邪道岂肯为之耶？初药病双举竟。</p>
<p><span style="color:#333399">庚二<span lang="EN-US">&nbsp;&nbsp;同别俱妄</span></span></p>
<p><b><span style="color:teal">阿难！不断三业，各各有私，因各各私，众私同分，非无定处，自妄发生，生妄无因，无可寻究。<span lang="EN-US"></span></span></b></p>
<p>此正答前问地狱，为有定处，为复自然。彼彼发业，各各私受。前阿难，但问地狱受果时，同受耶？私受耶？此通结七趣也。三业即杀、盗、淫，由不断此三种恶业，则各各有私造别业，因各各有私造别业，在众私同分之中，非无定处，即别业同报也。此前二句：佛结答造业各私也。次三句：结答受报，有同分地也。后三句：总结毕究虚妄也。而言七趣果报，但由一念妄动而发生，并非心外。妄之一字，即指最初一念生相无明，无明本空，如前所云，妄性无体，非有所依，故曰生妄无因，无可追寻穷究，如虚空华，本无所有也。</p>
<p><span style="color:#333399">庚三<span lang="EN-US">&nbsp;&nbsp;正劝须除</span></span></p>
<p><b><span style="color:teal">汝勖修行，欲得菩提，要除三惑。不尽三惑，纵得神通，皆是世间有为功用，习气不灭，落于魔道。<span lang="EN-US"></span></span></b></p>
<p>此正劝须除三惑。勖是勉也，汝勉力真实修行。欲得无上菩提者，要渐次伏断三惑，即杀、盗、淫，因迷惑不了，是轮回根本，故即名为惑。不但只除三恶之有，亦复更除四善之无，是谓有无二无也，又不止此，甚至无二亦灭，无二之性，亦复灭除，此即断性亦无也。<span>&nbsp; </span>不尽三惑，但除世恶，而不除世善，则对待不尽，至若善恶皆除，而断性存在，犹未尽三惑种子，纵以禅定之力，得发相似神通，亦不能超出世间，成就无作妙力，究竟皆是世间有为功用，有漏而已。习气不灭，对境复发，纵能上升，终必落于天魔外道。</p>
<p><b><span style="color:teal">虽欲除妄，倍加虚伪，如来说为，可哀怜者，汝妄自造，非菩提咎。<span lang="EN-US"></span></span></b></p>
<p>此承接上文，既落天魔外道，虽欲修习，销除虚妄，倍加虚伪。《宝镜疏》云：以凡夫天人，不达真修，向外求心，已是虚伪。而况外道天魔全无正念，而欲除妄者，正是以暴易暴，以妄除妄，则虚伪中，更加一倍虚伪者矣。以故如来说此七趣，真为可哀而可怜者也。<span>&nbsp; </span>《正脉疏》云：倍加虚伪者，如各自谓得无上道，实假世智以妄研，乘神通而造业，违远圆通，背涅槃城，枉费功力，翻成恶因，故如来深悯之也。&nbsp; 且汝前问，佛体真实。云何复有人天等道者，故答之曰：汝妄自造，非菩提咎。故明现前种种诸妄，皆由汝自心所造，实非菩提之过咎；菩提即佛体也。三结妄劝离竟。</p>
<p><span style="color:#333399">己四<span lang="EN-US">&nbsp;&nbsp;判决邪正</span></span></p>
<p><b><span style="color:teal">作是说者，名为正说；若他说者，即魔王说。<span lang="EN-US"></span></span></b></p>
<p>若使能作是说，劝人欲得菩提，要尽除三惑者，此人即是代佛宣扬，名为正说。若赞叹杀、盗、淫，不碍真修，无须断绝，此人即是魔王之邪说矣！亟宜著眼辨识，勿为所惑。古德云：修禅不持戒，即是魔罗业，以妄修于妄，真实可怜悯。是知我正说经毕，重说七趣，不但三恶当断，纵使四善，亦复要离，是以戒助定而已。大科谈七趣劝离，以警淹留竟。</p>
<p align="right" style="text-align:right;text-indent:24.0pt;word-break:break-all">楞严经讲义第二十一卷终<span>&nbsp; </span></p>
