<h1>《榴窗随判》06、判三十二相及悟后起修等</h1><p> 问曰：“一悟即至佛地，理上耶?事上耶?若理则空头衔耳，何贵有此一佛?若事则三十二相、八十种好、百千三昧、无量功德、自土他土、一切种土，一时具耶，贪嗔痴等一时尽耶。或悟后起修，如修多罗云：理缘顿悟，乘悟并消；事须渐除，因次第尽耶。若次第者，何云顿悟?祈示。” </p><p> 判曰：“狮子扑人，韩卢趁块，转解而缚转坚，转辩而义转渊。当人当下识取自心，认取自己，是佛非佛，如理而知，如 实而知，决不驰求，说理说事，总是外觅，讵知非理不事，非事不理，宁有舍事而别有一理，亦舍理而别有一事耶?至三十二相、一切种土等随身玩具，更不足齿。何也?当人只愁不作国王，岂愁作国王而无饭啖乎?一悟喻国王，饭喻三十二相等。古德曰：只愁不作佛，不愁佛不解语。良有以也。又贪等本空，尽从何尽?理顿悟，事渐除，一期权语也，讵实法哉?” </p><p> 进云：“云何说为随身玩具?学人不了，请为详示。” </p><p> 先生曰“必曰三十二相八十种好为果乘之极，然则转轮圣王即佛也。转轮圣王即佛，是佛可修而得。佛即属修，有修必有坏。既坏也，何名曰佛?若佛有坏，何贵此佛?讵知是相也，垢腻之衣矣。但得本，一切具足，是衣者用亦得，不用亦得，用不用皆得。何也?王登宝殿，野老讴歌。所谓自南自北，自西自东，无斯不服。当人若非亲证，何能通了?汝穷子也，自未作王，而谓王亦穷子，讵不冤乎?王如上喻明。此曰百千三昧，曰无量功德，曰自土他土，三十二相、八十种好等，不用他求，悉在当人口里。” </p><p> 进云：“如何悉在学人口里?” </p><p> 曰：“塞却汝口，免汝乱统。 </p><p> 至以‘理缘顿悟，乘悟并消，事须渐除，因次第尽’为实法者，为悟后起修者，尤可笑矣。何也？不检方便，不计权实，恣情趁块也。余不及，我切切实实问 汝：释迦老子在菩提树下睹明星而悟道后，消消个什么?除除个什么?修修个什么?尽又尽个什么？而证又证个什么？好看，好看，此是第一彻头。” </p><p> “然则果无修无证乎?” </p><p> 曰：“否！否！这些好处，他人言之不及，自检乃亲。若言修证是妄语，若言不修证是妄语，若言修证即不修证，不修证即修证，亦是大妄语。须知他得了的人，恁么亦得，不恁么亦得，恁么不恁么总得。中书堂的事，非十字街头贩夫走卒所能知得底。” </p><p> 进云：“然则最亲一句毕竟如何?” </p><p> 久之，先生曰：“向汝道：向来枉费推移力，此日中流自在行。” </p>
