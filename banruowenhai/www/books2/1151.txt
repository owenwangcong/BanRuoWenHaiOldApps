<p align="center" style="text-align:center"><b><span style="font-size:36.0pt;color:#FF6600">大乘起信论疏记会阅</span></b></p>
<p align="center" style="text-align:center"><b><span style="font-size:24.0pt;color:#FF6600">（大乘起信论疏笔削记会阅卷第一）</span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">续法法师会编<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a001">起信论疏记会阅缘起</a></span></p>
<p align="center" style="text-align:center"><span lang="EN-US"><a href="#a002">法界宗五祖略记引</a></span></p>
<p align="center" style="text-align:center"><span lang="EN-US"><a href="#a003">法界宗五祖略记</a></span></p>
<p align="center" style="text-align:center"><span lang="EN-US"><a href="#a004">论主马鸣菩萨略录</a></span></p>
<p align="center" style="text-align:center"><span lang="EN-US"><a href="#a005">记主长水大师略录</a></span></p>
<p align="center" style="text-align:center"><span lang="EN-US"><a href="#a006">起信论法相</a></span></p>
<p align="center" style="text-align:center"><span lang="EN-US"><a href="#a007">起信论释教义中诠真妄生灭法相之图</a></span></p>
<p align="center" style="text-align:center"><span lang="EN-US"><a href="#a008">起信论疏记会阅序</a></span></p>
<p align="center" style="text-align:center"><span lang="EN-US"><a href="#a01">大乘起信论疏笔削记会阅卷第一</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a001"></a><span style="color:#333399">起信论疏记会阅缘起<span lang="EN-US"></span></span></p>
<p>盖闻大小乘论。有本有末。有性有相。唯起信一论。原始要终。该空彻有。而为本末之枢机。性相之纲纽也。马鸣大士造五论。独行此者。与凡圣为依。众法之总。开示一乘理实缘起法界之旨。莫于斯矣。此论有两译。前梁武帝。遣聘天竺取经。时摩竭提国王。移送西印优禅尼国沙门拘兰难陀。译名真谛。三藏法师。苦辞不允。就泛舟来朝。与瞿昙。兼多侍从。并贡苏合佛像。及至未旬。遇侯景侵扰。三藏欲返舶。偶值京邑英贤。慧显。智韶。昙振。慧旻。与黄钺大将军太保萧勃敬请。属大梁承圣三年九月十日。于衡州始兴郡建兴寺。翻译斯论一卷。并译论旨玄文二十卷。大品玄文四卷。十二因缘经两卷。九识义章两卷。传语人。月支国首那等。执笔人。智恺等。首尾二年方讫。次。唐武后长安年间。于阗国沙门实叉难陀。此云喜学。于东都佛授记寺。重译斯论。翻成两卷。波仑玄轨笔授。复礼缀文。弘景法宝法藏等证义。贤首国师。于二译中。因唐译是同在译场。恐涉情党。特解梁本。疏成三卷。别记一卷。石璧法师。因其记略。仍贯义意。别为广录。传习者厌其支离。长水大师。重考经论。再加损益。盖取中庸。则无有繁简之失也。康熙乙巳年。予在莲居。听灵沧法伯讲。细研论文。并疏记意旨。洵知三祖贤首国师立宗判教。发挥三乘顿渐之极致。皆凭于此论矣。戊午秋。顺天府府丞戴复斋先生。劝予出论解。巳未夏开讲疏时。先生印施论文百余卷。兼以私注疏本示曰。某之入道。实以此论疏。为发觉初因也。静阅之。始信先生好处林泉者。志在于佛法耳。后予不两月。摘成要解两卷。先生目之。即命人誊录。藏于箧中。十月间。先生因旧疏四卷。记二十卷。咸各自为帙。亦未句读。学者难于披对。重命予为疏记会本。务须章段句读。并顺条理。科注疏文。各安其所。予惟贤家宗承。十大疏中。独赖此部存耳。今加分会。极畅本怀。遂于腊月八日编起。至二十初卷稿脱。就往正之。先生不胜庆赞。命余九卷。照此定例。庚申新正十一。又送二卷稿。阅之亦加印可。二月十二会三卷。三月初三会四卷。二十五会五卷。四月十六会六卷。二十六会七卷。五月初十会八卷。十九会九卷。六月初三会十卷。十一定科文一卷。七月初一述诸祖略记一卷。至中元佛欢喜日。图法相。会编功就。越辛酉正月十三后。不期先生身染微恙。至二月二十七。题自私注疏面云。余留心此事。惜未竟志。解通而未实行。幸法师以此晓人。须行到也。题毕。嘱长公仁长曰。此疏持付与法师。会本宜刻之流通。毋以清贫为苦。有负我之久愿耶。二十八早。书辞世偈曰。本学天台禅。巳到二三位。又参教外禅。巳近虚空碎。士宦苦纠缠。不得竟斯志。今日撒手归。踪迹又何在。二十九子时分。语亲属曰。今生不能出家。不得定力。愿来世为僧。速成觉果。汝等可将道袍禅衣拄杖念珠。置之左右。昨午天目有僧来。此刻须请在佛阁。朗称佛号以助正念。一切世事。皆如幻梦。会必有别。切莫悲啼。嘱竟。众念佛约千声余。便问时候。与众辞谢。安庠而逝。次年壬戍五月朔旦。长公鸠集名手。在后园七佛阁中。付剞劂。迨乙丑八月。移在慈云观堂。至丁卯七月。合刻功告成。然则会刊此典也。亦为一大事因缘矣。忆昔巳未秋。九月十四夜。梦一包巾帻者。状如武侯。称天帝师。登座说法。人天拥卫。香华缭绕。忽遣璎珞冠人。劝一神曰。此乃天帝师起信疏记。尔是福德天。宜顶戴奉行。彼神随即授予书曰。座主使我嘱付汝耳。予拜受之。又见书面八金字云。上帝临汝。无贰尔心。以昔梦之征今。包巾帻者。贤首祖师也。璎珞冠者。长水大师也。福德天者。复斋先生也。疏记。会本也。无贰。警语也。此一善举。简在天帝心矣。敢谓之微缘小事得乎。弗有多生之善愿。曷能预感梦兆若此。非受灵山之道记。曷能去住惺悟若此。先生之问法于梅坞老人。不异欧阳文忠公也。得省于天目和尚。不异襄州王常侍也。息妄转业。不异温尚书也。习止修观。不异陈参军也。屏翰佛门。不异裴刺史也。刊行教典。不异房相国也。请注楞伽。不异郑秘书也。节略禅波。不异梁学士也。遗命置坏色衣于柩中。不异王文正公旦也。至于举家信向佛法。不异庞居士父子也。今而后。信论疏之得弘传矣。了修证之有门路矣。何患乎马鸣贤首之教网致破裂耶。予实庆喜一大功德之终成。因记其颠末于卷帙之首。</p>
<p>康熙丁卯年七月十五佛欢喜日灌顶行者续法谨识</p>
<p><a name="a002"></a><span style="color:#333399">法界宗五祖略记引<span lang="EN-US"></span></span></p>
<p>庚申夏。予在七佛阁。繙藏经并阅僧史。一日询华严五祖于慈云百亭法师。及闻其说。窃有疑焉。因而请编五祖行实。未至旬。法师辑为略记一卷。核之。始觉僧史乖舛也。明矣。且如三祖贤首大师。传谓登封丙申。诏师讲新经。感口光震地。敕十德为师受戒。今按新经。乃证圣乙未年方译。圣历巳亥年始毕。岂未译而先讲耶。况三祖咸亨庚午岁削染。承旨便讲。至登封丙申。越二十七年。祖年五十四岁。道满天下。方与受戒。恐无是理。乃至以还源观。讹为杜顺和尚作。观国师寿止七十。审如是。则史鉴记载之谬。甚彰灼矣。后又究略记所本。曰。初二祖出会玄。三祖详崔传。四五祖载诸疏。披验之。毫无差忒也。盖佛以心法传于诸祖。诸祖以心法弘于法界。尽未来际。化化不绝。其道迹可无征乎。无征。人不信矣。又何从而仿效之。岂不有参于佛祖也哉。今而后。知扶植佛教者。全在于诸祖。学习祖道者。全在于典章。则此一记。非小补矣。遂命刻以公诸所好。俾见闻随喜者。慎勿以此为赘语而忽之也。</p>
<p align="right" style="text-align:right;text-indent:24.0pt;word-break:break-all">虎林复斋居士戴京曾题<span>&nbsp; </span></p>
<p><a name="a003"></a><span style="color:#333399">法界宗五祖略记<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">钱塘慈云沙门 续法 辑<span>&nbsp; </span></p>
<p align="right" style="text-align:right;text-indent:24.0pt;word-break:break-all">顺天府府丞 戴京曾 较<span>&nbsp; </span></p>
<p><span style="color:#333399">初祖杜顺和尚<span lang="EN-US"></span></span></p>
<p>初祖名法顺。敕号帝心。俗姓杜氏。雍州万年县杜陵人也。生于陈武帝永定二年。才三日。有乳母自来求哺养。满三月。腾空而去。<span lang="EN-US">(一)孩提时。常于宅后冢上。为众说法。闻者莫不信悟。因名为说法冢。(二)年十五。代兄统兵剿贼。桶水担薪。供给十万军众有余。一夜潜取诸营所著垢衣。浣净悉遍。未举锋刃。贼寇尽退。不乐官荣。请归养亲。(三)至十八。即于因圣寺魏珍禅师处。投礼出家。禅师亲与披剃。时感地动。地神捧盘承发。四众奇之。(四)后行化庆州。斋主请僧。止三百众。忽有五百贫人。相随赴应。主虑供不备。尚曰。但心平等。无有不办。斋毕。五百人化为罗汉。驾云而去。(五)张弘畅家畜牛马。性极弊恶。尚示以慈善。不复抵啮。(六)及引众骊山栖静。将种菜。地多虫蚁。乃巡疆定封虫便外徙。遂得耕垦无伤。(七)尚患肿。脓溃外流。人有□之者。香味难比。或以帛拭者。香气不散。寻即瘥愈。与人消肿。(八）三原县人田萨埵者。生来患聋。召之即能听。(九）又张苏者。亦患生哑。语之即能言。(十）武功县僧。为毒龙所魅。众求救。即端拱对坐。龙遂托病僧言。禅师既来。义无久住。顷即释然。(十一）故使远近瘴疠。淫邪所恼者。莫不投造。尚。亦不施余术。但向之禅观。无弗痊者。乃至神树龙庙。见即毁除。巫□□所事。躬为屏当。世人皆异之。号之为炖煌菩萨。(十二）由此声闻于朝。隋文帝甚加信敬。给月俸供之。(十三）后因诣南山。属横渠泛溢。从者惊惧。尚率众同涉。水即断流。徐步而过。才登岸。水复如故。(十四）时分卫应供。斋主抱儿。乞消灾延寿之记。尚熟视曰。此汝冤家也。当与之忏悔。斋毕。令抱至河边。尚抛之入水。夫妇拊膺号抖。尚曰。汝儿犹在。即以手指之。其儿化为六尺丈夫。立于波间。嗔责之曰。汝前生取我金帛。杀我推溺水中。不因菩萨与我解怨。誓不相赦。夫妇默然信服。(十五）偶将道履一辆。置于市门。三日不失。人问其故。尚曰。吾从无量劫来。不盗他人一钱。报应如是。为盗者闻之。悉悔心易过。(十六）尚禀性柔和。操行高洁。学无常师。以华严为业。住静终南山。遂准华严经义。作法界观文。集成巳。投巨火中。祷曰。若契合圣心。令一字无损。忽感华严海会菩萨。现身赞叹。后果无毁。(十七）时弟子中。唯智俨独得其奥。僧有樊玄智。安定人也。弱岁修道于京城。南投为上足。尚令诵华严。劝依法界观门。修普贤行。久之。每诵经际。口中频获舍利。前后数百粒。(十八）尚尝作法身颂曰。嘉州牛吃草。益州马腹胀。天下觅医人。灸猪左膊上。纵透达磨禅者。见之并皆卷舌。(十九）唐太宗仰慕神德。诏请入内。帝自亲迎。问曰。朕苦寒热。久而不愈。师之神力。何以蠲除。尚曰。圣德御宇。微恙何忧。但颁大赦。圣躬自安。上从之。疾遂瘳。因锡号曰帝心。宫庭内外。礼事如佛。(二十）贞观十四年。十月二十五日。普会有缘于雍州南郊义善寺。声色不渝。忽言别众。(二十一）复入内辞太宗。升太阶殿。化于御床。帝留大内。供养七日。时年八十四也。遗体若生。异香时发。经一七巳。敕同座送樊川北原凿□处之。即今会圣院也。京邑同嗟。制服亘野。龛中面色。经月弥鲜。安坐三周。全身不散。随建塔于长安南华严寺。(二十二）尚未示寂前。一门人来辞曰。往五台礼文殊。尚微笑说颂曰。游子漫波波。台山礼土坡。文殊秪这是。何处觅弥陀。彼不喻而去。方抵山麓。遇老人曰。子来何为。曰。礼文殊来。曰。大士巳往长安。教化众生去也。曰。谁为是。曰。杜顺和尚也。僧耸然失声曰。是我师也。奄忽中。老人乃失。兼程而归。适浐水瀑涨。三日方济。到时尚巳前一日化去矣。以此验知是文殊应身也。(二十三）余广传记。</span></p>
<p><span style="color:#333399">二祖智俨和尚<span lang="EN-US"></span></span></p>
<p>二祖讳智俨。俗姓赵氏。生于开皇二十年也。别号云华和尚。师居是寺。因而名之。又号至相尊者。亦因主化其中。人故称之。英敏特达。颖悟非常。经书过目。成诵不忘。<span lang="EN-US">(一）初剃染时。即于大藏前立誓愿。抽得华严第一。(二）遂往终南山。杜顺和尚所。投为上足。师侍未久。尽得其旨。尚以所集观法。传与师习。令其讲授。(三）后志欲弘通。偶遇异僧来谓曰。汝欲解华严一乘法界宗者。其十地中六相之义。是也。慎勿轻怠。可一二月间。静摄思之。当自知尔。言讫。忽然不见。(四）因即淘研。不盈累朔。豁尔贯通。时年二十七也。(五）随于至相寺。制华严经搜玄义钞五卷。题名华严经中搜玄分剂通智方轨。即明六相。开十玄。立五教也。(六）时京兆崇福寺慧祐。戒行精苦。向慕师德。特来亲事。师教专以华严为业。每清晨良宵。焚香虔诵出现品。后时忽见十余菩萨。从地踊出。现身金色。皆放光明。坐莲华座。合掌听诵此品。经毕便隐。(七）显庆四年。师于云华寺中讲华严。宗风大振。名遍寰内。缁素道俗。咸皆归礼。时法藏年十七。辞亲求法于太白山。后闻亲疾。出谷入京。至中夜。忽睹神光。来烛庭宇。乃叹曰。当有异人。发弘大教。翌旦就寺膜拜巳。因设数问。皆出意表。师嗟赏曰。比丘义龙辈。尚罕扣斯端。何计仁贤。发皇耳目。或告曰。是居士云栖木食。久玩杂华。为觐慈亲。乍来至此。藏既餐和尚之妙解。以为真吾师也。师亦喜传炷之得人矣。(八）龙朔二年。海东义想公同元晓公入大唐国。夜宿古冢。晓公因达唯心旨故。即回新罗。想公来云华。礼事和尚。愿为弟子。与藏公同学。(九）总章元年。师将去世。藏公尚居俗服。乃嘱道成。薄尘诸大德曰。此贤者。注意于华严。盖无师自悟。绍隆遗法。其惟是人。幸假余光。俾沾制度。后梦般若台倾。高幢亦倒。告门人曰。吾将暂往净方也。不余月。遂说法而逝。寿年七十二矣。(十）时义想传不思议经。归海东大弘。彼国推为华严初祖。并号浮石尊者。(十一）后长寿年间。藏公因胜诠法师回新罗。寄书于义想曰。夙世同因。今生同业。得于此报。俱沐大经。特蒙先师。授兹奥典。希傍此业。用结来因。但以和尚章疏。义丰文简。致令后人。多难趣入。是以具录微言妙旨。勒成义记。传之彼土。幸示箴诲。想乃掩室探讨。涉旬方出。召弟子真定。相圆。亮元。表训四人。俾分讲探玄记。每各十卷。告之曰。博我者藏公。起予者尔辈。各宜勉旃。毋自欺也。遂令教传一国。学遍十山。皆凭云华和尚法化力也。(十二）其神异德行。备如感应传说。</span></p>
<p><span style="color:#333399">三祖贤首国师<span lang="EN-US"></span></span></p>
<p>三祖讳法藏。字贤首。帝锡别号国一法师。俗姓康氏。其先康居国人。高。曾相继为彼国相。祖自康居来朝。占风圣代。考讳谧。太宗赠左侍中。弟讳宝藏。为中宗朝议郎行统万监。<span lang="EN-US">(一）师托胎时。母氏梦吞日光而孕。当贞观十七年。十一月初二日生也。(二）及生而慕无上。至显庆三年。十六岁时。炼一指于岐州法门寺舍利塔前。作法供养。誓悟佛乘。(三）次年志锐择师。遂辞亲。求法于太白山。阅方等诸典。(四）后闻慈亲不悦。归奉庭闱。绵历岁月。能竭其力。时俨和尚。于云华讲大经。师礼为弟子。深入无尽。(五)总章元年。二十六岁时。往释迦弥多罗尊者所。请受菩萨戒。众告曰。是居士能诵华严。兼讲梵网。尊者惊叹曰。但持净行一品。巳得菩萨大戒。况义解耶。(六)咸亨元年。师二十八岁。属荣国夫人杨氏奄归。武后广树福田。舍宅为太原寺。成。尘诸大德。受俨和尚顾托者。连状荐举。由是奉敕削染于太原道场。仍诏为住持。(七)上元元年。有旨命京城十大德。为师授满分戒。赐号贵首。复诏师于太原寺讲华严。端午节。天后遣使。送衣五事。(八)调露元年五月间。壅州万年县何容师。嗜食鸡子无算。暴死。同七百人。入镬汤狱。附信返魂者。令第四子行证。恳求师赎罪。师令诵写华严经。至永隆元年八月。写就庄严。请僧斋忏。会众乃见何容师等七百鬼徒。到席礼谢。(九)师于晋译。每叹缺而不全。是年日照三藏。赍梵本至京。高宗诏于魏国西寺。翻译经论。师往就问之。照曰。晋第八会文。亦来至此。遂与三藏对校。果获善财求天主光等十善友文。乃请译补缺。就于西太原寺。译出法界品内两处脱文。一从摩耶夫人后。弥勒菩萨前。中间天主光等十善知识。二从弥勒菩萨后。至三千大千世界微尘数善知识前。中间文殊申手。过一百一十由旬。按善财顶。依此六十卷本为定。(十)寻奉纶旨。与日照三藏。及道成律师薄尘法师大乘基法师等。同译蜜严等经。显识等论十有余部。合二十四卷。复礼法师润文。慧智法师度语。(十一)永淳元年四月间。雍州长安县郭神亮者。修净行。暴终。诸天引至兜率内院。礼敬慈氏。有一菩萨谓曰。何不受持华严。亮以无人讲解为辞。曰。现有贤首菩萨弘扬。何得言无。(十二)文明元年。师与日照三藏。在西太原寺翻经暇。躬亲问曰。西域古德。于一代圣教。判权实否。答曰。近代天竺。有二论师。一名戒贤。远承慈氏。无著。近踵护法。难陀。立法相宗。二称智光。远宗文殊。龙胜。近禀青目。清辨。立法性宗。自是判教疑决。(十三)时成。尘二德问。京兆有王明干。死入地狱。地藏菩萨教诵偈曰。若人欲了知。三世一切佛。应当如是观。心造诸如来。入见阎王。王闻之。放免。三日后方苏。向空观寺僧定法师说之。然不知有出否。师答曰。此乃华严第四夜摩会中偈。检之果是十行颂也。(十四)□拱二年。师于慈恩寺讲杂华。(十五)永昌元年。二月四日。遇于阗三藏因陀罗般若。于神都魏国东寺。告以沙弥般若弥伽薄。升天诵华严。能破修罗阵事。(十六)天授元年。觐亲于夏州。郡牧邑宰。靡不郊迎。(十七)天授二年。曾州牧宰。迎讲大经。因论邪正。会中有左道者。不信佛法。口发恶言。身面忽疱。眉须尽烂。遽来求忏。师诫劝曰。此犹华报耳。汝当礼敬三宝。虔唪华严百遍。罪可灭矣。读经未半。形质如旧。(十八）长寿年间。师于云华讲百千经。有光明现从口出。须臾成盖。众所具载。(十九）延载元年。讲至十地品。天华四散。五云凝空。崇朝不辍。香彩射人。(二十）证圣元年三月。诏于东都大遍空寺。同实叉难陀。再译华严。弘景。圆测。神英。法宝诸德共译。复礼缀文。师为笔受。译堂前陆地开百叶莲华。众睹祯祥。竞加精练。太后时幸其寺。亲受笔削。施供食馔。次移佛授记寺译。(二十一）登封元年。诏师于太原寺讲大经。(二十二）神功元年。边寇拒命。出师讨之。特诏师。依经咒法。遏除寇虐。师舋浴更衣。建立十一面观音像。准神咒经。行道始数日。蒯城之外。将士闻天鼓之声。良乡县中。贼众睹观音之像。月捷以闻。优诏慰劳。(二十三）圣历二年。十月八日译毕。佛授记寺诸大德。请师开演。敕令十五日启讲。至腊月十二晚。讲华藏世界海震动之文。讲堂及寺宇。忽然震吼。道俗数千。叹未曾有。难陀三藏。并当寺龙象。具表奏闻。十九日御批下云。因敷演微言。弘扬秘赜。初译之日。梦甘露以呈祥。开讲之辰。感地动而标异。斯乃如来降迹。用符九会文耳。岂朕庸虚。敢当瑞应。(二十四）新译唐经。虽增现相普贤世界华藏十定诸品。却脱日照三藏所补文殊按善财文。师以新旧两经。对勘梵本。将日照补者。安喜学脱处。遂得文续义连。今之所传。即第四本。。(二十五）久视元年。五月五日。诏于东都三阳宫。与实叉三藏。同译入楞伽经。(二十六）长安二年。于西京清禅寺。与实叉译文殊授记经。(二十七）时礼部荥阳郑公。持心经数千万遍。再三请解。师为著般若略疏。(二十八）长安三年。诏与义净三藏等华梵十四人。共译金光明最胜王经等二十一部。一百十五卷。师为证译。(二十九）长安四年冬杪。敕众僧于内道场。建华严法会。有双浮图。放五色光。现于冰内。师亲见之。指呈众德。(三十）时天后召师于长生殿。问六相十玄之旨。师指殿隅金师子为喻晓之。至一一毛头。各有金师子。一一毛头师子。同时顿入一毛中。一一毛中。皆有无边师子。如是重重无尽。后乃豁然。随贡金师子章一篇。(三十一）因对扬。言及岐州舍利。是阿育王灵迹。特命凤阁侍郎崔玄暐。与师偕往法门寺迎之。时师为大崇福寺主。遂与应大德纲律师等十人。俱至塔所。行道七昼夜。然后启之。舍利于掌上腾光。随人福善。感见天殊。腊月除日。至西京崇福寺中。正月十一。达东都洛阳城下。凡摛瑞光者七。抱戴者再。(三十二）神龙元年。诏与弥陀山。译无垢净光陀罗尼经。(三十三）其年张易之叛逆。因师内弘法力。外赞皇猷。及除凶徒巳后。赐以鸿胪卿职。固辞固授。遂奏请与弟朝议郎行统万监康宝藏。归里养亲。中宗降敕褒之。(三十四）冬十一月朔旦。敕令写师真仪。御制赞四章。(三十五）神龙二年。诏与菩提流支。就于西崇福寺。译宝积经。命为证义。(三十六）景龙二年。中夏悯雨。敕师集百法师。于荐福寺。以法祷之。近七朝。遽致滂沱。诏曰。敷百座以祈恩。未一旬而获应。师等精诚。均沾法液。七月复旱。感验如初。敕曰。慈云演荫。法雨含滋。师等熏修。遽蒙昭感。(三十七）由是中宗。礼为菩萨戒师。赐号国一。(三十八）师因万乘归心。八纮延首。遂奏请于两都。及吴越清凉山五处起寺。均榜华严之号。仍写三藏。并诸家章疏贮之。于是乎像图七处。数越万家。故人于师。皆不称讳。而以大乘法师。华严和尚名焉。(三十九）后又召师入内。同义净三藏。译七佛药师等经。(四十）景云元年。诏与菩提流支。译宝积经。帝亦亲躬笔受。(四十一）景云二年。冬不雪。召师入禁中问之。师曰。有经名随求即得大自在陀罗尼。若结坛作法。写是咒语。投于龙湫。应时必□。诏可其请。遽往蓝田山悟真寺龙池所作法。未旬大雪。表奏上闻。制报曰。敕华严师。启请祈恩。三宝流慈。两度降雪。精诚上感。遂乃盈尺。虑不周洽。且未须出。及六出遍四方。复降诏曰。敕华严师。法体如何。焚香才毕。旋降瑞雪。虽则如来演贶。实由启恳诚切。(四十二）太极元年。七月彗星现。睿宗诏华严和尚为菩萨戒师。受心地戒。遂传位。改号先天元年。脱屣忘机。褰衣养德。(四十三）是年十一月初二日。太上皇以师寿诞。锡衣财。暨食味。诰曰。敕华严师。欣承载诞之祥。喜遇高禖之庆。乘兹令日。用表单心。故奉法衣。兼陈汤饼。愿寿等恒沙。年同劫石。别赐绢二千匹。俾赡兴福所须。(四十四）和尚虽为五帝门师。王臣并皆礼事。然犹粪扫其衣。禅悦其食。惟以戒忍自守。弘法利生为务。前后讲华严经三十余遍。间有不了无尽法界。重重帝网义者。又为设巧方便。取镜十面。八方安排。上下各一。相去一丈余。面面相对。中安一佛像。然一灯以照之。互影交光。学者因晓刹海涉入重重无尽之旨。(四十五）由此轮下。从学如云。莫能悉数。铮铮嗣法者。曰宏观。文超。东都华严寺智光。荷恩寺宗一。静法寺慧苑。经行寺慧英。(四十六）其著疏。约百余卷。晋译华严经探玄记四十卷。一乘教义分齐章四卷。指归一卷。纲目一卷。玄义章一卷。策林一卷。华严三昧观一卷。华藏世界观一卷。妄尽还源观一卷。翻译晋经梵语一卷。唐译新经音义一卷。华严佛菩萨名五卷。华严感应传五卷。楞伽经疏七卷。密严经疏三卷。梵网经疏三卷。法华经疏七卷。起信论疏三卷。别记一卷。十二门论宗致义记二卷。法界无差别论义疏一卷。三宝别行记一卷。流转章一卷。法界缘起章一卷。圆音章法身章十世章共一卷。晚述新经略疏共十二卷。(四十七）和尚预知时至。解到唐译第六行文。遂越次释十定品。仅了九定。便辞帝别众。于西京大荐福寺。吉祥而逝。属先天元年十一月十四日也。世寿七十岁。僧腊四十三。帝听若惊。圣闻如失。越五日。赐诰赙。赠鸿胪卿。绢一千二百匹。葬事准僧例。余皆官供。(四十八）以其月二十四日。葬于神禾原华严寺南。敕谥贤首。送葬之仪。皆用追宠典属国三品格式礼也。门人请秘书少监阎朝隐撰碑文。暨表行迹。若欲详览。具如西京华严寺千里法师别录。与海东法师光严记。翰林侍讲崔致远传明。</span></p>
<p><span style="color:#333399">四祖清凉国师<span lang="EN-US"></span></span></p>
<p>四祖讳澄观。字大休。俗姓夏侯氏。越州会稽人也。<span lang="EN-US">(一）身长九尺四寸。双手过膝。口四十齿。声音如钟。目光夜发。昼乃不眴。日记万言。七行俱下。(二）生于玄宗开元二十六年。母诞之辰。光明满室。洞彻邻右。(三）每童戏。聚沙建塔。(四）年九岁。礼本州宝林寺体真禅德为师。岁曜一周。解通三藏。(五）天宝七年。师十一岁。奉恩试经得度。(六）才服田衣。思冥理观。乃讲般若涅槃莲华净名圆觉等一十四经。起信宝性瑜伽唯识俱舍中百因明等九论。(七）肃宗至德二年。师受具戒于昙一大师门下。行南山止作事。遂为众德。讲演律藏。(八）又礼常照禅师。授菩萨戒。原始要终。十誓自励。体不损沙门之表。心不违如来之制。坐不背法界之经。性不染情爱之境。足不履尼寺之尘。胁不触居士之榻。目不视非仪之彩。舌不味过午之肴。手不释圆明之珠。宿不离衣钵之侧。(九）从牛头忠径山钦。问西来宗旨。又谒洛阳无名禅师。印可融寂。自在受用。(十）即曰。明以照幽。法以达迷。然交映千门。融冶万有。广大悉备。尽法界之术。唯大华严。复参东京大诜和尚。听受玄旨。利根顿悟。再周能演。诜曰。法界宗乘。全在汝矣。(十一）次后名价日高。迨代宗大历三年。诏师入内。与大辨正不空三藏。于大兴善寺译经。命为润文大德。帝一日问佛经大旨。师答条然有绪。帝于言下豁悟。遂事以师礼。恩渥弥厚。至六年进所译经。凡七十七部。一百二十卷。(十二）及出译场辞谢帝后。即开阐华严。讲至住处品。审文殊随事。观照五顶。遂不远万里。委命栖托。于大华严寺。住锡十稔。(十三）山上缁侣。恳命敷扬。因思五地圣人。身栖佛境。心证真如。尚起后得智。学世间解。由是博览六艺。图史。九流异学。华夏训诂。竺干梵字。四围五明。圣教世典等书。靡不该洽。(十四）至德宗建中四年。欲下笔著疏。先求瑞应。即于般若院。启曼拏罗。优游理观。祈圣佑之。一夕梦金容。挺持山岳。月满毫相。卓立空际。仍于寐内。捧咽面门。既觉而喜。知获光明遍照征矣。是月也。设无遮会以庆之。(十五）从此落笔。恍若有神。绝无停思。当兴元元年为始。旧疏中唯贤首得旨。遂宗承之。经前开十门谈玄。释文以四分分科。至贞元三年告就。疏成二十卷。其夕又梦自身为龙。头枕南台。尾蟠北台。鳞鬣耀空。光逾皎日。须臾奋迅。化成百千小龙。分照四方而去。遂悟此是流通大疏之兆也。(十六）初为众讲。感景云凝停空中。逾时不散。(十七）后又为僧睿等百余讲者。造随疏演义钞四十卷。随文手镜一百卷。(十八）贞元七年。河东节度使李自良。请师于崇福寺讲新疏。德宗闻其风。遣中使李辅光。宣诏入都。问佛法大意。(十九）贞元十二年。宣河东节度使礼部尚书李诜。备礼迎师入京。诏同罽宾三藏般若。翻译乌茶国所进华严后分梵夹。师承睿旨。于六月五日为始翻译。帝亲预译场。一日不至。即命僧寂光依律说欲云。皇有国事因缘。如法僧事。与欲清净。至十四年二月二十四日译就。共四十卷。进上。(二十）是年四月。帝生诞。诏请师于麟德殿。开示新译华严宗旨。群臣大集。师升高座说曰。我皇御宇。德合乾坤。光宅万方。重译来贡。特回明诏。再译真诠。观顾多天幸。承旨幽赞。极虚空之可度。体无边涯。大也。竭沧溟而可饮。法门无尽。方也。碎尘刹而可数。用无能测。广也。离觉所觉。朗万法之幽邃。佛也。芬敷万行。荣耀众德。华也。圆兹行德。饰彼十身。严也。贯摄玄微。以成真光之彩。经也。总斯经题之七字。乃为一部之宏纲。将契本性。非行莫阶。故说普贤无边胜行。行起解绝。智证圆明。无碍融通。现前受用。帝大悦。赞曰。妙哉言乎。微而且显。赐紫衲方袍。礼为教授和尚。(二十一）五月遣中使霍仙鸣。传宣催入。诏令造新译华严后分经疏。师奉旨。述后分疏十卷。行愿品经别行疏一卷。(二十二）贞元十五年。诏受镇国大师号。进天下大僧录。(二十三）四月。帝诞节。敕有司备仪辇。迎教授和尚入内殿。阐扬大经。师升座曰。大哉真界。万法资始。包空有而绝相。入言象而无迹。我佛得之。妙践真觉。廓尽尘习。融身刹以相含。流声光而遐烛。我皇得之。灵鉴虚极。保合太和。圣文掩于百王。淳风扇于万国。华严经者。即穷斯旨趣。尽其源流。故恢廓宏远。包纳冲邃。不可得而思议矣。失其旨也。徒修因于旷劫。得其门也。等诸佛于一朝。谛观一尘。法界在掌。理深智远。识昧辞单。尘黩圣聪。退坐而巳。帝时默湛海印。朗然大觉。顾谓群臣曰。朕之师。言雅而简。辞典而富。扇真风于第一义天。能以圣法。清凉朕心。仍以清凉。赐为国师之号。(二十四）由是中外台辅重臣。咸以八戒。礼而师之。(二十五）时顺宗在东宫。以心要遣问于师。师答书曰。至道本乎一心。心法本乎无住。无住心体。灵知不昧。性相寂然。包含德用。迷现量则惑苦纷然。悟真性则空明廓彻。虽即心即佛。惟证者方知。又请述了义一卷。并食肉得罪因缘一篇。(二十六）永贞元年。顺宗登帝位。诏师于兴唐寺。为造普光殿。华严阁。塑华藏刹。图法界会。(二十七）宪宗元和二年。南康王韦皋相国武元衡。请著法界观玄镜一卷。(二十八）元和五年。诏师入内谈法。帝问华严所诠。何谓法界。师曰。法界者。一切众生身心之本体也。从本巳来。灵明廓彻。广大虚寂。唯一真境而巳。无有形貌而森罗大千。无有边际而含容万有。昭昭于心目之间而相不可睹。晃晃于色尘之内而理不可分。非彻法之慧目。离念之明智。不能见自心如此之灵通也。故世尊初成正觉。叹曰奇哉。我今普见一切众生。具有如来智慧德相。但以妄想执著而不能证得。于是称法界性。说华严经。全以真空拣情。事理融摄。周遍凝寂。是之谓法界大旨。帝听玄谈巳。廓然自得。即敕有司。别铸金印。迁赐僧统清凉国师之号。统冠天下缁侣。主教门事。(二十九）穆宗。敬宗。咸仰巨休。悉封大照国师。(三十）文宗太和五年。帝受心戒于师。誓不食蛤。(三十一）开成元年。帝以师百岁寿诞。赐衣财食味。加封大统国师。(三十二）大经前后。讲五十遍。(三十三）无遮大会。一十五设。(三十四）凡著述现流传者。总四百余卷。相国齐抗。郑余庆。高郢。请撰华严纲要三卷。相国李吉甫。侍郎归登。鲋马杜琮。请述正要一卷。仆射高崇文。请著镜灯说文一卷。司徒严绶。司空郑元。刺史陆长源。请撰三圣圆融观一卷。节度使薛华。观察使孟简。中书钱徽。拾遗白居易。给事杜羔等。请制七处九会。华藏界图。心镜说文十卷。又与僧录灵邃大师。十八首座。十寺三学上流。制华严圆觉四分中观等经律论关脉三十余部。又述大经了义备要三卷。七圣降诞节对御讲经谈论文。兼一家诗笺表章。总八十余卷。(三十五）弟子为人师者。三十有八。海岸。寂光为首。禀受学徒一千。唯东京僧睿。圭山宗密。独得其奥。余皆虚心而来。实腹而去。(三十六）开成三年。三月六日。召上足三教首座宝印大师海岸等。嘱曰。吾闻偶运无功。先圣悼叹。复质无行。古人耻之。无昭穆动静。无纶绪往复。勿穿凿异端。勿顺非辨伪。勿迷陷邪心。勿固牢斗诤。大明不能破长夜之昏。慈母不能保身后之子。当取信于佛。无取信于人。真界玄微。非言说所显。要以深心体解。朗然现前。对境无心。逢缘不动。则不孤我矣。言讫。趺坐而逝。(三十七）师生历九朝。为七帝师。俗寿一百二。僧腊八十三。言论清雅。动止作则。学赡九流。才供二笔。尽形一食。不蓄余长。(三十八）文宗以祖圣崇仰。特辍朝三日。重臣缟素。(三十九）蜕经三七。颜光益润。端身凛岳。(四十）其月二十七日。承旨奉全身塔于终南山。(四十一）初□有梵僧到阙。表称于葱岭见二使者。凌空而过。以咒止而问之。答曰。余乃北印度文殊堂神也。东震取华严菩萨大牙。归国供养。有旨启塔验之。果失一牙。唯三十九存焉。璨然如霜。面貌如生。(四十二）遂阇维。得舍利数千粒。明光莹润。(四十三）舌如红莲。火不能变。(四十四）上敕谥。仍号清凉国师。(四十五）赐塔额曰妙觉。(四十六）诏相国裴休撰碑记。(四十七）敕写国师真仪。奉安大兴唐寺。文宗御制像赞八章。(四十八）余如别传。</span></p>
<p><span style="color:#333399">五祖圭峰大师<span lang="EN-US"></span></span></p>
<p>五祖讳宗密号圭峰。师居是山。因得斯称。德宗建中元年生也。果州西充县人。俗姓何氏。家世业儒。<span lang="EN-US">(一）师髫□时。精通儒学。洎弱冠。听习经论。止荤茹。亲禅德。(二）宪宗元和二年。将赴贡举。偶值遂州大云寺道圆禅师法席。问法契心。如针芥相投。遂求披剃。时年二十七也。(三）为沙弥时。一日随众僧斋于府吏任灌家。师居末座。以次授经。得圆觉十二章。读一二章。豁然大悟。身心喜跃。归白于圆。圆曰。此经诸佛授汝耳。汝当大弘圆顿之教。汝行矣。无滞一隅。(四）遂当年受具戒。奉命辞去。谒荆南忠禅师。忠曰。传教人也。复参洛阳照禅师。昭曰。菩萨中人也。(五）元和五年。抵襄汉。遇恢觉寺灵峰阇黎。病中授与清凉国师所撰华严大疏二十卷。大钞四十卷。览之。欣然曰。吾禅遇南宗。教逢圆觉。一言之下。心地开通。一轴之中。义天朗耀。今复得此大法。吾其幸哉。即为众讲一遍。(六）元和六年。往东都礼祖塔。驻锡永穆寺。四众再请。讲第二遍。听徒中有泰恭者。不胜庆遇。断臂酬恩。(七）师因未见清凉。遂修书一缄。并述领解新疏钞中关节血脉一篇。遥叙门人之礼。差徒玄圭。智辉。驰奉疏主。疏主即批答云。不面不传。得旨系表。意犹吾心。未之有也。非凭圣力。必藉宿因。轮王真子。可以为喻。倘得一面。印所悬解。复何加焉。(八）讲毕。诣上都。礼觐清凉国师。印曰。毗卢华藏。能从我游者。舍汝其谁欤。初二年间。昼夜随侍。次后虽于诸寺讲论。有疑则往来咨决不绝。(九）数年请益后。至元和十一年春。在终南山智炬寺出圆觉科文。纂要二卷。(十）誓不下山。遍阅藏经三年。(十一）愿毕。十四年于兴福寺。出金刚纂要疏一卷。钞一卷。(十二）十五年春。于上都兴福保寿二寺。集唯识疏二卷。(十三）长庆元年。退居鄠县草堂寺。(十四）二年春。重治圆觉经解。又于南山丰德寺。制华严纶贯五卷。(十五）三年夏。于丰德寺。纂四分律疏三卷。(十六）至冬初。圆觉著述功就。大疏三卷。大钞十三卷。(十七）随后又注略疏两卷。小钞六卷。道场修证仪十八卷。(十八）太和二年庆成节。文宗诏入内殿。问诸法要。赐紫袍。敕号大德。(十九）朝臣士庶。咸皆归仰。唯相国裴休。深入堂奥而为外护。(二十）山南温造尚书问。悟理息妄之人。不复结业。一期寿终之后。灵性何依。师曰。一切众生。莫不具有觉性。灵明空寂。与佛无殊。但以无始劫来。未曾了悟。妄执身为我相。故生爱恶等情。随情造业。随业受报。生老病死。长劫轮回。然身中觉性。未曾生死。如梦被驱役。而身本安闲。如池水作冰。而湿性不易。若能悟此性。即是法身。本自无生。何有依托。真理虽然顿达。妄情难以卒除。须常觉察。损之又损。但可以空寂为自体。勿认色身。以灵知为自心。勿认妄念。妄念若起。都不随之。即临命终时。业自不能系。虽有中阴。所向自由。天上人间。随意寄托。若爱恶之念巳泯。即不受分段之身。若微细流注寂灭。则圆觉大智朗然。随机现化。名之为佛。偈曰。作有义事。是惺悟心。作无义事。是狂乱心。狂乱随情念。临终被业牵。惺悟不由情。临终能转业。(二十一）前后著涅槃。起信。兰盆。行愿。法界观等经论疏钞。并集诸宗禅言为禅源诠。及酬答书偈议论等。总九十余卷。(二十二）武宗会昌元年。正月六日。于兴福院诫门人。令舁尸施鸟兽。其骨焚而散之。言讫坐灭。(二十三）其月二十二日。道俗奉全身于圭峰荼毗。得舍利数十粒。皆白润。及火后。门人泣而求之。并得于煨烬内。乃藏之石室。(二十四）阅世六十二。僧腊三十四。门弟子僧尼四众得度脱者。凡数千人。相国裴休撰碑文。略曰。一心者。万法之总也。分而为定慧。开而为六度。散而为万行。万行未曾非一心。一心未尝违万行。故禅师之为道也。以知见为法门。以寂静为正味。慈忍为甲胄。慧断为剑矛。镇抚邪杂。解释缧笼。穷子不归。贫女不富。吾师耻之。三乘不兴。四分不振。吾师耻之。忠孝不并化。荷担不胜任。吾师耻之。故皇皇于济拔。汲汲于开诱。不以一行自高。不以一德自耸。人有皈依者。不俟请而往也。有求益者。不俟愤则启矣。虽童幼。不简于应接。虽傲狠。不怠于扣励。真如来付嘱之菩萨。众生不请之良友。其四依之一乎。其十地之人乎。(二十五）至宣宗追谥定慧禅师。塔曰青莲。(二十六）详载他集。</span></p>
<p>法界宗五祖略记<span lang="EN-US">(终）</span></p>
<p><a name="a004"></a><span style="color:#333399">论主马鸣菩萨略录<span lang="EN-US"></span></span></p>
<p>菩萨中天竺土。波罗奈国人也。父名卢伽。母名瞿那。当佛入灭六百年后示生。<span lang="EN-US">(一）初降生时。感动诸马悲鸣不巳。故号马鸣。亦名功胜。以有作无作诸功德中。最为殊胜故。(二）未出家前。闻富那奢尊者。道证深邃。识见高远。往谓之曰。沙门。世间言论。我能毁坏。如雹摧草。屈则斩舌。尊者徐应之曰。诸佛法中。不出二谛。就世俗谛。假名为我。第一义谛。皆悉空寂。如是推求。我何可得。汝当思惟。定为谁胜。马鸣心念。世俗谛假。第一义空。如斯二谛。既无所得。如何可坏。我堕负矣。遂稽首谢屈。(三）尊者度令出家。语大众曰。此大士者。昔为毗舍离国王。有一类人。如马裸露。王运神力。分身为蚕。民乃得衣。王后复生中印度境。人马皆悉爱恋悲鸣。因号马鸣。摩诃摩耶经中。如来记云。吾灭度后六百年巳。诸外道等。邪见竞兴。毁灭佛法。有一比丘。名曰马鸣。善说法要。度人无量。降伏一切邪见外道。今正是其时也。(四）及剃度后。尊者复以神力化悟。先置经于暗室。寻令取之。白言。室暗不见。告曰。但能向往。何患无见。即以神光。彻照巨细。疑曰。此幻也。尽其术以除之。明相倍盛。始知尊者指光晃耀。心便谛信。(五）尊者将入涅槃。以法付嘱。告以偈言。譬如暗室。然大明炬。所有诸物。照悉无异。如来法炬。炽亦如是。流布人间。灭诸暗痴。诸贤圣人。守护委托。次至于我。用汝付嘱。汝当至心。受持不绝。令未来世。永得饶益。(六）大士受付嘱巳。由是建大法幢。摧伏异道。遂造甘蔗论六百卷。释楞伽经。(七）又造一心遍满论。融俗归真论。真如三昧论等百有余部。皆启深经妙旨。悉斥邪见颠眸。(八）后因文多义邈。浅识难窥。复依华严密严胜鬘光明大集楞伽璎珞般若法华涅槃等百本大乘经。造大乘起信。令其义丰文约。解行双备。上中下根。并入法界。(九）众见闻者。起信受度。不可胜数。华氏国俗尚伎乐。遂作乐名赖吒唎罗。用化人民。于乐音中。调音哀婉。宣说诸法无常苦空。感动贵贱等人。皆悉发心出家。后有五百王子。一闻开悟。厌欲离俗。王恐国内虚旷。世业废毁。严禁伎人。不得更作。(十）又善能抚琴以宣法音。诸马闻之。咸悉悲鸣。名闻诸国。靡不仰慕。(十一）月支国土。弗能致奉。集四种兵。围华氏城。索金钱九亿。并马鸣大士当相赦。王即备仪以行。遂解兵围和好。(十二）月支王还国。将欲试验以行正法。取马七匹。绝其水草。经至七日。集内外沙门异学。王躬礼请升座说法。令系七马于会众前。喂以草谷。马皆谛听法要而不食。唯悲鸣垂泪而巳。于是王臣拜伏。魔外倾心。(十三）后复还华氏国。转大法轮。忽有老人。坐前仆地。大士告曰。此非庸流。当有异相。言讫不见。俄而从地踊出一金色人。旋复化为女子。右手指之。而说偈曰。稽首长老尊。当受如来记。今于此地上。宣通第一义。说巳。瞥然不见。大士曰。将有魔来。与我校力。少顷。风雨暴至。天地晦暝。大士曰。魔来。信矣。吾当除之。即指空中。现一大金色龙。奋发威神。震动山狱。大士俨然于座。魔事随灭。经七日。有一小虫。大若蟭螟。潜形座下。大士以手取之。示众曰。斯乃魔之所变。盗听吾法耳。放之令去。魔不能动。告曰。汝但归依三宝。即得神通。遂复本形。作礼忏悔。问曰。汝名谁耶。眷属多少。答曰。我名迦毗摩罗。眷属三千。问曰。尽汝神力。变化若何。答曰。我化巨海。极为小事。问曰。汝化性海得不。对曰。性海我未尝知。即为说曰。山河大地。皆依建立。三昧六通。由兹发现。摩罗闻巳。遂发信心。与诸徒众。俱来求度大士乃召五百罗汉。与授具戒。(十四）复告之曰。如来正法眼藏。今当付嘱于汝。偈言。隐显即本法。明暗元不二。今付悟了法。非取亦非离。嘱巳。即入龙王奋迅三昧。挺身空中。如日轮相。然后示灭。四众以真体。藏之龙龛。(十五）摩诃衍论云。若克其本。大光明佛。若校其因。八地菩萨。西域造论兴宗。推为始祖矣。</span></p>
<p><a name="a005"></a><span style="color:#333399">记主长水大师略录<span lang="EN-US"></span></span></p>
<p>法师讳子璇。杭之钱塘人也。俗姓郑。父名恢。别号东平。母张氏。<span lang="EN-US">(一）生于宋太祖乾德三年三月三也。质禀异人。智辨不类。(二）九岁礼普慧寺契宗为师。便诵楞严不辍。(三）十二进沙弥。十三度具戒。(四）太平兴国中。诣秀州灵光寺。依洪敏法师听讲。至动静二相。了然不生有省。告敏曰。敲空击木。尚落筌罞。举目扬眉。巳成拟议。去此二途。方契斯旨。敏拊而证之。遂传华严教观。隐赜玄奥。无不深究。(五）厥后登法席。开诱缁褐。无虑三十余会。感天雨华。即今嘉兴楞严寺中雨华堂也。(六）然欲探禅源。罔知攸往。闻滁州琅琊山慧觉禅师。道重当世。趋往参见。值上堂次。出问曰。清净本然。云何忽生山河大地。觉励声曰。清净本然。云何忽生山河大地。师当下豁悟愿侍巾瓶。琅琊曰。汝宗不振久矣。宜励志扶持。报佛恩德。勿以殊宗为介意也。乃如教拜辞。(七）后住长水。会下徒众千余。语曰。道非言象得。禅非拟议知。会意通玄。曾无别致。由是二宗皆仰慕之。称为秀州长水大师。(八）仁宗天圣年间。撰楞严义疏十卷。并科旨二篇。丞相王公。序以冠首。次又出金刚经刊定记。并起信论疏笔削记。并盛传于世。(九）又讲行愿钞。法界观。圆觉经。十六观等。亦无虑数十会。(十）大中祥符六年。翰林学士钱公易。奏赐紫衣。署号长水疏主楞严大师。(十一）宝元元年。夏四月。预先说法辞众。至望旦入灭。俗寿七十五也。踰月。痊塔于城南真如院。(十二）时有晋水法师源公。学华严宗于五台。南还。听楞严圆觉起信唯识等经论于长水。独得璇师之奥。长水遂以法。传于晋水焉。(十三）元祐元年。高丽国王子祐世僧统义天。航海来朝。请益于慧因源公之室。而为长水法孙。过真如。礼灵塔。请主客员外郎杨公杰题其额。并请朝散大夫紫金鱼袋章衡撰塔亭记。(十四）高宗建炎中。金人发其塔。见师颜如生。端坐缸中。爪发旋身。众皆惊悸罗拜。掩之而去。(十五）余如僧史等述。</span></p>
<p><a name="a006"></a><span style="color:#333399">起信论法相<span lang="EN-US"></span></span></p>
<p>因缘分<span lang="EN-US">(一）</span></p>
<p>八因缘　一令离苦得乐　二释根本之义　三令根熟不退　四令根少修信　五示方便消障　六习止观治过　七示念佛往生　八示利益劝修</p>
<p>立义分<span lang="EN-US">(二）</span></p>
<p>衍乘二相　一法。一心也</p>
<p>开二门　一心真如门　二心生灭门</p>
<p>二义。三大也</p>
<p>三种大　一体大　二相大　三用大</p>
<p>解释分<span lang="EN-US">(三）</span></p>
<p>解释三　一显示正义　二对治邪执　三分别道相</p>
<p>△显示正义<span lang="EN-US">(二）　一心法</span></p>
<p>二义门　一心真如门　二心生灭门</p>
<p>△真如门开五种真如　一离言中法界真如　二离言中绝相真如　三依言中如实不空真如　四依言如实空中法空真如　五依言如实空中我空真如</p>
<p>△生灭门开二义　一心。一识</p>
<p>二义　一觉义　二不觉义</p>
<p>△觉义有三　一本觉　二始觉　三究竟觉</p>
<p>始觉三位　一名字　二相似　三随分</p>
<p>四觉　一本觉　二不觉　三始觉　四究竟觉</p>
<p>二觉　一差别　二平等</p>
<p>四相　一灭相　二异相　三住相　四生相</p>
<p>本觉有二　一随染本觉　二性净本觉</p>
<p>随染本觉二相　一智净相　二妙业相</p>
<p>性净本觉有四大义　一如实空镜　二因熏习镜　三法出离镜　四缘熏习镜</p>
<p>△不觉义开十　初根本不觉　二业相　三见相　四境相　五智相　六续相　七执取　八计名　九起业　十苦相并名枝末不觉</p>
<p>觉与不觉二相　一同相　二异相</p>
<p>△生灭因缘成二　一黎耶因　二无明缘</p>
<p>众生依转三　一心　二意　三识</p>
<p>意有五名　一业识　二转识　三现识　四智识　五相续识</p>
<p>二识依起　一业识依无明熏起　二事识依见爱增长</p>
<p>六染心　一执相应染　二不断相应染　三分别智相应染　四现色不相应染　五能见心不相应染　六根本业不相应染</p>
<p>二碍亦名二障　染心。名烦恼碍　无明。名智碍</p>
<p>△生灭相二种　一粗　二细</p>
<p>粗细四句　一粗中粗　二粗中细　三细中粗　四细中细</p>
<p>六染依因缘二法　一因。不觉也　二缘。妄境也</p>
<p>△四法相熏起染净法　一真如净法　二无明染因　三业识妄心　四六尘妄境</p>
<p>熏起染法有三义　一境界熏妄心又二　一增长念熏　二增长取熏</p>
<p>二妄心熏无明又二　一业识熏　二事识熏</p>
<p>三无明熏真如又二　一根本无明熏　二所见见爱熏</p>
<p>熏起净法有二义　一妄心熏真如又二　一事识熏　二意熏习</p>
<p>二真如熏无明又二　一自体相熏　二用熏习</p>
<p>体相熏令二益　一厌　二欣</p>
<p>欣厌须二法　一内因　二外缘</p>
<p>用熏二缘　一差别缘　二平等缘</p>
<p>差别又二　一近　二远</p>
<p>近远缘具二法　一增长行　二受道果</p>
<p>体用熏二分别　一未相应　二巳相应</p>
<p>佛身有二　一应身　二报身</p>
<p>又二身　一法身　二智身</p>
<p>△对治邪执我见有二　一人我见　二法我见</p>
<p>△分别道相发心有三　一信成就发心　二解行发心　三证发心</p>
<p>信成就发心又三　一直心　二深心　三悲心</p>
<p>方便有四　一行根本　二能止　三发起善根　四大愿平等</p>
<p>菩萨示方便二　一为怯弱众生速成正觉　二为懈慢众生祇劫成道</p>
<p>菩萨三平等　一种性根等　二发心等　三所证等</p>
<p>发心相有三　一真心。无分别　二方便心。利众生　三业识心。微细起灭</p>
<p>修行信心分（四）</p>
<p>一信根本　二信佛　三信法　四信僧</p>
<p>修五门行　一施　二戒　三忍　四进　五止观</p>
<p>忏悔四障　一恶业　二魔鬼　三世务　四病苦</p>
<p>修真如三昧得十利益　一诸佛护念　二不怖魔鬼　三外道不惑　四远离罪谤　五灭恶觉疑　六佛境增信　七生死不怯　八柔和无恼　九减损烦恼　十得定不惊</p>
<p>观行相有四　一法相观　二大悲观　三大愿观　四精进观</p>
<p>观法相三　一观过如梦　二观现如电　三观未如云又四　一无常观　二苦观　三无我观　四不净观</p>
<p>止观对治二门　一止。治凡夫住著世间　二观。治二乘不起大悲</p>
<p>劝修利益分<span lang="EN-US">(五）</span></p>
<p>修成三益　初闻时益　二思时益　三修时益</p>
<p>毁谤三报　初经劫受苦　二自害害他　三断三宝种</p>
<p>起信论法相<span lang="EN-US">(终）</span></p>
<p><a name="a007"></a><span style="color:#333399">起信论释教义中诠真妄生灭法相之图<span lang="EN-US"></span></span></p>
<p>览斯图者。须熟读论文。深研义理。意旨自得矣。且就生灭一门而观。若背觉合尘。则翻净而为染。若断惑证真。则转凡而成圣。又兼真如二门而观。若依真起妄。则法性随缘。即真如门成生灭门。若会缘入实。则无明体空。即生灭门成真如门。复加圆融统观。染净妄真。总不离法界藏心矣。如此流变三叠顺逆观之。或迷或悟。或佛或生。顾在当人用心何如耳。岂有一定法哉。发趣道相者。宜慎思之。</p>
<p align="right" style="text-align:right;text-indent:24.0pt;word-break:break-all">慈云灌顶行者续法题<span>&nbsp; </span></p>
<p><a name="a008"></a><span style="color:#333399">起信论疏记会阅序<span lang="EN-US"></span></span></p>
<p>如来称性说经。即万法以明一心。经巳妙矣。菩萨依经造论。从一心而启万法。论何深焉。欲证自性者。莫若□究乎百部之经。欲通经义者。莫若专持乎五分之论。其立理也。标一心之法。开二谛之门。列三大之义。转二运之乘。其释教也。真如则无言而言。□超于四句百非之外。藏心则不觉而觉。遍通于三乘六趣之中。言无言也。不空而空。五教之旨归。莫过是矣。觉不觉也。无异而异。十界之殊致。岂有他哉。由是真妄交熏。习以成性。因缘互具。得以办心。虽三细六粗。随染缘之生起。心原不动。四位六离。依净缘之还灭。性本凝然。性凝然处。岂碍发十善三心。若波腾于智海。心不动时。无妨破五执二见。如云散于义天。苟非会相人实。乌能称体起用。其行行也。不坏信三宝于自心。坚固修五行于法界。止观二门。并运于一行三昧。事理二念。交彻于诸佛十身。其修果也。顷持秘藏。定绍佛种。纵虚空为口。万象为舌。不能美顺性之功。化道之德。如是立理。理巳至矣。如是释教。教巳备矣。如是行行。行巳周矣。如是修果。果巳极矣。非大乘无以起其信。非起信无以大其乘。信不尽于此者。亦非究竟信也。大不遍于此者。亦非真正大也。前之因缘。因为此也。后之劝益。劝行此也。佛佛说者。说此法也。经经诠者。诠此义也。是知此论。为诸佛之指标。作群经之眼目。贤圣之道途。因果之龟镜也。故我贤首大师。不以帝师称尊。释经为贵。一出译场。再思兹论。遂以白毫之口。广明绝相之文。金狮之辨。悬叙离言之义。竖约五种真如。创立始终顿圆之教相。横依五重生法。分开小大性相之宗乘。能诠体判若弥天。所被机定如劫石。四释以辨法宝。三觉以拣地位。在二门而示不二。即非异以明非一。法性统该乎佛性。智身不外乎色身。始觉有四相一念。本觉有随染性净。即净恒染。虽不变而随缘。即染恒净。虽成事而体空。或迷真为似。或执似为真。那知法体无初。生死之妄染违于理也。则有终而无始。法体无尽。涅槃之真净顺于理也。则有始而无终。若起即止之观。体真如于生灭。即观之止。会生灭于真如。自然翻无量恼而成尘沙德。转众生心而成如来藏。不唯寂妄。亦且离真。真妄双亡。唯一心在。此实莲界分身。故能智辨若尔。疏既旷远。独逗利机。神非寂照。叵测渊源。圭山大师。为中下之根。更搜精要。直录于论。石壁法师。因简奥之注。采集部函。详解其疏。长水大师。悟清净本然之后。验佛祖心口之余。庆斯论疏。犹豫释文。审句义之繁约。勘述作之利弊。详者略其详。自不烦于神思略者详其略。则不昧于源流。细为折衷。命名笔削。然又疏记别行。未曾总帙。复斋先生。悯后进之难通。重请分会。不慧念前贤之心苦。敢逆雅怀。虽不仍而不窜。亦无损而无增。遂得论注同条。窃比管弦之合。疏记共贯。宛如水乳之和。以今之视昔。莫不从此法界流。一为无量。以昔之视今。莫不还归此法界。无量为一。如是本末圆融。阖开不二。非夫悟入佛祖意也。孰能信受于此法乎。欲穷理者。宜尽心焉。</p>
<p>康熙庚申七月十九灌顶行者<span style="&quot;Times New Roman&quot;;&quot;Times New Roman&quot;">续法</span>题于慈云丈室</p>
<p><a name="a01"></a><span style="color:#333399">大乘起信论疏笔削记会阅卷第一<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">唐　西京太原沙门　法藏　述疏<span>&nbsp; </span></p>
<p align="right" style="text-align:right;text-indent:24.0pt;word-break:break-all">终南草堂沙门　宗密　录注<span>&nbsp; </span></p>
<p align="right" style="text-align:right;text-indent:24.0pt;word-break:break-all">宋　秀州长水沙门　子璇　修记<span>&nbsp; </span></p>
<p align="right" style="text-align:right;text-indent:24.0pt;word-break:break-all">清　钱塘慈云沙门　续法　会编<span>&nbsp; </span></p>
<p align="right" style="text-align:right;text-indent:24.0pt;word-break:break-all">顺天府府丞　戴京曾　阅定<span>&nbsp; </span></p>
<p><span style="color:#333399">大乘起信论疏<span lang="EN-US"></span></span></p>
<p>《记》初。标论疏题目也。题是一部大纲。不得不预知悉。故须略解。题中五字。可对天台五重玄义。天台凡解经题。皆约五义。今言大者。体也。乘者。宗也。起信。用也。论者。教也。一论所诠。唯体宗用。五字合故。即是名也。大谓体者。此有总别。总以一心为体。论之主质。无出于斯。谓信所缘故。解所了故。行所趣故。证所入故。因所感故。果所显故。故论初标以为法体。文云。摩诃衍者。一法。二义。所言法者。谓众生心。是心即摄一切世间出世间法。依于此心。显示摩诃衍义等。此是直目其法。名之为大。谓竖穷横遍。无碍圆融。当体受名。不因待小。故涅槃云。不因小空。名为大空。涅槃亦尔。不因小相。名大涅槃。别者。约义所论。即有三种。谓体。相。用。即开前一心以为三义。即大涅槃三德。是也。如下文云。所言义者。则有三种。一者体大。谓一切法。真如平等不增减故。二者相大。谓如来藏。具足无漏性功德故。三者用大。能生一切世间出世间善因果故。故大之一字。通于三也。乘谓宗者。即从因至果以取体故。乘者。就喻彰名。运载为义。如世舟车。可以运重致远也。即喻菩萨。乘此大法。越生死野。度烦恼河。到菩提乡。登涅槃岸。故下文云。一切诸佛。本所乘故。一切菩萨。皆乘此法。到如来地故。此中能乘。是始觉。所乘。是本觉。能所冥符。始本不二。名究竟觉。即是所至之处。一相一味。究竟平等。更无三异。于一体中。义分能所尔。亦名一乘。亦名无上乘也。起信谓用者。以此论中。能破疑执。生正信故。起。即显发。信。谓忍乐。谓于前大乘一心三义境上。显发忍乐之心。名为起信。故论云。为欲令众生。除疑舍邪执。起大乘正信。佛种不断故。此信起时。必内由本觉为因。外由师教为缘。因缘和合。内外相资。故能显发。下论云。因缘具足者。所谓自有熏习之力。又为诸佛菩萨等慈悲愿护故。能起厌苦之心。信有涅槃。修习善根等。然信之一法。为众善之缘。万行之始。解行修证。皆悉由之。证极之处。名得涅槃。苟非其信。焉办斯事。故华严云。信为道源功德母。长养一切诸善法。断除疑网出爱河。开示涅槃无上道。然此论中。不唯起信。亦兼解行。谓五分论文二三是解。四五是行。既含多义。普□舆情。欲令自浅之深。是故但标起信。论谓教者。教即圣人被下之言。教愚成智。教凡为圣故。论。议论也。即假立宾主。自问自答。循环研核。究畅真宗。谓商议论量如上法义。教诫学徒也。然论有宗释之异。此宗论也。以马鸣大士。宗法华涅槃楞伽思益等百余部实教大乘之所造故。真可谓义丰文约。无法不收。故下文云。如是此论。为欲总摄如来广大深法无边义故。应说此论。又云。如是摩诃衍。诸佛秘藏。我巳总说。又云。诸佛甚深广大义。我今随顺总持说等。然此论文。是证真大士后得智中宗经所造。后人不思绠短。却谓泉枯。往往谤之。言非圆实。下文劝信。非不殷勤。闻思修益。备彰功利。不信毁谤。受苦弥劫。岂不勉哉。如上五字。即法喻因果。解行理智。能化所化。能诠所诠。无不具足。括尽一论。以立此名也。疏者。□也。决也。谓□理法义旨趣。决择文言章句。令悉通畅也。然上大等六字。约六释分别。总成五对。一。能乘所乘对。谓人为能乘。大为所乘。所乘即大。能乘之大。大之乘故。持业。依士。依主。三释兼通。二。能起所起对。谓大乘为能起。信为所起。即大乘之起信。依主释。三。能信所信对。谓信为能信。大乘为所信。所信即大乘。大乘之能信。持业。依主二释。四。所诠能诠对。谓大乘起信为所诠。论为能诠。五。能释所释对。谓疏为能释。上五为所释。二皆依主也。</p>
<p><span style="color:#333399">笔削记<span lang="EN-US"></span></span></p>
<p>《记》次。出记家题目也。此文之作。本乎石壁。石壁慈甚。蔓于章句。凡伸一义。皆先问发。次举疏答。后方委释。虽不妄本母之体。而有太过与不及焉。讲者用之。未至稳畅。今就其文。取要当者。笔而存之。其繁缓者。削以去之。仍加添改。取其得中。俾后学者。不虚劳神。智照无昧也。故曰笔则笔。削则削。因以笔削命题云尔。</p>
<p><span style="color:#333399">西太原寺沙门法藏述疏<span lang="EN-US"></span></span></p>
<p>《记》后。详疏记人名。先。疏主也。西太原寺者。即长安崇福寺也。以天下有五寺。俱名太原。为拣余四。故言西也。东即扬州。南即荆南府。西即长安。北即太原。中即东都。俱称太原者。以则天生于太原。此既皆彼舍宅所置。为敬生处。故以为名。沙门者。释众之通号。此云勤息。谓勤修戒定慧。息灭惑业苦。故受斯称。法藏者。俗姓康氏。华严第三祖。敕谥贤首大师。德业恢隆。广如传录。述者。明非造作也。如仲尼云。述而不作。信而好古。明巳劳谦。故云述也。</p>
<p><span style="color:#333399">草堂沙门宗密录注<span lang="EN-US"></span></span></p>
<p>《记》次。录主也。草堂。寺名。在终南山。宗密者。姓何氏。谥为定慧禅师。是乃学穷内外。道映古今。盛德大业。备所闻见。录注者。先以论疏二本别行。致其学者。不能周览。既成互阙。功进难前。今列疏文以就于论。既论下有疏。论上有科。文义昭然。章段备矣。学者披绎。得不荷其优赐乎。</p>
<p><span style="color:#333399">长水沙门子璇修记<span lang="EN-US"></span></span></p>
<p>《记》后。记主也。长水。地名。子璇。讳也。修者。古记多种。未免有繁简之失。故大师重为修定。名笔削记。令得其中也。</p>
<p><span style="color:#333399">△将释论疏。大分为二。初。总叙宗旨。二开章释文初总叙宗旨。<span lang="EN-US"></span></span></p>
<p>《记》中印度境。有噳罗尾迩者。此方翻为马鸣。于佛灭后六百年内。破邪见幢。树正法宝。宗诸实教。造兹一论。名曰大乘起信。说有五分。大判为三。初因缘分。即序分也。明论发起。由八因缘。非同率尔。无利益故。后之一分。劝修利益。即流通也。劝于此论。生信思惟修习。得大利乐。流至后代。益众生故。中间三分。即是正宗。谓立义一分。略标纲要。立一心法。列二种门。举三大义。因果俱运。略为下文而张本故。解释一分。由前略标。义理未畅。是宜广释。令义昭然。以生解故。信心一分。说四种信五种修行。令诸众生。信根成熟。入不退故。此上三分。是前因缘所起。是后一分所劝。由是俱号正宗。巳知论文三分大节。应知能解疏文若何。以疏前有序为序分。开章巳下为正宗分。后文既无申述回向。乃阙流通。既而三分不具。即分为二。初总叙宗旨。二开章释文。今初总叙也。</p>
<p><span style="color:#333399">序<span lang="EN-US"></span></span></p>
<p>《记》此即疏主所撰也。序有二义。序者。叙也。谓叙述一论之大意故。又训绪也。即制疏入作之端绪故。今是初一义也。</p>
<p><span style="color:#333399">△序中分二。初叙论大意。二造论因由　初叙论大意。<span lang="EN-US">(四）初叙一心法。二显真如门。三明生灭门。四二门不二。</span></span></p>
<p>《记》所以列此四者。盖叙一论之大意。莫越于斯。从始至末。摄无不尽。</p>
<p><span style="color:#333399">△初叙一心法。<span lang="EN-US"></span></span></p>
<p>《记》初叙一心法者。立义文云。所言法者。谓众生心。是心则摄一切世间出世间法。依于此心。显示摩诃衍义。解释文云。显示正义者。依一心法。有二种门。乃至二门不相舍离等。故此叙之也。</p>
<p><b><span style="color:teal">夫真心寥廓。绝言象于筌罞。冲漠希夷。忘境智于能所。<span lang="EN-US"></span></span></b></p>
<p>《记》夫者。发语之词也。如云。夫孝。德之本。教之所由生。又云。夫易。广矣大矣。或句中句下。皆助语词也。真心二字。正指法体。真。谓真实。拣非伪忘。心。谓灵鉴。要妙中实。凡言于心。然有其四。一者。梵语讫利驮耶。此云肉团心。即人之心藏也。其色赤。形如莲华。上有七叶。色法所摄。二者。质多。此云集起。即第八阿赖耶识。以能集诸种子。起现行故。三者。缘虑心。此通八识心王。以各能缘虑自分境故。四者。干栗驮。此云坚实心。谓如来藏。自性清净不生不灭心也。今所明者。正是此尔。所言真者。拣余心故。若称实言之。但是一心。贯于真妄。以论标立为大乘法体。即总相心也。于一心中。方开二门。今虽云真。乃是以别显总。此心若在初门。但名真如。若在后门。但名本觉。应知真心是总。真如是别。寥。谓空寂。廓。谓旷大。空即中无妄染。寂乃其性湛然。旷谓德用无边。大则体周法界。故下文云。从本巳来。一切染法不相应故。此心之空义也。又经云。妙觉湛然。周遍法界。斯寂义也。又经云。觉性遍满圆无际故。当知六根遍满法界。乃至八万四千陀罗尼门遍满法界。斯旷义也。又下论云。是一法界大总相法门体等。则大义也。既而清净本然。周遍法界。湛然常住。妙德无边。由是乃云真心寥廓。故华严疏云。寂寥虚旷。冲深包博。总该万有。即是一心也。问。太虚空界。亦空寂。亦旷大。与心何异。答。太虚则以无为体。故云空。一向凝然。故云寂。阙其德用。旷义不成。为心所包。大义无准。岂同真心。弥满清净。中不容他。德用无边。性起为相。冲虚妙粹。炳焕灵明。越彼太虚。方之海印耶。此上则显心之德相也。绝言下。明心之离过。绝。谓断绝于辞也。言。谓语言。即闻慧境。象。谓似像。属于义也。即思慧境。故系辞云。圣人有以见天下之赜。而拟诸形容。象其物宜。是故谓之象。筌。是捕鱼之器。罞。即网兔之具。此二即言象喻也。今显真心。不可思议。言语道断。心行处灭。故云绝也。谓心体离言。非可以言语取。心体离念。不可以识情求。口谈词丧。心缘虑亡。故下文云。从本巳来。离言说相。离心缘相。又云。非色非心。非智非识。非有非无。毕竟不可说相等。皆明心离过也。筌罞喻言象者。罞能网兔。喻言能取象。筌能捕鱼。喻象能取意。今法喻双举者。为成文故。然筌罞之语。是周易略例正文。故彼文云。言生于象。故可寻言以观象。象生于意。故可寻象以观意。意以象尽。象以言著。故得意忘象。得象忘言。犹罞者所以在兔。得兔而忘罞。筌者所以在鱼。得鱼而忘筌。然则言者。象之罞也。象者。意之筌也。存言者。非得象。存象者。非得意。象生于意。而存象焉。则所存者。乃非其象也。言生于象。而存言焉。则所存者。乃非其言也。然易中举此。明寻言得象。寻象得意。得意须忘象。得象须忘言。苟不能忘。皆非得旨。此乃约人以明。劝人舍筌。今文但约本性。直就法体。说离言象。非约劝修。虽借彼文。不同彼意。冲漠下。别约横竖以显心之德相。冲。谓深也。此明心之体性。竖穷三际而洞然无底。故经云。甚深法性。诸佛行处。又云。幽邃深远等。漠。谓沙漠。此显心之德相。横遍十方而旷然无边。故经云。觉遍十方界。本性圆满故。此乃穷三际而三际不迁。遍十方而十方无外。又冲。谓刚柔得所。漠。谓名目难及。以此心性。虽体离相而随缘成事。虽随缘起而本性不变。此随缘不变之体。不可以智知识识名言名目。故云冲漠也。经云。不染而染。难可了知。染而不染。难可了知。希。谓无声。夷。谓无色。老子云。听之不闻曰希。视之不见曰夷。此乃重显深广之相。深故听之不闻。广故视之不见。谓此心体。唯证相应。非是见闻之所及故。忘境等者。此亦显心离过。忘。谓于法不记。斯亦绝无之义。境。谓所证之理。智。谓能证之心。凡言境智能所者。盖约反迷从悟。对染说净。皆属生灭。今此显示非染净之一心。绝迷悟之极致。尚不可立真妄之名。岂存乎能所境智。故楞伽云。无有佛涅槃。亦无涅槃佛。远离觉所觉。又圆觉云。觉所觉者。不离尘故。以一心之体。绝凡圣。亡因果。离性离相。不有不无。焉可更言境智能所。故云忘也。楞严云。性真常中。求于去来迷悟生死。了无所得。斯之谓欤。</p>
<p><span style="color:#333399">△二显真如门。<span lang="EN-US"></span></span></p>
<p>《记》前门但约绝待。亡诠旨。离性相。故云寥廓冲漠等。今门约对生灭。显不生灭。待妄立真。故云真如门即下立义文云。是心真如相。即示摩诃衍体故。解释文云。心真如者。即一法界大总相法门体。所谓心性不生不灭乃至云。以离念境界。唯证相应故。今疏叙彼也。</p>
<p><b><span style="color:teal">非生非灭。四相之所不迁。无去无来。三际莫之能易。<span lang="EN-US"></span></span></b></p>
<p>《记》非。无也。不也。然生灭与不生灭。须约三性分别。且约三性自相说者。谓遍计妄法。一向生灭。圆成实性。一向不生灭。依他假法。相同遍计。似生似灭。性是圆成。不生不灭。若称实言之。则三性皆无生灭。虽然。且无义不同。何则。谓遍计。即无法可生。无法可灭。如绳上蛇。依他。乃即生无生。即灭无灭。如麻上绳圆成。即中无前二生灭之法。如麻上无绳无蛇。唯识颂云。初即相无性。次无自然性。后由远离前。所执我法性。圆成实性。即是真如。故云非生灭也。然此□明圆成。当体不生不灭。亦不和会泯于生灭之法。故圆觉云。如来寂灭性。未曾有始终。故下文云。所谓心性不生不灭。又云。非前际生。非后际灭。毕竟恒常等。此即显真心不变也。四相等者。四相有三种。一。微细四相。谓一刹那有九百生灭。但是有为。皆为所迁。即生住异灭也。二。果报四相。即生老病死。涅槃经中。名为四山。如彼经云。有四大山。从四方来。欲害人民。当有何计而能免彼。波斯匿言。设有此来。无逃避处。唯当专念持戒布施。佛赞善哉。我说四山。即是众生生老病死。常来逼切人等。三。一期四相。谓始从迷真。终至造业。八相生灭。通束为四。谓生相有一。住相有四。异相有二。灭相有一。若反迷断时。始从初信止灭相。终至十地断生相。如下具明。今言不迁者。即微细四相。兼于余二。以四相□迁有为之法。心是无为。非所作性。故不能迁。文中略举初后以摄中间。故云非生灭也。无去来者。谓此真心。不向前际去。不从后际来。亦不现在住。现在住者。即是诸有为法。故唯识云。住表此法蹔有用。今不同彼。故云无也。三际等者。际。时限也。莫。无也。易。谓变改。三际虽是能易之法。但能迁变有为。令其改易。心非有为。故不能易。净名云。但以文字数。故说有三世。非谓菩提。有去来今。</p>
<p><span style="color:#333399">△三明生灭门。<span lang="EN-US"></span></span></p>
<p>《记》叙生灭者。即下立义文云。是心生灭因缘相。能示摩诃衍自体相用故。解释文云。心生灭者。依如来藏。有生灭心。所谓不生不灭。与生灭和合。乃至此非心识分别能知。以真如自在用义故。今叙之也。</p>
<p><b><span style="color:teal">但以无住为性。随派分岐。逐迷悟而升沉。任因缘而起灭。<span lang="EN-US"></span></span></b></p>
<p>《记》文中初句标生灭所以。余句释生灭之相。但者。语词也。以。由也。此性虽寂寥虚旷。冲深包博。非生非灭。不垢不净。然不住此一向寂灭非染净中。而随彼能熏。成一切法。随染。即九相生灭。随净。即三乘圣道。皆由真如以无住为其种性。亦由性是无住。故能然也。净名云。从无住本。立一切法。楞严云。本此无住。以立世界及诸众生。非同他宗明真如体。一向坚密。犹如玉石。不受熏习。不能随缘。但说赖耶为染净本。受熏持种也。随派句。喻明也。水分流。谓之派。路分径。谓之岐。今取岐派。共为一喻。谓如一源之水。随何岐路。分流成派。真心亦尔。随何因缘。作凡圣等。如下即明。逐迷下。正辨生灭之相。逐。随也。任。从也。迷则背觉合尘。悟则背尘合觉。然其迷悟。各具因缘。迷中以无明为因。境界为缘。悟中以本觉内熏为因。师教外熏为缘。若随从迷中因缘。即沉于生死。则一切有漏染法起。一切无漏净法灭。若随从悟中因缘。即升于觉路。则一切无漏净法起。一切有漏染法灭。如下文说。无明为因生三细。境界为缘生六粗。即沉沦五道。是为逐迷也。本觉内熏为因。师教外熏为缘。发解起行。即超升佛果。是为从悟也。迷之与悟。皆是性为。迷悟虽殊。不思议一。故经云。无始时来性。一切法依止。由此有诸趣。及证涅槃果。华严经中性起法门。即斯义也。又涅槃云。佛性随流成众味等。楞严云。譬如虚空。体非群相。而不拒彼诸相发挥。日照则明。云屯则暗等。皆显真如不住自性。随缘成法也。</p>
<p><span style="color:#333399">△四二门不二。<span lang="EN-US"></span></span></p>
<p>《记》上说真如生灭。其义迢然。虽行相不同。然理归一揆。二而不二。故有此门。即下解释文云。复次显示从生灭门即入真如门。所谓推求五阴色之与心。六尘境界。毕竟无念。乃至若能观察知心无念。即得随顺入真如门。今此叙之也。</p>
<p><span style="color:#333399">△科中分三。初法。二喻。三结　初法。<span lang="EN-US">(二）先正明不二。次释成无碍　先正明不二。</span></span></p>
<p><b><span style="color:teal">虽复繁兴鼓跃。未始动于心源。静谧虚凝。未尝乖于业果。<span lang="EN-US"></span></span></b></p>
<p>《记》文中四句。前二句明生灭不碍真如。后二句明真如不碍生灭。既互不相碍。即不二之义也。今初。明生灭不碍真如。虽复者。词含纵夺。贯下二句。繁。多。兴。起。鼓。动。跃。跳也。繁则染净多途。兴则新新生起。鼓则体非常住。跃则相不久停。以染净因缘。繁多兴起。鼓动跳跃。念念生灭。未曾蹔住。虽不蹔住。而其体不变。不变之性。即是心源。心源即未尝有动。故下文云。觉心初起。心无初相。圆觉云。觉者如虚空。平等不动转。又下文云。虽念因缘善恶果报。而亦即念性不可得。故云未始等。静谧下。二。明真如不碍生灭。谧。亦静也。静中之静。故名为谧。静则相非生灭。谧则体绝有无。虚乃无碍圆通。凝则寂而常照。又无惑之喧烦曰静。无业之迁流曰谧。离色之质碍曰虚。非心之生灭曰凝。虽真体若是。而用常随缘。随缘之用。为业为果。善恶乐苦。形影不差。故云未尝乖等。尝。曾也。乖。违也。业因果报。皆通善恶漏与无漏。即不动真际而建立诸法。故净名云。无我无造无受者。所作之业亦不忘。下文云。虽念诸法自性不生。而复即念善恶苦乐等报不失不坏。</p>
<p><span style="color:#333399">△次释成无碍。<span lang="EN-US"></span></span></p>
<p><b><span style="color:teal">故使不变性而缘起。染净恒殊。不舍缘而即真。凡圣致一。<span lang="EN-US"></span></span></b></p>
<p>《记》故下。先。释真如不碍生灭。故使者。因前起后之词。亦通下二句。故者。所以义。使。令也。由前真如不碍生灭。所以令其不变之真体。任运随缘。起成染净。染净二字。无法不摄。从来不同。非适今也。故云恒殊。然此染净。全性所起。故下文云。譬如种种瓦器。皆同微尘性相。如是无漏无明。皆同真如性相。不舍下。二。释生灭不碍真如。由无碍故。所以令其不舍差别妄缘。即是一真如性。妄缘差别。凡圣收尽。凡圣相异。而体是一。一体之内。本无凡圣。故云致一。致。理。趣。遂也。故下文云。一切凡夫声闻缘觉菩萨诸佛。非前际生。非后际灭。毕竟恒常等。圆觉云。于实相中。实无菩萨及诸众生。又云。众生国土。同一法性。</p>
<p><span style="color:#333399">△二喻。<span lang="EN-US"></span></span></p>
<p><b><span style="color:teal">其犹波无异湿之动。故即水以辨于波。水无异动之湿。故即波以明于水。<span lang="EN-US"></span></span></b></p>
<p>《记》此中前喻真如不碍生灭。其者。指法之词。犹。如也。波动。喻生灭染净不同。水湿。喻真如一体无异。波以动为相。水以湿为性。初句。反显。以喻生灭门中。无有异真如之染净也。故云波无等。故即下。顺喻。由不异故。遂能即于一心而辨生灭。故云即水等。即喻前文不变性而缘起。染净恒殊也。水无下。二喻生灭不碍真如。初句。反显。以喻真如门中。无有异染净之一心也。故云水无等。次句。顺喻。由不异故。遂能即彼生灭而显真如。故云即波等。此喻前文不舍缘而即真。凡圣致一也。</p>
<p><span style="color:#333399">△三结。<span lang="EN-US"></span></span></p>
<p><b><span style="color:teal">是以动静交彻。真俗双融。生死涅槃。夷齐同贯。<span lang="EN-US"></span></span></b></p>
<p>《记》是以二字。结指之词。动静等三对。说有通别。通则不出真如生灭两义。谓动俗生死。即生灭。余皆真如。别则动静约喻。真俗约谛。生死涅槃约染净。此诸二法。本不相是。法相迢然。今以一性通之。令动静无别。真俗不殊。染净同体一无所异。良以性起为相。境智历然。相得性融。身心廓尔。故下文云。如大海水。因风波动。风相水相。不相舍离。又经云。二谛并非双。恒乖未曾各。又大集云。生死涅槃。二界平等。即是佛界。此中交彻双融夷齐一贯等。正显前二法不二之语。彻。通。融。和。夷。平。齐。等。贯。通也。对文可见。然上四门。旨趣微妙。初则标本以彰末。使万有星罗于义天。后则摄末以归本。俾群象泯同于性海。乍舒乍卷。或存或亡。法乃同时。义无前后。由是阿鼻依正。全处极圣之自心。毗卢身土。不逾下凡之一念。圆实之旨。在此显焉。问。初叙一心。后辨二门不二。亦即一心。初后何别。答。初之一心。心当能起。后之一心。心当所归。虽前后体同。且始终义异。以本是一心。离名绝相。由其迷悟。万法随生。生法本空。一切唯识。识如幻梦。但是一心。由是论依法说。疏约论明。次第四门。故无所越。一论之旨。其在兹焉。</p>
<p><span style="color:#333399">△二明造因由。<span lang="EN-US">(二）初反显。二正明　初反显。</span></span></p>
<p><b><span style="color:teal">但以如来在世。根熟易调。一禀尊言。无不悬契。<span lang="EN-US"></span></span></b></p>
<p>《记》反显者。欲显菩萨造论。先明不假论时。如来在世。即时胜缘胜。根熟易调。即根胜行胜。谓牟尼释尊。成道巳来。未涅槃时。法化流行。圣贤辅赞。人根成熟。性行调柔。非一佛所。种诸善根。于无量劫。久植德本。一禀下。明根行胜相。不须再闻。故言一。承顺圣旨。故云禀。尊言者。八音四辨。金口亲宣故。闻而获益。逮无生忍。故云悬契。又悬者。远也。不必亲从金口。但展转传闻。如身子闻马胜因缘。目连承舍利转教。此之根性。尚不藉结集之经。岂假菩萨造论。故下论云。若如来在世。众生利根。能说之人。色心业胜。圆音一演。异类等解。则不须论。</p>
<p><span style="color:#333399">△二正明。<span lang="EN-US">(二）初序谬述迷。二兴悲造论　初序谬述迷。(二）初总叙。二别显　初总叙。</span></span></p>
<p><b><span style="color:teal">大师没后。异执纷纶。或趣邪途。或奔小径。<span lang="EN-US"></span></span></b></p>
<p>《记》大师者。德业高胜。可轨可范。即十号中天人师一号也。缘终息化。佛日韬光。故云没后。即时缘俱劣也。尔时则昏衢失照。世皆闇冥。正法陵迟。故名为劣。异执下。明根行俱劣。颠倒计著。名为异执。乱于正理。故曰纷纶。纷乱纶理也。此有三类执计不同。故名为异。一。凡夫依于钝惑。执五蕴色心。计为常乐我净。二。外道依于分别。于五蕴上。计其有我。或即蕴离蕴。著断著常。起六十二见等。三。小乘虽破我执而起法见。不知真常而计无常等。四。随自见解。各立巳宗。分为二十余部。互相是非。此即俱名异执。或趣下。明其劣相。或者。不定之词。此等根性既劣。或随利钝使成凡外。或闻权浅教为小乘也。凡夫外道。非佛正法。故名邪途。宗习归向。名之为趣。小径者。巳离我执。不名为邪。未得法空。不名大道。趣理偏僻。猒心勤劳。切募化城。不求宝所。唯贪自利。岂能运他。既匪大途。故云小径。</p>
<p><span style="color:#333399">△二别显。<span lang="EN-US">(二）初迷理。二迷教　初迷理。</span></span></p>
<p><b><span style="color:teal">遂使宅中宝藏。匿济乏于孤穷。衣内明珠。弗解贫于佣作。<span lang="EN-US"></span></span></b></p>
<p>《记》遂使者。蹑前起后之词。由前根缘既劣。异执仍繁。遂令迷本真心。逐妄流转。功德法宝。本有而无用。圆解神珠。垢覆而不现。孤穷生死之路。佣赁涅槃之门。动经尘劫。飘然浪迹。三德秘藏。莫之能入也。此中二喻。各出一经。一。贫家宝藏喻。即如来藏经九喻中之第五也。彼文云。譬如贫家。有珍宝藏。宝不能言。我在此中。既不自知。又无语者。不能开发此珍宝藏。一切众生。亦复如是。如来知见大法宝藏。在其身内。不闻不知。耽惑五欲。轮转生死。受苦无量等。匿。隐。济。救。乏。阙也。少而无父曰孤。无财之极曰穷。合法可知。二。衣内明珠喻。即法华五百弟子受记之文。广说如彼。赁力曰佣。给使曰作。余文可解。</p>
<p><span style="color:#333399">△二迷教。<span lang="EN-US"></span></span></p>
<p><b><span style="color:teal">加以大乘深旨。沉贝叶而不寻。群有盲徒。驰异路而莫反。<span lang="EN-US"></span></span></b></p>
<p>《记》加下。初。明大教纲颓。言如来灭度之后。虽不亲承金口。然有结集教文。可以寻言见象。寻象得意。众生根性虽劣。多起异见。苟能闻于大法。自然改正。今又不能寻绎。废置敷宣。圆理既而蔑闻。邪见于焉离革。圣人既灭。根行仍微。圆实之教。抑又不行。故云加以。教非小道。运至无上。故曰大乘。终极圆实。拣异权浅。故名深旨。贝叶者。即多罗树叶也。犹此方竹帛简牍之类。载能诠文。可以披取。见所诠理。如说而行。反迷归悟。今隐废不行。故云沉也。群有下。二。明迷者难改。群有者。即前凡夫外道小乘类各众多。故云群有。无正法眼。不见佛性。故曰盲徒。驰。谓奔趣。异路。即邪途小径也。既不能就之于有道。正之以圆乘。迷谬日深。习以成性。服药不瞑眩。厥疾何瘳。还复无因。故云莫反。</p>
<p><span style="color:#333399">△二兴悲造论。<span lang="EN-US">(三）初悲叹人法。二述造论意。三正造诸论　初悲叹人法。</span></span></p>
<p><b><span style="color:teal">爰有大士。厥号马鸣。慨此颓纲。悼斯沦溺。<span lang="EN-US"></span></span></b></p>
<p>《记》初二句。能叹。爰。曰也。谓如来灭度。巳六百年。人根虽劣。正法尚存。圣人示生。兴我真教。故云爰有。大士。谓马鸣论主本成正觉。号大光明。迹居八地。为法身菩萨。发大心。信大法。解大义。修大行。证大道。趣大果。非其小流。故云大士也。马鸣者。谓此菩萨。生时及说法时。感众马悲鸣。故受斯称。如下广释。慨此下二句。所叹初句。叹教。无声之叹曰慨。颓纲者。喻也。圆实之教。寻绎既罕。沉废不行。如大纲既颓。网目何整。人天鱼无其涝漉。佛彼岸何由得到。游泳苦海。无能出期。道之不行。职由斯也。悼斯句。伤迷。悼。伤。沦。沉。溺。没也。大士见教网纲沉颓而不举。知彼迷途没溺而不升。叹之伤之。宁不思救。故经云。我以佛眼观。见六道众生。贫穷无福慧。入生死险道。相续苦不断。乃至不求大势佛。及以断苦法。为是众生故。而起大悲心等。</p>
<p><span style="color:#333399">△二述造论意。<span lang="EN-US"></span></span></p>
<p><b><span style="color:teal">将欲启深经之妙旨。再曜昏衢。斥邪见之颠眸。令归正趣。使还源可即。反本非遥。<span lang="EN-US"></span></span></b></p>
<p>《记》文中六句。初二句。明教显理。将者。当也。且也。欲。谓希愿。启。谓开发。了义大乘。名为深经。终实圆理。故曰妙旨。佛亲说时。利根者得入。如人有目。日光明照。见种种色。灭度之后。昏钝性障诸阿颠迦。其犹昏衢。昏衢之体。是谓二障。大士思欲发挥圆实旨趣。令彼迷者。去无明闇。佛昔曾破。今更重明。故云再曜。次二句。破邪归正。斥。谓指破。心行理外。总名邪见。非但不信因果而巳。此乃凡夫外道二乘。俱名为邪。故迦叶言。我等自此巳前。皆名邪见人也。颠。顶也。以头向下。故名颠倒。或颠者。病也。眸。即目瞳。此举喻也。如人眼之有病。妄见空华毛轮二月等。又颠。即心狂。由心狂故。目□诸物。皆悉不正。谓非亲见亲等。彼邪见者。亦复如是。于性空处。见生死涅槃。于妙明中。成分别见妄。正趣者。真菩提路也。往而却还曰归。众生迷见。不依正道。旁行五趣。纵出三界。亦落无为坑中。今欲令彼不循异辙。还向直道。无诸委曲也。后二句。结成顿益。初喻。次法。水初出可以滥觞曰源。即者。人也。如人□洄。穷其水本。名为还源。以喻行者。反生死流。归于本际也。得本际者。名觉心源。故下文云。觉心源者。名究竟觉。若准他宗说。三无数劫。修习广大行愿。方成正觉如挹流讨源也。今言可即非遥者。谓只于生灭之处。示彼因缘无性。四相本自不生处。即真实。如下论云。四相本来平等。唯一觉故。又云。一切法悉皆真故。皆同如故。圆觉云。知幻即离。不作方便。离幻即觉。亦无渐次。又南岳云。道源不远。性海非遥。肇公亦云。道远乎哉。触事而真。圣远乎哉。体之即神。斯皆可即非遥之义也。如示万派之水。即是本源之水。无二别也。如是。则一念契真。即名为佛。岂待多劫而远求耶。顿益之义。昭然可见。</p>
<p><span style="color:#333399">△三正造诸论。<span lang="EN-US">(二）初广论。二略论　初广论。</span></span></p>
<p><b><span style="color:teal">造广论于当时。遐益群品。<span lang="EN-US"></span></span></b></p>
<p>《记》广论者。谓甘蔗论。释中本楞伽经。义味丰美。故立斯称。又造一心遍满论。融俗归真论。真如三昧论等。一百余部。如来灭度。方六百载。人根稍利。堪受广说。故云当时。遐。远。群。众。品。类也。即普该众类。远及未来。凡是当机。皆获斯利。故云遐益群品。</p>
<p><span style="color:#333399">△二略论。<span lang="EN-US">(三）初出所以。二正造论。三彰功益　初出所以。</span></span></p>
<p><b><span style="color:teal">既文多义邈。非浅识所窥。<span lang="EN-US"></span></span></b></p>
<p>《记》既者。巳也。即印前之词。文多。诸甘蔗论六百卷。或云一百卷。此方无本。难定是非。邈。远也。文句既多。义又深远。后代虽有圆顿根性。心力劣者。于此文义广博之论。不能备览。非谓一向权小之机。名为浅识。以此略论。正为大乘顿根。令悟入故。故下文云。自有众生。复以广论文多为烦。心乐总持。少文而摄多义。能取解者。又云。为欲解释如来根本之义。令诸众生。正解不谬故。为令善根成熟众生。于摩诃衍法。堪任不退信故等。斯则正为大乘信解位人而作因缘。反知于此广中。但无心力。名为浅识。</p>
<p><span style="color:#333399">△二正造论。<span lang="EN-US"></span></span></p>
<p><b><span style="color:teal">悲末叶之迷伦。又造斯论。<span lang="EN-US"></span></span></b></p>
<p>《记》悲。谓菩萨造论之心。菩萨发心。体有三种。谓大悲。大智。大愿。悲则度生。智则求证。愿则总摄。今为拔众生苦与究竟乐而造斯论。故须悲也。下论云。所谓为令众生离一切苦得究竟乐。非求世间名利恭敬故。末叶。约时。迷伦。约类。以佛灭后二千五百年去。解脱。智慧。多闻。禅定。俱不牢固。但随迷见。唯起诤论。如斯类也。诚堪愍之故造此论。令其悟入。叶。世也。伦。类也。</p>
<p><span style="color:#333399">△三彰功益。<span lang="EN-US"></span></span></p>
<p><b><span style="color:teal">可谓义丰文约。解行俱兼。中下之流。因兹悟入者矣。<span lang="EN-US"></span></span></b></p>
<p>《记》文有二。初。略能含广。可谓者。印叹之词。论唯一轴。二十四纸。故云文约。约略也。所诠之法。义备河沙。故云义丰。丰。多也。斯则摄尽十方三世诸佛法藏。故下文云。诸佛甚深广大义。我今随顺总持说。又云。如是摩诃衍诸佛秘藏。我巳总说。解行等者。解。即立义解释二分所诠。令生解故。行。即修行信心及劝修利益所诠。令起行故。又云。于真如法中。深解现前。所修离相。又云。知心妄动。无前境界。修远离法等。俱即是兼。义意无别。解行两足。故曰俱兼。亦可俱则具于解行。兼则解中有行。行中有解。目足更资。方到清凉池尔。中下。二。巧被根缘。谓中根巳下之类。皆由此论开示而得悟入佛之知见。若约位说。悟当信解。入当行证。若依天台。兼于开示。总对圆教四十位人。即住行向地。如次以配开示悟入也。今以深该浅。故云悟入。然此中下之言。非谓对大指小。名为中下。以大乘圆顿之根。自有上中下别。今是圆根之中下也。如圆觉经三根之义。正同于此。今言中下悟入。以让上根。广论被故。</p>
<p><span style="color:#333399">△二开章释文。<span lang="EN-US">(二）初悬叙义门。二随文注解　初悬叙义门。(二）先略标。次详释　先略标。</span></span></p>
<p><b><span style="color:teal">将解此论。文分二章。初。悬叙义门。二。随文注解。义门有六。一。辨教起因缘。二。约诸藏所摄。三。显教义分齐。四。明教所被机。五。论能诠教体。六。示所诠宗趣。<span lang="EN-US"></span></span></b></p>
<p>《记》悬叙六门。盖有纶绪。何者。夫圣人所作。必不徒然。兹论发兴。有何所以。故受之以教起因缘也。名教既兴。巳知由渐。释氏之学。三藏统收。约法约人。如何摄属。故受之以诸藏所摄也。论藏通乎大小。菩萨有其权实。不以义求。罔知旨趣。此论诠法。分齐至何。故受之以教义分齐也。教所诠义。以知至极。未委何等机宜。于此悟入。故受之以教所被机也。所诠所被。既巳昭然。未审能诠。以何为体。故受之以能诠教体也。教体既明。教下所诠。宗于何事。宗之毕竟。趣向于何。故受之以所诠宗趣也。凡是教兴。悉须具此。故今悬叙。止斯六门。谓论所因故。论所摄故。论所诠故。论所被故。论所依故。论宗归故。然原本疏中开章。具列十门。前六同此。但于此后。更列四门。谓释论题目。造论时代。翻译年月。随文解释。如次至十也。今录本疏中。不依彼列者。以是悬叙义门。不欲杂于别解文义。故将后四。合在随文注解之中。由是悬叙。但有六段。</p>
<p><span style="color:#333399">△次详释。<span lang="EN-US">(六）初起因。二藏摄。三教义。四被机。五能诠。六宗趣　初起因。(二）初总标。次别释　初总标。</span></span></p>
<p><b><span style="color:teal">初辨教起因缘者。有十征释。以显十因。<span lang="EN-US"></span></span></b></p>
<p>《记》十征释者。十段之中。皆初一句是征。余皆释也。显十因者。谓有十翻。先问后答。以显造论十种缘起也。</p>
<p><span style="color:#333399">△次别释。<span lang="EN-US">(十）初智辩。二法化。三巧示。四显明。五依本。六藉力。七为义。八因缘。九由起。十机益　初智辩。</span></span></p>
<p><b><span style="color:teal">一。依何智。谓依论主洞契心源之智。随机巧妙之辩。<span lang="EN-US"></span></span></b></p>
<p>《记》一句。征也。依何智者。起论之体。莫先于智。无智不能起论。故佛法中。智为根本也。斯则因明论。六因之中智生因也。以有智故有义。有义故立言。故此十中。先责其智。谓依下。释也。然菩萨之智。有权。有实。实智诣理。虚通往来。符会真体。名洞契心源。心源。即无相真理也。契此理故。名无生忍。即根本智也。权智干事。建立佛法。成就众生。随其根性。授与法药。令得服行。名随机巧妙之辩。谓顺其根欲上中下品。故曰随机。言无疏拙。曲成万物而不遗。故名之为巧。巧无巧相。不可以言议思度。故名妙也。此智腾之于口。故名为辩。此辩有四有七。四谓四无碍辩。即法。义。词。乐说也。亦名四无碍智。但在心在口用处不同。故得智辩之名。其体一也。七辩者。一。捷辩。卒答不思。须即言故。二。无断辩。相续连环而无竭故。三。迅辩。明于理事。心无痴闇。言音迅疾。如悬河故。四。随应辩。应于时机。无差异故。五。无疏谬辩。所说契理。无差失故。六。丰义味辩。名数理事。皆无量故。七。一切世间最上妙辩。此辩有五德。一。甚深如雷。二。清彻远闻。三。其声哀雅。如迦陵频伽。四。能令众生。入心爱敬。五。若有闻者。欢喜无厌具此五者。名最上也。此上四七之辩。皆因本智证理而后得故。名后得智。巧妙之相。在三四两门。然圣智圆通。必须理事双照。随阙一种。则非圆智。今论主迹居八地。正证无生。入真如门。即根本实智。照生灭门。随彼事量。一一观察。知机设化。应根巧说。即后得权智。权实二智。随用虽殊。然体无二。依此一体圆智而建立论文。故十地论。称叹说者。有三辩才智。谓真实智。体性智。果智。前二即根本后得。后一即后得之用。谓依体性。起巧妙说。故言果也。今此所明。通前三智也。</p>
<p><span style="color:#333399">△二法化。<span lang="EN-US"></span></span></p>
<p><b><span style="color:teal">二。示何法。谓一心。二门。三大。四信。五行等法。<span lang="EN-US"></span></span></b></p>
<p>《记》示何法者。巳知论主所依。非是下凡有漏之识。但依二智无漏建立。凡所有言。尽合真理。契会时机。必无过矣。如其所示。是何法门。令彼信解修断入证耶。故此征之。谓一心下。释也。然大乘法体。是众生诸佛无二真源。不分染净真妄差别。而能具摄一切诸法。寂焉不动。灵鉴无昧。故名一心。而此心体。非真非妄。能真能妄。故开二门。门者无壅。虚通往来。出入自在。开阖无妨之谓也。依心无相。立真如门。依心具法。立生灭门。二门互通。开阖自在。俱以一心为源。故云心真如心生灭也。三大者。即二门下所示之义。谓真如门。唯示体大。生灭门。具示三大。故下论云。是心真如相。即示摩诃衍体故。是心生灭因缘相。能示摩诃衍自体相用故。四信者。谓信真如及三宝也。信心是一。信境有四。故成四信。故下论云。一者。信根本。所谓乐念真如法故。乃至佛法僧。常念亲近修习如实行故。五行。谓行布施。持戒。忍辱。精进。止观之法。成就前来四种信心。令成根不退。入正道故。如下广明。所言等者。法相至多。今疏从一至五增数略列。不及多云。故言等也。若具言之。即二觉。四位。四相。四镜。三细。六粗等。不能广引。然疏列虽少。无法不该。以生灭一门。具明世出世间一切法故。此等皆是所示之法。虽通云示。然示义有别。谓于上诸法。示令信解行断证等。配文可见。由是疏中通云示也。</p>
<p><span style="color:#333399">△三巧示。<span lang="EN-US"></span></span></p>
<p><b><span style="color:teal">三。云何示。谓以巧便。开一味大乘。作法义二种。分一心法。复作二门。析一义理。复为三大。由此善巧而得开示。<span lang="EN-US"></span></span></b></p>
<p>《记》云何示者。上之所列。但是所示之法。未知作何方便而显示之。巧。谓权巧。便。谓方便。此属论主能示之智。一味大乘。即一心真理。不分染净因果凡圣空有等异。故云一味。拣对二乘。故名大乘。此之法体。以智冥符。离诸分别。乃云一味。若依言说示。即开为二。谓法。义也。故论云。摩诃衍者。总说有二种。一者法。二者义。仍开法为二门。演义为三大。故论云。依一心法。有二种门。一者心真如门。二者心生灭门。又云。所言义者。则有体相用三种等。备如前引。由此下。结指善权。谓论主以一实智。证无分别一味真理。以方便力。为众生故。善用巧便。而开一味成多法门。多无多相。不违一味。故名善巧。开即演一为多。示即显令生解也。</p>
<p><span style="color:#333399">△四显明。<span lang="EN-US"></span></span></p>
<p><b><span style="color:teal">四。以何显。谓妙音善字。譬喻宗因。能令义理明了显现。<span lang="EN-US"></span></span></b></p>
<p>《记》以何显者。意责前之善巧。乃是展彼义门。令一成多。今欲令此义理。皎然可见。由何方便而得显明。以。由。显。明也。音。即音声。字。即文字。声无声相。字无字相。故云妙善。谓论主于权实无碍智上。流演声名句文。是无漏善性所摄。不同凡夫属于无记。故净名云。夫说法者。无说无示。斯则唯为开导利益众生。不依文字也。华严十地品中。喻空中风画等。皆显声名句文。非有非无也。斯皆谓之妙音善字。譬。比也。喻。晓也。即以近事比类。令于深法得晓了故。无著云。喻者。见边义。谓以所见边。与未所见边。和合正说。名之为喻。师子觉云。所见边者。谓巳显了分。未所见边者。谓未显了分。以显了分。显未显了分。令义平等。所有正说。名为立喻。然有二种。一者同法。二者异法。同法者。若于是处。显因同品。决定有性。谓若所作。见彼无常。譬如瓶等。异法者。若于是处。说所立无。因遍非有。谓若是常。见非所作。如虚空等。然离十过。方为正喻。同喻五过。谓能立法不成。所立法不成。俱不成。无合。倒合。异喻五过。谓所立法不遣。能立法不遣。俱不遣。不离。倒离。宗。谓所成立法。因。即宗家因由所以。与前譬喻。皆为能立。故因明论云。由宗因喻多言。开示诸有问者未了义故。然宗者。有体。有依。依有能别所别。依体之上。共离九过。方为正宗。谓现量相违。比量相违。世间相违。自教相违。自语相违。能别不极成。所别不极成。俱不极成。相符极成。因有三相。谓遍是宗法性。同品定有性。异品遍无性。然因有二种。谓生因。了因。生因如种生芽。了因如灯照物。然此二因。各有三种。生因三者。一。言生因。二。智生因。三。义生因。了因三者。一。智了因。二。言了因。三。义了因。广如彼疏。然此因支。离十四过。方为正因。谓两俱不成。随一不成。所依不成。犹豫不成。共不定。不共不定。同品一分转异品遍转。异品一分转同品遍转。俱品一分转。决定相违。法自相相违。法差别相违。有法自相相违。有法差别相违。然此三支。共离三十三过。并诸阙减等。今非正意。不能具陈。然今论中。虽说宗因譬喻。不同因明三事合集。成于比量。但今文中。或单举宗义。或双举宗因。或举宗喻。或举因喻。如下论云。一者法。二者义。此之法义。但是因明前陈后说。有法及法。如立量云。一心是有法。定具三大故为宗。因云以有真如生灭二相故。此但举其宗因而不引喻。或云。真如是有法。定不可立不可遣故为宗。因云以一切法悉皆真故皆同如故。此亦但举宗因也。余皆例知。若以此论对五性宗。具足三支。应立量云。一真如性是有法。定能随缘故为宗。因云是有为法平等所依故。同喻如虚空。能令下。结指。谓前妙音等为能显。法义理趣为所显。由前巧便。遂令义理明显可见也。此上二段。即前洞契巧妙之相。上之巧便。即前智也。同记心轮。此之音显。即前辩也。同佛正教神通轮矣。</p>
<p><span style="color:#333399">△五依本。<span lang="EN-US"></span></span></p>
<p><b><span style="color:teal">五。依何本。谓依佛圣言。及正道理。定量为本。<span lang="EN-US"></span></span></b></p>
<p>《记》依何本者。此征菩萨造论。必有所凭。若无依据。便同虚诞。佛圣言。即至教量。正道理。即比量。定量。即现量。至教者。谓一切智人。无所不鉴。具足五语。言必诚谛。依此立论。决定可信。无有虚妄。故取为本。圣言之语。通于三乘。余人有所不知。由是拣之。故言佛也。次先标比量者。以论宗经故。比量者。谓藉众相而观于义。众相者。谓因三相。由彼为因。于所比宗义。有正智生。了知有火。或无常等。今言正道理者。为简一切邪谬因故。若因不正。宗义亦邪。由是故言正道理也。现量者。谓无分别。若有正智。于色等义。离名种等所有分别。现现别转。故名现量。此有四类。一。五识身。二。五俱意。三。诸自证。四。一切定心。此上四种。皆现量也。今言定量者。以此四义。缘色等境。是决定故。亦可前正道理中。具含二量。谓比度生解及自证知。俱无谬妄。咸正道理。定量一句。总指三量。俱是决定。取此为本。可信从故。</p>
<p><span style="color:#333399">△六藉力。<span lang="EN-US"></span></span></p>
<p><b><span style="color:teal">六。藉何力。谓归命三宝。请加承力。<span lang="EN-US"></span></span></b></p>
<p>《记》藉何力者。此责论主依经造论。上欲契圣。下欲利凡。流至后代。破邪立正。俾世世不绝。灯灯无尽。为用自力。为假他威耶。归三宝者。谓三宝吉祥。一切众生最胜良田。有归依者。能办大事。生诸福智。能离生死。得涅槃乐。故佛灭度。凡诸弟子所有著述。皆归三宝。示学有宗。不自专巳。离过失故。今乞威加。承力而作。必至后代。人无不信。然加有二种。一。显加。谓现身说法。二。冥加。但闇增智慧。今通此二也。能归所归。如下广释。</p>
<p><span style="color:#333399">△七为义。<span lang="EN-US"></span></span></p>
<p><b><span style="color:teal">七。为何义。谓助佛扬化。摧邪显正。护持遗法。令久住世。报如来恩。<span lang="EN-US"></span></span></b></p>
<p>《记》为何义者。此责既假三宝威加。造立兹论。有何义意。切慕此耶。助扬化者。如。助谓赞辅。扬。谓发挥。化。谓教导。是则赞辅如来。发挥法门。教导群品。以十方诸佛。迭为师资。互相赞弼。令法道流行。众生受化。今论主示居因位。师我牟尼。宗经造论。故云助化。摧邪显正者。谓如来在日。邪见者佛自调伏。佛灭度后。苟有斯类。人无制止。今论主为摧彼邪徒。令邪教不兴。立我正法。令生正见故。下论中显示正义。对治邪执。是也。护持遗法者。谓佛所说法门。至灭度后。总名遗法。今造论发扬。令无坠地者。名为护持。展转弘传。灯灯不绝。以至来劫。名久住世。报如来恩者。佛留教法。意在传弘。展转度人。令至大果。若不传演。逆佛本怀。是谓辜恩。苟能显发妙门。光昭大教。众生获益。不绝大猷。斯则顺合佛心。雅称宗祖。名为报恩也。故智论云。假使顶戴经尘劫。身为床座遍三千。若不传法利众生。毕竟无能报恩者。若有传持正法藏。宣扬教理度群生。修习一念契真如。此是真报如来者。然上五句。说有二意。一则各自别说。一句是一意。谓助佛扬化故。摧邪故。显正故等。二则蹑迹通论。从一至五。展转相由。即助佛扬化者。为摧邪故。摧邪为显正故。乃至报如来恩故。</p>
<p><span style="color:#333399">△八因缘。<span lang="EN-US"></span></span></p>
<p><b><span style="color:teal">八。以何因缘。谓令众生。离一切苦。得究竟乐。<span lang="EN-US"></span></span></b></p>
<p>《记》以何缘者。此责如上所为。本缘何事耶。令众生者。三聚五性一切众生也。离一切苦者。离三苦八苦分段变易二生死苦也。得究竟乐者。谓得无上菩提觉法乐。无上涅槃寂静乐。一得永得。更无退者。拣异人天二乘。故云究竟。</p>
<p><span style="color:#333399">△九由起。<span lang="EN-US"></span></span></p>
<p><b><span style="color:teal">九。由何起。谓由菩萨大悲。愍物迷谬。<span lang="EN-US"></span></span></b></p>
<p>《记》由何起者。此责菩萨造论之心。因何而起。大悲者。即同体无缘。拣非爱见。故云大也。愍。谓哀愍。即能悲之心。物。谓众生。即所悲之境。凡夫恋生死。执常乐我净。故云迷。二乘爱涅槃。著无常等四。非其正趣。认以为正。故名为谬。造论为彼。令反迷为悟。舍偏入圆也。</p>
<p><span style="color:#333399">△十机益。<span lang="EN-US"></span></span></p>
<p><b><span style="color:teal">十。机何益。谓令生信。得闻思修慧。证入因满。<span lang="EN-US"></span></span></b></p>
<p>《记》机何益者。既为众生造论。其有被此化者。得何利益。谓令下。有四益。信。谓十信。闻思修慧。即三贤。证入。即十地。因满。即究竟位。此则未信者令信。未解者令解。未行者令行。未证者令证。未涅槃者令得涅槃。始从凡夫。终至等觉。受斯化者。咸得利益。本疏则云六益。谓信。及三慧。证入。因满。大同小异。开合两通。然上十因。意义相续。若不料简。宁免混然。今近取譬。令无所惑。如构大厦。先。要有解。次。列所造。三。明其相。四。能造器。五。有所凭准。六。旁藉阴功。七。上安所尊。八。下荫来裔。九。念情深厚。。十。各得所安。如上配合。显然不同。由是十文。无相滥矣。又此十中。有因有缘。有通有别。通则因缘不分。谓此十段。总是造论因由缘起故。别则第九为因。第八为缘。前六则因缘所资。七十则因缘之果。又此十中。不出悲智。谓第一是智。第九是悲。二三四五六七。是智之相。八十二门。是悲之相也。然论文之中。自有八种因缘。与此有同有异。同则疏论两文。不出悲智二种。异则论中但直述自己所怀。为法利物。疏则具叙论主化智巧便。妙权开示。承力护法。上报下化。问。论中何故不具叙耶。答。疏叙他意。故可具陈。论主述巳。但明所为。若同疏中。便成自伐。故不具叙。</p>
<p><span style="color:#333399">△二藏摄。二初标门。二释义　初标门。<span lang="EN-US"></span></span></p>
<p><b><span style="color:teal">二。约诸藏所摄者。<span lang="EN-US"></span></span></b></p>
<p>《记》三二不一。故云诸。皆能含摄。故名藏。谓明此论。于三二中。摄属何藏。</p>
<p><span style="color:#333399">△二释义。<span lang="EN-US"></span></span></p>
<p><b><span style="color:teal">三藏之中。对法藏摄。二藏之中。菩萨藏摄。</span></b><b><span lang="EN-US" style="&quot;Courier New&quot;;color:teal"></span></b></p>
<p>《记》三藏者。经。律。论也。此约所诠戒定慧学增胜而立。谓诠定增胜。名为经藏。诠戒增胜。名为律藏。诠慧增胜。名谓论藏。言增胜者。以一一藏。通余二故。第一经藏者。梵云欲底修多罗。或云修妒路。素呾缆。此云契经。契。谓契当所诠法义。契合所化机心。经。谓贯穿所说义理。令无散失。摄持所化物机。使无颠坠。故佛地论云。贯穿摄持所应说义。及所被机。故契经即藏。持业释也。第二律藏者。梵语毗奈耶。或云毗尼。或云毗那耶。义翻为律。以明持犯法则轨度。有如此方条法之制。取此类也。律。法也。古翻为调伏。谓调炼三业。制伏过非。调炼则通于止作。制伏则唯明止恶。或翻为灭。谓身语意恶。焚烧行人。义同火然。戒能止灭故。或云清凉。以能息恶炎炽相故。此则俱就所诠之行彰名。调伏之藏等。依主释也。第三论藏者。梵语阿毗达磨。此云对法。法则所对之境。谓无为涅槃。及四真谛。对即能对之心。谓理量二智。此二对彼。妙尽理源。拣择法相。分明指掌。如对目前。名为对法。即对法之藏。依主释也。此论属彼。定非经律。故云对法藏摄。问。瑜伽论说。谓诸一切了义经典。循环研核摩呾哩迦。据此。则对法藏摄。亦是佛说。此论既是佛灭度后。菩萨所造。何得亦入对法藏耶。答。佛所说法。有其三种。一。佛自说。二。加他说。三。悬记说。今则后说也。故摩耶经云。佛记马鸣。然正法炬。灭邪见幢。善说法要。既蒙悬记。即同佛言。故得此摄。问。若言悬记。故得入论藏者。岂佛灭后。一切造论菩萨。尽是悬记耶。由斯难故。今助一解。以佛所说。虽有论议。并属经藏。以十二部。俱名经故。菩萨造者。但名为论。或宗彼经。或随解释。故此所摄。亦不相违。二藏者。此则约人所立也。谓于三藏之中。诠示大乘理行果故。名菩萨藏。诠示小乘理行果故。名声闻藏。故庄严论。及摄大乘说。由上下乘差别。故有声闻及菩萨藏。然约人说。人有三乘。合分三藏。以缘觉人。多不藉教。出无佛世。或出佛世。即摄属声闻。以四法之中。理果同故。由是但立二种藏也。若据教行有别。亦可开为三藏。故普超三昧经。及入大乘论说。以约别义。开为三藏。今依庄严等论。约于同义。合为二藏。开之与合。各随一意耳。然三藏之中。各具二藏。二藏之内。各有三藏。但约人约法。分此二三。广如圆觉疏所辨。菩萨藏摄者。以是大乘。非诠小故。故此所摄。</p>
<p><span style="color:#333399">△三教义。<span lang="EN-US">(二）初总标。二别列　初总标。</span></span></p>
<p><b><span style="color:teal">三。显教义分齐者。有二。<span lang="EN-US"></span></span></b></p>
<p>《记》教是能诠。义即所诠。以所诠义。显能诠教。即知此教分齐所至也。</p>
<p><span style="color:#333399">△二别列。<span lang="EN-US">(二）初教。二法　初教。二先开章。次释义。先开章。</span></span></p>
<p><b><span style="color:teal">一。约教诠法通局显分齐。谓以义分教。教类有五。<span lang="EN-US"></span></span></b></p>
<p>《记》诠法通局者。通则大乘终顿圆。以被机广故。诠义深故。局即小乘及大乘始教。以诠法浅故。被机狭故。又深必该浅。故云通。浅不至深。故云局。又一经能含多教。故云通。一经唯诠一教。故云局。以义分教者。由诸家多约时分教。有所未允。遂招诤论。叙彼如别所明。今以义分。故无舛谬。此则义为能分。教为所分。得知教之浅深者。由所诠义。有近远故。</p>
<p><span style="color:#333399">△次释义。<span lang="EN-US">(二）初总叙诸教。二与论相摄　初总叙诸教。(五）初小教。二始教。三终教。四顿教。五圆教　初小教。</span></span></p>
<p><b><span style="color:teal">一。小乘教。但说我空。纵少说法空。亦不明显。但依六识三毒。建立染净根本。未尽法源。故多诤论。<span lang="EN-US"></span></span></b></p>
<p>《记》小乘者。运小根至小果故。如羊鹿车。但能引轻。不能致远。故名小也。但说下。释相也。即正辨所诠之理。但。犹独也。唯也。我空者。此教所明。凡有所为。皆因缘力。中无主宰。故为我空。纵少说者。阿含经云。无是老死。无谁老死。既言无是老死。即是法空之义。虽有此说。以百无一分。故云少说。但标而巳。更不解释。故不明显。以非教之正意故。今望大乘分明显了义边。故名为但。如河少水。亦名无水故。但依下。所依根本。六识者。即前六识。彼教三宗。所说有异。谓经部无别心所。有部有别心所。觉天所说。唯一意识。随六根转。无别六异。三毒者。贪嗔痴使。害物最深。能损法身慧命。故受毒称。染净者。若以此三为能熏。现在色心为所熏。造业受生。轮转三界。此为染根本。若以无贪等三为能熏。现在色心为所熏。断烦恼。出三界。此为净根本。染之与净。由三有无。除此更无所依。故云但也。未尽下。结成不了。不达如来藏心。本具无漏功德。故未尽净法之源。不了根本不觉。是有漏因。故未尽染法之源。此教尚不诠七八二识。岂况无明法性耶。故云未尽等。多诤论者。二十部分宗。各不相与。如群盲摸象。纷然是非。故云诤论。苟尽其源。安见如此。</p>
<p><span style="color:#333399">△二始教。<span lang="EN-US"></span></span></p>
<p><b><span style="color:teal">二。大乘始教。亦名分教。于中但说诸法皆空。未尽大乘法理。故名为始。但说一切法相。有不成佛。故名为分。<span lang="EN-US"></span></span></b></p>
<p>《记》大乘者。运大根至大果故。如牛车引重。可以致远。故名大乘。下四虽权实有异。以通对小乘。故总名大乘也。始分二教者。且标两名。此中二教。各诠一义。是谓空。相。非谓一教而有二名。但说下。明所诠理。即诸部般若。明心境染净等并空。始自色心。终乎种智。无不如幻。故云皆空。般若云。无色无受想行识。乃至无智亦无得等。又经云。若有一法胜过涅槃。我亦说为如梦幻等。未尽下。判为不了。大乘法理。不空不有。而空而有。既但说空。当知未尽。故法鼓经云。一切空经。是有余说。中论云。空是大乘初门。故言始也。又云。以有空义故。一切法得成。但说下。即分教也。一切法相者。明所诠法。然一切言。不出五位一百法。谓一者心法。有八。二者心所有法。有五十一。三者色法。有十一。四者不相应行法。有二十四。五者无为法。有六。纵说真如无为。是诸法性。亦堕法相之数。故云但说。有不成佛下。判为不了。谓五性之中。定性二乘。无性阐提。及不定性中三分之二。必不成佛。既不皆成。即名为分。</p>
<p><span style="color:#333399">△三终教。<span lang="EN-US"></span></span></p>
<p><b><span style="color:teal">三。终教。亦名实教。说如来藏。随缘成阿赖耶识。缘起无性。一切皆如。定性二乘。无性阐提。悉当成佛。方尽大乘至极之说。故名为终。以称实理。故名为实。<span lang="EN-US"></span></span></b></p>
<p>《记》终实二教者。标名也。此只一教。以对前二。故立二名。非同于前二教异也。说如来下。顺明缘起。即生灭门。故下论云。心生灭者。依如来藏故。有生灭心。所谓不生不灭。与生灭和合。非一非异。名阿黎耶识等。即前云不变性而缘起。缘起下。逆明缘性。即真如门。故论云。心真如者。即是一法界大总相法门体。所谓心性不生不灭。乃至一切法不可说不可念。故名真如。即前云不舍缘而即真也。斯则从本起末。故云随缘。末即同本。故云无性。如范金为器。器即是金。定性等者。三聚五性一切众生。皆有如来藏心。总皆成佛。故涅槃经云。凡有心者。定当作佛。圆觉云。有性无性。齐成佛道。上皆明所诠之法。方尽下。判为了义。诠法穷源。故云至极也。对前未尽。终于始故。名为终教。非同法相。故云实理。分教不了。乃属于权。此中了义。故云实教。</p>
<p><span style="color:#333399">△四顿教。<span lang="EN-US"></span></span></p>
<p><b><span style="color:teal">四。顿教。总不说法相。唯辨真性。亦无八识差别之相。诃教劝离。毁相泯心。但一念不生。即名为佛。不依地位渐次。故说为顿。<span lang="EN-US"></span></span></b></p>
<p>《记》顿教者。标名也。一直而谈。更无委曲。不历阶渐。唯指本源。故称为顿。总不下。释相也。法相者。谓遍计。依他。色心。假。实。法相虽广。不出于斯。此既不说。故名为总不说。即拣分教但说法相。唯辨真性者。此拣始教但说诸法皆空。今说不空妙有。即圆成实性也。此性圆满成就。凡圣因果。平等所依。只谈此法。故云唯辨。此二句且略标拣也。下即广示。亦无等者。释不说法相也。八识。是法相之源。一切最胜。以胜摄劣。故唯举此。然识如幻梦。唯是一心。故云亦无。此中举识。以影所缘也。诃教者。斥其无实。肇公云。名无得物之功。故圆觉云。修多罗者。如标月指。若复见月。了知所标。毕竟非月。下文亦云。一切言说。假名无实。但随妄念。不可得故。劝离者。令不执教。使其舍诠也。故下文云。从本巳来。离言说相。离名字相。净名云。乃至无有文字语言。是真入不二法门。又云。至于智者。不著文字。文字性离。即是解脱。达磨云。我法以心传心。不立文字等。能诠教既亡。所诠义亦遣。故但诃教劝离也。毁相者。凡所有相。皆虚妄故。此则亡所证境也。泯心者。心生则种种法生故。此即亡能证智也。经云。幻尘灭故。幻灭亦灭。又云。亦无能证者。此乃妄识妄缘。能诠所诠。能证所证。一切都泯。故下文云。一切法从本巳来。非色非心。非智非识。非有非无。毕竟不可说相。但一念等者。念生既是凡夫。相现性隐。不生宜名为佛。性显相亡。是故刹那登妙觉。等佛于一朝。故观师云。一念不生。前后际断。照体独立。物我皆如。更不假余方便。故云但也。此则释前唯辨真性。不依下。结成顿义。既一念成佛。岂立位焉。位既不存。不亦顿乎。故思益经云。得诸法正性。不从一地至于一地。圆觉云。知幻即离。不作方便。离幻即觉。亦无渐次。</p>
<p><span style="color:#333399">△五圆教。<span lang="EN-US"></span></span></p>
<p><b><span style="color:teal">五。圆教。所说唯是法界。性海圆融。缘起无碍。相即相入。帝网重重。主伴无尽。<span lang="EN-US"></span></span></b></p>
<p>《记》圆教者。谓此教中。该收前四。圆满具足。性相俱融。刹海尘毛。交遍互入。即华严宗也。所说下。一真法界也。谓所说理事心境人法圣凡染净等法。以要言之。未有一法。离于法界。故云所说唯是法界。或可此句是总标。下皆别列。性海圆融者。理法界。谓理性深广。故如海也。理体周遍。无有一法而不融摄。故云圆融。缘起者。事法界。谓众缘所造心境染净情器因果大小一多。各不同故。无碍者。理事无碍法界也。谓缘起事法。皆是理之所成。缘起无性。不碍于理。理能随缘。不碍于事。故得理事二无障碍。相即相入下。事事无碍法界也。谓诸事法。各全摄理。即理之事。互不相碍。故得一一事法。相即相入。一即一切。一切即一。一入一切。一切入一。互为主伴。重重无尽。如天网珠。光影互入。无碍无尽也。然上五教所诠。不出性相。性相相望料拣。应成六句。一。唯相非性。小乘教也。但说法相。不言性故。二。唯性非相。即顿教也。唯辨真性。毁相泯心故。三。相多性少。即分教。多说法相。少说性故。四。性多相少。即终教。多说法性。少说法相。纵说法相。亦不离性故。五。非相非性。即始教。但说诸法皆空。未显真如性故。六。全相全性。圆教也。谓说一真法界。全体而起成染净法。即全相也。染净起时。性体不隐。全是真如。即全性也。又此五教。与天台化法四教相望。但开合有异。而大况是同。彼则开前合后。此则开后合前。四教者。谓藏。通。别。圆也。且如此中初小乘教。即彼藏教。第二始教。此有二类。一始教。但说诸法皆空。即彼通教也。二分教。但说一切法相。即别教也。第三终教。明如来藏。随缘成诸染净。缘起无性。一切皆如。即彼圆中双照义也。第四顿教。唯辨真性。即彼圆中双遮义也。第五圆教。明性相俱融。即彼圆中遮照同时义。以此三教所诠。唯是一心具一切法。即彼圆教不思议中道也。故此三教。皆属圆收。此即合彼通别为一始教。开彼圆教为终顿圆三。彼即开此始教为通别二。合此终等为一圆教。虽开合有异。而法无异也。然彼更约化仪论四。约时论五。广说如彼。</p>
<p><span style="color:#333399">△二与论相摄。<span lang="EN-US">(二）初定分齐。二明相摄　初定分齐。</span></span></p>
<p><b><span style="color:teal">若于五中。显此论之分齐。正唯终教。亦兼于顿。<span lang="EN-US"></span></span></b></p>
<p>《记》正唯终教者。以有生灭门。说如来藏。随缘作阿赖耶。成诸染净义故。兼于顿者。以有真如门。显体离言。依言辨德故。然虽说两门。以真如门中。但略显法体而巳。如其生灭门中。说迷悟。辨圣凡。论染。则二碍三细五意六粗。论净。则二身三大四信五行。具辨染净熏习。广明四位阶降。说断证。明解行。但是一切世出世法。皆在生灭门中所明。既而广略不同。故于二教以判兼正也。</p>
<p><span style="color:#333399">△二明相摄。<span lang="EN-US"></span></span></p>
<p><b><span style="color:teal">若将此论。与五教互相摄者。五唯后三摄此。此唯摄五前四。<span lang="EN-US"></span></span></b></p>
<p>《记》五唯下。以教摄论。五教为能摄。此论为所摄也。后三摄此者。终顿圆也。谓此论中。说如来藏缘起。是终教。说真如门。是顿教。又真如门。是理法界。生灭门。是事法界。二门不二。理事无碍法界。一心。是一真法界。此即圆教。故后三教。摄得此论。若以理推。此论亦有前二教义。亦应前二摄得此论。此唯下。以论摄教。此论为能摄。五教为所摄也。摄前四者。此论备有前四义故。不摄圆者。以四法界中。唯有三种。而不明事事无碍。以圆教宗于事事无碍。义既不全。故非摄彼。然以义推。亦合摄彼。彼文四种。统唯一真法界。今论一心之体。正是一真法界。是彼圆教之宗耳。又彼事事得无碍者。皆由真如随缘故也。故知真如随缘。是彼事事无碍之由。故得摄也。若以前科望于此义。前文合云。正唯终教。兼于顿圆也。</p>
<p>大乘起信论疏笔削记会阅卷第一</p>
