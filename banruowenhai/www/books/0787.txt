<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(必成正觉第七)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">必成正觉第七<span lang="EN-US"></span></span></p>
<p>法藏比丘于世间自在王如来，说四十八愿已，乃于佛前复以偈颂表此行愿，并请证明。以大愿真诚深广故，应时感得雨花地动。空中赞云，必定成佛。以上是本品内容。</p>
<p><b><span style="color:teal">佛告阿难：尔时法藏比丘说此愿已，以偈颂曰：<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">我建超世志　必至无上道　斯愿不满足　誓不成等觉<span lang="EN-US"></span></span></b></p>
<p><b><span style="color:teal">复为大施主　普济诸穷苦　令彼诸群生　长夜无忧恼<span lang="EN-US"></span></span></b></p>
<p><b><span style="color:teal">出生众善根　成就菩提果　我若成正觉　立名无量寿<span lang="EN-US"></span></span></b></p>
<p><b><span style="color:teal">众生闻此号　俱来我刹中　如佛金色身　妙相悉圆满<span lang="EN-US"></span></span></b></p>
<p><b><span style="color:teal">亦以大悲心　利益诸群品　离欲深正念　净慧修梵行<span lang="EN-US"></span></span></b></p>
<p>‘我建超世志’。建者，立也。所谓‘超世志’者，注经家中颇有异解。如净影云：‘前所发中，求法身愿、求净土愿，名超世愿。’净影以《魏译》光明无量愿、寿命无量愿与诸佛称扬愿，为摄法身愿。国土清净愿、国土严饰愿为摄净土愿。净影仅许此五愿，超出世间也。憬兴同之。义寂、望西等则谓总指所发之四十八愿，后说甚是。《甄解》曰：‘吾祖（善导）言不可思议四十八愿。又云无碍誓愿。世人以谓此四十八愿者，愿愿各头，喻栗与柿相并耳。皆是隔历不融之见而已。今不然，喻如一匹蜀锦，巧织成华果枝叶。似根茎枝叶有别，而所织成，但匹锦耳。今亦如是。虽数有四十八，而但是一正觉善巧所庄严。…故曰无碍誓愿。又曰不可思议四十八愿。四十八，一一愿皆具不可思议德故。诸愿相入，而无所隔，名无碍。’由上可见四十八愿互融互入，一一皆是超世之愿也。</p>
<p>又善导大师于《法事赞》中云：‘弘誓多门四十八，偏标念佛最为亲。’是谓一一之愿悉为念佛也。又《往生论》谓三种庄严入一法句。一法句者，真实智慧无为法身。法藏菩萨大愿摄三种庄严，究竟圆满。圆入一法句，真实智慧无为法身。且以‘声字皆实相’，故此‘南无阿弥陀佛’一句名号，即是法身本体，即是圆圆果海。乃四十八之所标，故体具本愿一切功德妙用。又此名号，是性德之本体，修德所圆成，性修二德，圆摄无余。今四十八愿，偏标念佛，愿愿皆摄佛之果德，一一全显无为法身，故可悉谓为摄法身也。诸愿互融相入，无所隔碍。一一愿含无量不可思议无上殊胜之愿，无有限量。进言之，则所云‘四十八’者，亦只是随顺众生之假名，实则本愿无量也。又本愿之数虽无量，但究竟只是一法句也。</p>
<p>至于对‘超世’之解，诸家亦复不同。义寂谓为超胜地前世间之位，故名超世。憬兴谓为地前十向满位一重发心。盖均谓为初地之前也。善导、昙鸾等师，则大异于是。如昙鸾师谓：‘法藏菩萨于世间自在王佛所，悟无生法忍，尔时位名圣种性（此乃《璎珞经》中六种性之第四种，即十地菩萨）。于此性中发四十八愿。’善导大师亦判为十地菩萨之发心。故均远超地前之说。复以法藏菩萨大愿，不但超过三乘，且超踰诸佛愿也。经云：法藏发愿之初，便言‘我立是愿，都胜无数诸佛国者。’《后出偈经》云：‘发愿踰（超也）诸佛，誓二十四章。’经中成就文曰：‘微妙奇丽，清净庄严，超踰十方一切世界。’‘阿弥陀佛，光中极尊，佛中之王。’可见法藏菩萨超世之愿，亦超踰诸佛之愿也。极乐世界，无量清净庄严，全显当人自性。心作心是，理事无碍。水鸟树林，宣流正法。声色香光，悉增道念。重重无尽，自在无碍，全是圆明具德，不可思议。举体是事事无碍法界。复以闻名便登不退，见树契悟无生，十念必生净土，凡夫例登补处，此皆十方国土之所无，极乐同居所独有。故云无上殊胜超世之愿也。</p>
<p>‘必至无上道’。道者，菩提也。如来所得之道，更无有能超越而居其上者，故曰无上道，即无上正等正觉也。如《法华经寿量品》：‘每自作是意，以何令众生，得入无上道，速成就佛身。’法藏菩萨亦复如是，欲令众生，至无上道。至于‘必至’者，可有二解：（一）‘必至无上道’者，本愿主体也。一一愿中，皆以正觉自誓，如次之二句‘斯愿不满足，誓不成等觉’。盖四十八愿，具体愿文，虽各有异，但大愿共本，实为入无上道同成正觉也。故《法华劝持品》曰：‘我不爱身命，但惜无上道。是乃以’无上道‘为大愿之主体也。（二）以无上道为大愿之果也。《净影疏》曰：‘得果决定（即决定得果），故云必至无上道矣。’</p>
<p>‘复为大施主，普济诸穷苦’。大施主者，于一切人行大施。至于所施者，为是财耶？法耶？净影师云：‘法施化益’，是谓法施。憬兴师非之曰：‘欲济贫苦，必财施故。’。是谓财施也。又《宗镜录九十五》曰：‘以无财法，名为贫穷’。故知普济贫苦，即须法财并施。故《积功累德品》曰：‘恒以布施、持戒、忍辱、精进、禅定、智慧六度之行，教化安立众生，住于无上真正之道。’是为法施。经中复云：‘手中常出无尽之宝，庄严之具。一切所须最上之物，利乐有情。’是即财施也，故知大施主必须财法二施。如《会疏》曰：‘以财济世贫，以法周无福。故曰大施主。’盖谓以财施救济世间贫穷困苦之人，以法施普利无福闻法之士，故名为‘大施主也。’</p>
<p>‘令彼诸群生，长夜无忧恼’。‘长夜’，喻众生之沉沦生死，常云生死长夜。夜表冥闇无光，众生无明覆心，昏迷不觉，沉生死海，枉受诸苦。为令永离一切忧悲苦恼，出生死长夜，故予财法二施。而其中慈悲至极者，则为令其‘出生众善根，成就菩提果。’一切施中，此施最上。令一切众生，离究竟苦，得究竟乐也。但欲令众生出生善根，成就菩提，则莫若持佛名号，求生极乐。故下曰：‘我若成正觉，立名无量寿，众生闻此号，俱来我刹中。’此四句乃大愿之心，全经之眼，十方如来度生之妙手，一切众生出苦之宝筏。四十八愿全是此四句之闻演，如善导大师所谓愿愿皆标念佛也。阿弥陀圣号，具无量义、无量寿、无量光、无量清净、无量壮严、无量智慧、无量菩提，乃至无量之无量。无量寿表常住法身，故以无量寿摄一切。如来名号，普闻十方。闻名众生，俱来我刹。以称名故，即多善根。得生净土，必证菩提。殊胜圆满，究竟方便。弥陀大愿，所以超世，并号愿王者，正在此也。</p>
<p>‘如佛金色身，妙相悉圆满’。愿来生我刹之人，身相如佛，身皆金色同具卅二相。此即愿文中之第三第四两愿之重述，但更殊胜圆满，因悉皆如佛也。</p>
<p>‘亦以大悲心，利益诸群品’。上二句指身德，此二句则表心德。句首‘亦以’二字，应著眼。盖愿凡来我刹之人，亦能如我（法藏）以大悲心，利益群品，故云‘亦以’。盖愿刹中人民，皆能如佛，视诸众生，等同一体，均发同体大悲之心也。如《华严经行愿品》云：‘因于众生而起大悲，因于大悲生菩提心，因菩提心成等正觉。’故愿来生我刹之人，发大悲心，普利群品。品者品类。‘利益诸群品’即普利一切种类之无数众生。</p>
<p>‘离欲深正念，净慧修梵行’。‘欲’指贪欲。《四十二章经》云：‘离欲清净，是最为胜。’‘正念’者，八圣道之一，离邪分别，而念法之实性，名正念。《观经疏》云：‘舍相入实，名为正念。’‘净慧’者，《会疏》云：‘净慧则是般若波罗蜜。非人天小乘不净之慧，故名净慧。’‘梵行’者，清净无欲之行。为《涅槃》五行之一，菩萨利他之行，能为一切不善之对治，离过清净，故名梵行。又证涅槃之万行，名梵行。《会疏》：‘欲是诸苦之因，施（度）戒（度）能离之。正念是善护助，如著铠入城。忍（度）定（度）能为之。净慧则是般若（度）。精进一度总通五故。是则菩萨六度也。’望西师稍异于此，以离欲为施戒忍。正念为禅定。总之皆谓离欲，正念与净慧，即是菩萨之六度。修此六度，能离贪嗔痴三毒，故曰梵行。望西师又云：‘离欲即无贪，善正念无嗔，净慧无痴，此名梵行。’</p>
<p><b><span style="color:teal">愿我智慧光　普照十方刹　消除三垢冥　明济众厄难<span lang="EN-US"></span></span></b></p>
<p><b><span style="color:teal">悉舍三途苦　灭诸烦恼暗　开彼智慧眼　获得光明身<span lang="EN-US"></span></span></b></p>
<p><b><span style="color:teal">闭塞诸恶道　通达善趣门　为众开法藏　广施功德宝<span lang="EN-US"></span></span></b></p>
<p>上段表无量寿，本段表无量光。无量寿，体也。无量光，相用也。从此体相用流出无边之化德化益，善导大师《定善义》曰‘一一誓愿为众生’。今此偈颂，正显是心。‘愿我智慧光，普照十方刹’。‘智慧光’者，有二义：一者，如《涅槃经》云：‘光明名为智慧。’又《超日明三昧经》曰：‘大智发外，能照法界，名为光明。’详见前光明慧辩愿注。兹不俱引。二者，如昙鸾大师《赞阿弥陀佛偈》曰：‘佛光能破无明闇，故佛又号智慧光。’上句，义同前。下句，则表’智慧光‘是弥陀圣号之一。亦弥陀十二光明之一。‘愿我智慧光’是《宋译》之文，在《唐译》则为‘愿获如来无量光’。据此则智慧光，即无量光。且弥陀虽列十二名，实则一一名中，均圆摄余之光德，故知智慧光亦无量、无边、无碍、无等、常照、清净等光也。是故下句即‘普照十方刹’。无量光，则横遍十虚，故无刹不照。且此光明即是智慧，能照破众生无明之垢闇，故此下重显智光妙用，而曰消除垢冥等等。</p>
<p>‘消除三垢冥，明济众厄难’。‘三垢’者，贪嗔痴三毒之异名。‘冥’者，无知也。《俱舍论一》曰：‘以诸无知，能覆实义，及障真见，故为冥。’‘明’者，显也，备也，盛也。成也。‘济’者，度也，救也。‘明济’，于《会疏》本作‘广济’，故知明济即广度之义。‘厄者’，碍也，缚也，难也。‘难’，苦难、灾难、困难也。故此二句之浅释即为，消除众生贪嗔痴三毒之垢暗，广救种种痛苦与灾难。厄难众多无数，故云众厄难。佛之智光，悉能明济。如《会疏》曰：‘三垢是贪嗔痴。此三垢染心性，故名垢。令众生盲冥，故云冥，是流转因（流转生死之因）。众厄难，是其果。谓六趣四生也。佛光普流清净、欢喜、智慧之德，消除三障之冥。集因既灭（消灭集谛之苦因），苦果尽止（终止流转之苦果），故云广济等。’</p>
<p>‘悉舍三途苦，灭诸烦恼暗’者，承上文而言。消除三毒，则离三恶道。盖三途极苦，大圣垂慈，愿令舍离。故四十八愿之首，为国无恶道与不堕恶趣。今云‘悉舍三途苦’，其义同也。‘暗’，喻也。无明烦恼覆蔽众生心源，昏昧冥盲而无所见，故云‘暗’。佛之智光如日，佛智慧照破无明烦恼，如日破暗，故云‘灭诸烦恼暗’也。</p>
<p>‘开彼智慧眼，获得光明身’。眼之用为见。故常以眼表见。常喻曰：般若如目，余度如盲。宗门常云：参方须具参方眼，看教须具看教眼，是皆以眼表般若之正见也。又《华严离世间品》十眼中，于五眼外，第六曰智眼，见诸法故。七、光明眼，见佛之光明故。八、出生死眼，见涅槃故。九、无碍眼，所见无碍故。十、一切智眼，又曰普眼，见普门之法界故。今云‘智慧眼’者，可释为十眼中之慧眼与智眼，亦可解为众生本有之‘如来智慧德相’亦即佛眼。如《会疏》曰：‘智慧眼，即智慧。谓众生心中本具智慧眼，由无明幻翳，妄为昏盲。住昏盲中故，以佛眼为彼，认盲为自。佛光普照，开众生心中本慧眼，灭无始时来盲冥，故言“开彼”也。’盖谓众生昏盲无知，不识本具佛眼，反自认为盲，将佛眼推向佛边。今因佛光普照，开明众生心中本有智慧之眼，而消灭盲冥也。</p>
<p>‘光明身’《三藏法数十三》谓有三种光明：（一）外光明，日月火珠等之光明能除暗者。（二）法光明，妙法能除愚痴之暗者。（三）身光明。诸佛菩萨及诸天等之身有光明，能除暗者。如经云：‘身顶皆有光明照耀。’身有光明，是为光明身之浅释。进言之，‘获得光明身’另有三义：一者，如《千手陀罗尼经》曰：‘当知其人即是光明藏，一切如来光明所照故。’由于佛光普照，众生垢灭善生，慧眼开明，净心持念，于是十方如来光明护照，行者自身即成光明藏也。二者，如《论注》云：‘佛光明是智慧相也。’故光明身与智慧眼不二。智慧眼开，了了见性，光明身顿即成就也。二者，如《思益经》曰：‘如来身者，即是无量光明之藏。’盖愿一切众生皆由真实智慧，而证如来法身也。</p>
<p>‘闭塞诸恶道’。恶道者，《地持经》言：‘乘恶行往，名为恶道。’即乘恶行而往之道路，亦名恶趣。地狱、饿鬼、畜生等是也。上名三恶趣，亦有加入修罗，名为四恶趣者。‘闭’者，关闭也，亦即塞也。令诸众生免除堕入三恶趣，或四恶趣之厄难，是为闭塞诸恶道之粗解。《会疏》更进一解，谓六道皆是恶道，疏云：‘六道，则流转所由。故言恶道。’《会疏》之说，于经有据，《魏译》曰‘横截五恶趣’。以修罗分入余趣。故六趣成为五趣。经云‘五恶趣’即《会疏》所解，六道均名恶趣。是以‘闭塞诸恶趣’即是断除众生轮回六趣之途。令出生死之海也。今会本第卅二品亦曰：‘横截于五趣，恶道自闭塞。’（会自汉魏两译。）</p>
<p>‘通达善趣门’。‘通达’者，畅通无壅也。‘门’者，具两义。一者差别；二者趣入。《大乘义章一》曰：‘门别不同，故名为门（即分门类之义，如部门、门类）。又能通入趣入，名门。’法有种种差别，即是有种种门，皆能使人趣入涅槃，即是‘门’义。故指经中之法为门。《四教仪一》曰：‘门者，以能通为义。佛教所诠正四句法，通行人至真性实相之理。故名为门。’后者正是今经中之义。‘善趣’者，一般指六趣中之三善趣，但此与今经之义相违，上既以六趣皆名恶趣，故人天等趣不能复称善趣。故知善趣门不是趣向人天之门，而是上善者所趣向，故名善趣门。如《会疏》曰：‘菩提者，则上善所入，故言善趣门。’是谓入菩提妙觉之法门，才是善趣门。此门唯有发菩提心上善之人方能趣入，洞开此门，故云‘通达善趣门’。云何洞开？则唯有成就净国、普摄群生之净土法门也。</p>
<p>‘为众开法藏’。承上而言。上云：‘闭塞诸恶道’，悉令出生死海也。‘通达善趣门’，咸令登涅槃岸也。为实现此愿，首须开示佛之知见，故云‘为众开法藏’。广演妙法，今众悟入，导归极乐，究竟菩提，故云‘广施功德宝’也。‘众’指九界众生，包括菩萨、缘觉、声闻与六道一切众生。‘开’者，开佛知见，亦常云‘开示’之义。法藏者，又名佛法藏，乃法性显之理体，亦即当人本具之如来藏性也。法性含藏无量之性德，故曰法藏。又法藏者，如来所说之教法也。故法含藏多义，故名法藏。多法集积，故又曰法蕴。其数有八万四千。《法华经宝塔品》云：‘持八万四千法藏，为人演说。’又《俱舍论》云：‘所化有情，有贪嗔等八万烦恼。为对治之，世尊说八万法蕴。’是以愿为无量众生，开显法性之真实，复流出八万四千妙法，对治众生烦恼。但于八万四千法门，唯一净土妙法，能惠真实之利，普令一切含灵皆得度脱。故知所开法藏之首要，正是本经也。‘广施’者，普遍施给也。普利一切众生，故云广施。所施之物，乃功德之宝。‘功德’者，天台《仁王经疏上》曰：‘施物名功，归己曰德。’又《胜鬘宝窟上》曰：‘恶尽言功，善满曰德。又德者得也。修功所得，故名功德也。’综上二说，则利生与去恶名功。此功之果曰德。德者得也。德者，修功所得也。</p>
<p>‘宝’者，本段末后一个‘宝’字，应深著眼，此诚为画龙点睛之笔。盖开法藏所开显者，即此宝也。广施与众生者，亦即此宝也。又此‘宝’字具三义：一者美称。如尊佛而名为宝王如来，赞美念佛三昧曰宝王三昧，尊佛菩萨之印契为宝印等。二者，宝乃梵语摩尼之译名。《仁王经良贲疏》曰：‘梵云摩尼，此翻为宝。会意翻云，如意宝珠，随意所求皆备足故。’又《涅槃经九》曰：‘摩尼珠，投于浊水，水即为清。’又《弥陀疏钞》云：‘明珠投于浊水，浊水不得不清。佛号投于乱心，乱心不得不佛。’亦正是以宝珠喻佛号也。三者，《智度论四十七》曰：‘于诸法中，法宝是实宝。今世后世乃至涅槃能为利益。’今经中宝字。悉俱如上诸义。所说之法是真实法宝，此法至妙无上故喻之为宝，此法能满众愿，故喻为如意之宝。若切指此宝，则是持名之法。盖念佛之心印，坚固不坏，有如金刚故称宝也。如《观佛三昧经观佛密行品》云：‘譬有贫人，依豪贵衣食。时有王子出游，执大宝瓶。瓶内藏王宝印。贫者诈来亲附，拿宝瓶逃走。王子觉之，使六大兵乘（骑也）六黑象追之。持瓶人走入空野泽中。毒蛇自四面来，欲啮持瓶者。惶惧而东西驰走。见空泽中有一大树蓊郁。头戴宝瓶，攀树而上。时六兵疾驰至树下，贫人见而吞王宝，以手覆面。六黑象以鼻绞树倒之。贫人堕地。身体散坏。唯金印在宝瓶放光。毒蛇见光四散。佛告阿难：住于念佛者，心印不坏。亦复如是。’（以上经文，在《宗镜录》九十五卷中有注释，兹不录引。）但今应申言者，则其末后所云：‘佛告阿难：住于念佛者，心印不坏，亦复如是。’故知念佛法门是真实不坏之法宝。此念佛妙法，心作心是，全性起修，全修在性。自心起念，还念自心，以佛果觉，作我因心，故令因心，顿同果觉。‘住于念佛，心印不坏’，功德之宝，正是此心。故此心印，称为宝印。弥陀大愿，普度众生成佛，为践此大愿，故大开法藏，广施无尽功德所严无上之宝。即此信愿持名之真实法宝也。‘住于念佛者，心印不坏’，实为一大藏教之眼目。持名念佛时，即是心印放光时，故云：‘一声佛号一声心。’故《大集经》曰：‘若人但念阿弥陀，是即无上深妙禅’也。于上之语，若能信受，即是蒙佛深恩，为我开智慧之眼，得光明之身也。上心印之语，亦即是如来心心相印之印，诸祖以心传心之心，闻此宝印，粉身难报。</p>
<p><b><span style="color:teal">如佛无碍智　所行慈愍行　常作天人师　得为三界雄<span lang="EN-US"></span></span></b></p>
<p><b><span style="color:teal">说法师子吼　广度诸有情　圆满昔所愿　一切皆成佛<span lang="EN-US"></span></span></b></p>
<p>上二偈乃愿求佛德，愿己福慧，等同如来。首句‘如佛无碍智’，求己智如佛也。‘无碍智’者，指通达无滞、自在融通之佛智。《涅槃经八》；‘如来不尔，悉知自地及以他地，是故如来名无碍智。’《大集经一》曰：‘无碍智慧无有边，善解众生三业事。’《魏译无量寿经下》云：‘佛眼具足，觉了法性，以无碍智，为人演说。’故法藏发愿求此无碍智，为九界众生，演说妙法，契理契机，一切无碍。</p>
<p>‘所行慈愍行’者，愿求己之所行，能如世尊之慈愍行也。世尊以无缘大慈，哀愍众生，等同一子，拯济负荷，悉登彼岸。故愿能行佛之所行。故上句愿求佛智慧，此句愿求佛慈悲，智悲并运，圆契菩提。此二者如鸟之双翼，缺一不可。</p>
<p>‘常作天人师’。‘天人师’为如来十号之一（注见前）。‘得为三界雄’，‘三界雄’亦为佛之德称。三界者，欲界、色界、无色界也。《法华经方便品》曰：‘世雄不可量。’《净影疏》云：‘世雄，佛之异名。’佛断尽一切烦恼，故为三界中之大雄。总之，此一段是大愿之总结。上言‘无碍智’，求智慧也。自‘慈愍行’以下，表誓愿也。《会疏》曰：‘愿是万行之先导，慧即佛道之眼目。愿以导因行，慧以照佛道。愿慧成满，即名如来，故谓“得为三界雄”。’盖誓愿与智慧，成佛正因也。两俱圆满，从因得果，故为三界之雄。</p>
<p>‘说法师子吼’。愿己说法，能如世尊，于大众中，作‘师子吼’。师子吼，喻也。师子，即狮子。师子一吼，百兽畏惧。故称世尊决定无畏之说法，为师子吼。《涅槃经廿七》曰：‘师子吼者，名决定说。’又《维摩经佛国品》曰：‘演法无畏，犹如师子吼。’肇公注曰：‘师子吼，无畏音也。凡所言说，不畏群邪异学。喻师子吼，百兽下之。’如是说法，故能‘广度诸有情’。且此广度有情之句，正是法藏大愿之根。故云：四十八愿，愿愿皆是为众生也。</p>
<p>‘圆满昔所愿’。‘昔所愿’者，即法藏菩萨，于五劫中，精勤求索，结得之四十八大愿也。所发本誓，一一功圆果满，故名‘圆满昔所愿’。‘一切皆成佛’，此之一句，奇哉！奇哉！粉碎虚空！此正是四十八愿之本体。从此一句，流出四十八愿。一一之愿，亦只是显此一句。《往生论》谓三种庄严（佛土、佛、菩萨）‘入一法句故，一法句者，谓清净句。清净句者，谓真实智慧无为法身故。此清净有二种，应知，何等二种：一者，器世间清净。二者，众生世间清净。’今云‘一切皆成佛’，极显此二种清净也。本经《泉池功德品》云：‘其水一一随众生意。…波扬无量微妙音声，或闻佛法僧声，波罗蜜声…甘露灌顶受位声。得闻如是种种声已，其心清净，无诸分别，正直平等，成熟善根。随其所闻，与法相应。其愿闻者，辄独闻之。所不欲闻，了无所闻。永不退转于阿耨多罗三藐三菩提心。’水者，无情之器物也。何以能有如是无量妙用，应机随宜，欲闻则闻；又具如是不可思议殊胜功德，能令闻者，永不退转？是知一真法界，一尘一毛，无不圆明俱德。一真一切真。一尘一毛，无一非圆圆果海。见《显密圆通》，指无上圆满圣觉果德之海。情器世间，悉皆清净。有情无情，悉皆成佛。故曰：‘一切皆成佛’也。此一句子，剖出三藏十二部心髓，道破宗门一千七百公案玄旨，直显密宗大圆胜慧大圆满之密意。此即一法句，此即清净句。亦可称为禅宗所谓之末后句。万德齐彰，一法不立。言思莫及，唯当默契。</p>
<p><b><span style="color:teal">斯愿若克果　大千应感动　虚空诸天神　当雨珍妙华<span lang="EN-US"></span></span></b></p>
<p>‘克果’，《会疏》云：‘克谓克成。果谓果遂。’亦即常云成就之义。‘感’指感应。感属于众生，应属佛菩萨。此偈意为：本愿若能成就，大千世界一切圣众，应受感动。当现瑞象，梵天、帝释诸天之天神，当从空降下珍奇殊妙之天花，以为证明。如《净影疏》云：‘斯愿一偈，请证要（求也）瑞。若定克果，大千应动，空雨妙花。’</p>
<p><b><span style="color:teal">佛告阿难：法藏比丘，说此颂已，应时普地六种震动。天雨妙华，以散其上。自然音乐空中赞言，决定必成无上正觉。<span lang="EN-US"></span></span></b></p>
<p>说偈才毕，立即现瑞，故曰‘应时’。大地震动，是器世间之瑞应。雨花、奏乐、赞言，是情世间之瑞应。证明法藏大愿决定成就。‘普地’，指全世界之大地。‘六种震动’有三说：一者，指六时之动为六动：（一）佛入胎时、（二）出胎时、（三）成道时、（四）转法轮时、（五）由天魔劝请将舍性命时、（六）入涅槃时。二、以能动六方曰六动。《大品般若经一》曰：‘尔时世尊故在师子座，入师子游戏三昧。以神通力感动三千大千国土，六种震动。东涌西没，西涌东没，南涌北没，北涌南没，边涌中没，中涌边没，地皆柔软，令众生和悦’，是以东、西、南、北、中、边六方之动，曰六动。三、动有六相，以六相之动，名为六动。《晋华严经》以动、起、涌、震、吼、觉为六动。动者摇荡，起者升高，涌者凹凸，震者有声，吼者巨响，觉者觉他，令物觉悟。上三说，第一表震动之时，后二表震动之相。至于普令震动之因缘，《智度论八》曰：‘佛何以故震动三千大千世界。答曰：欲令众生知一切皆空无常故。复次如人欲染衣，先去尘土。佛亦如是，先令三千世界众生见佛神力，敬心柔软，然后说法。是故六种动地。’今者普地六种震动，正应法藏大士‘大千应感动’之誓；复表今发愿，正是将转无上大法轮也。‘天雨妙华’，‘自然音乐’，《唐译》为‘天华鼓乐满虚空’。《嘉祥疏》云：‘地动表皆行因。雨华明必得果。自然音乐，证妙乐之土，说法化物也。’意为：所现诸瑞象中，地动表得果皆由行愿之因（是‘皆行因’之意）。雨花者，有花则有果，以表大愿必然得果。‘自然音乐’必得妙乐之土，并广宣妙法，化物无尽。最后‘空中赞言，决定必成无上正觉’。《会疏》曰：‘克果无疑，故云决定。决定中之决定，故言必成。无上正觉，即佛果。无有此上。故名无上。’</p>
<p>至于法藏大士才发愿已，空中便即赞言，决定必成无上正觉者，何也？《无量寿经起信论》所释，甚为精要。兹用其意，而简述之如下：‘一切佛土，不离众生一念清净心，而得成立。法藏大士，发此宏愿，只为破除众生妄执，开显当人本有心量。令知净土即是法性本然，非从外得。何以故？自性空寂，离诸恶趣。自性妙圆，具诸相好。自性无碍，现六神通。自性无住，不可断灭；自性无作，无有限量。自性无外，如风广被。自性无内，如镜普现，自性光明，如日普照。自性平等，如香普熏。菩萨即顺众生自性本具之空寂心、妙圆心、无碍心、无住心、无作心、无外心、无内心、光明心、平等心，而庄严佛土。是以四十八愿，一一愿即众生本具之心。即以自心，庄严自土，如水归海，如回应声。心土不二，因果同时。是故法藏发愿毕，空中即赞言“决定必成无上正觉”以不可思议之因，起不可思议之果。当知不可思议之因，即不可思议之果。有志净土者，须从此信入。’此论宜深参究。</p>
