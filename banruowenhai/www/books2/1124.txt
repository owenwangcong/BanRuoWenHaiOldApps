<p align="center" style="text-align:center"><b><span style="font-size:36.0pt;color:#FF6600">蕅益大师净土选集—论述<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">灵峰蕅益大师著</span></p>
<p align="center" style="text-align:center"><span style="color:#003300">狮山净业学人会性敬辑</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">参究念佛论</a></span></p>
<p align="center" style="text-align:center"><span lang="EN-US"><a href="#a02">念佛即禅观论</a></span></p>
<p align="center" style="text-align:center"><span lang="EN-US"><a href="#a03">灵峰寺净业缘起</a></span></p>
<p align="center" style="text-align:center"><span lang="EN-US"><a href="#a04">刻净土忏序</a></span></p>
<p align="center" style="text-align:center"><span lang="EN-US"><a href="#a05">刻宝王三昧念佛直指序</a></span></p>
<p align="center" style="text-align:center"><span lang="EN-US"><a href="#a06">修净土忏并放生社序</a></span></p>
<p align="center" style="text-align:center"><span lang="EN-US"><a href="#a07">观泉开士化万人早生念佛同生净土序</a></span></p>
<p align="center" style="text-align:center"><span lang="EN-US"><a href="#a08">莲漏清音序</a></span></p>
<p align="center" style="text-align:center"><span lang="EN-US"><a href="#a09">劝念豆儿佛序</a></span></p>
<p align="center" style="text-align:center"><span lang="EN-US"><a href="#a10">悲华经序</a></span></p>
<p align="center" style="text-align:center"><span lang="EN-US"><a href="#a11">西方合论序</a></span></p>
<p align="center" style="text-align:center"><span lang="EN-US"><a href="#a12">重刻宝王三昧念佛直指序</a></span></p>
<p align="center" style="text-align:center"><span lang="EN-US"><a href="#a13">赠郑完德念佛序</a></span></p>
<p align="center" style="text-align:center"><span lang="EN-US"><a href="#a14">刻校正大阿弥陀经后序</a></span></p>
<p align="center" style="text-align:center"><span lang="EN-US"><a href="#a15">合刻弥陀金刚二经序</a></span></p>
<p align="center" style="text-align:center"><span lang="EN-US"><a href="#a16">法海观澜自序</a></span></p>
<p align="center" style="text-align:center"><span lang="EN-US"><a href="#a17">寿车母牛硕人八秩暨次公居士六秩序</a></span></p>
<p align="center" style="text-align:center"><span lang="EN-US"><a href="#a18">十大碍行跋</a></span></p>
<p align="center" style="text-align:center"><span lang="EN-US"><a href="#a19">惠应寺放生社普劝戒杀念佛文</a></span></p>
<p align="center" style="text-align:center"><span lang="EN-US"><a href="#a20">化念阿弥陀佛同生净土疏</a></span></p>
<p align="center" style="text-align:center"><span lang="EN-US"><a href="#a21">净然沙弥化念佛疏</a></span></p>
<p align="center" style="text-align:center"><span lang="EN-US"><a href="#a22">忍草沙弥化念佛疏</a></span></p>
<p align="center" style="text-align:center"><span lang="EN-US"><a href="#a23">结社修净业兼阅华严大钞助缘疏</a></span></p>
<p align="center" style="text-align:center"><span lang="EN-US"><a href="#a24">念豆儿佛疏</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">参究念佛论<span lang="EN-US"></span></span></p>
<p>原夫本觉妙明，真如法界，智理无能所之分，依正绝自他之量。只因迷妄，遍计横生，背觉性而九界杂陈，昧真境而三土幻现。劳我<span>&nbsp; </span>世尊，垂慈设教，随众生根性，示无量法门：或显了说，或隐覆说；或曲接偏机，渐令入道；或直设圆种，顿使开明；或从一法中，分别说为无量；或以异方便，善巧助显一乘。虽复教网万殊，无非醒九界长梦，令复还元觉；了三土幻翳，令冥契寂光耳。然、了义中最了义，圆顿中极圆硕，方便中第一方便，无如净土一门。何以言之？随其心净则佛土净，见思净、超同居，尘沙净、超方便，无明净、超实报。故曰：唯佛一人居净土。尚何不了之义？众生心念佛时，是心作佛，是心是佛，以一念顿入佛海。故曰：‘一称南无佛，皆已成佛道。’‘若人专念弥陀佛，是名无上深妙禅。’岂不至圆至顿？果德愿力不可思议，因心信力亦不可思议，感应道交，文成印坏；以凡夫而阶不退，未断惑而得横超。又复三根普被，四土横该，五浊轻净在同居，体空巧净在方便，三观圆净在实报，究竟觉净在寂光；尚无等者，矧或过之？是名不可思议功德，世间难信之法也！</p>
<p>总其大要，须具信愿行三：信、则信事、信理、信自、信他、信因、信果。知心外无土，土外无心；性外无佛，佛外无性。因必该果，果必彻因。愿、则念念回向，心心趋往。行、则无量法门，会归一致。而净土正行，尤以念佛为首。顾念佛一行，乃有多途：小经重持名，楞严但忆念，观经主于观境，大集观佛实相。后世智彻禅师，复开参究一路；云栖大师极力主张净土，亦不废其说。但、法门虽异，同以净土为归。</p>
<p>独参究之说，既与禅宗相滥，不无淆伪可商；尝试论之：心佛众生，三无差别，果能谛信，斯直知归；未了之人，不妨疑著。故‘谁’字公案，曲被时机，有大利、亦有大害。言大利者：以念佛或疲缓，令彼深追力究，助发良多；又、未明念性本空，能所不二，藉此为敲门瓦子，皆有深益。必净土为主，参究助之，彻与未彻，始不障往生。言大害者：既涉参究，便单恃己灵，不求佛力，但欲现世发明，不复愿往。或因疑生障，谓不能生；甚则废置万行，弃舍经典。古人本意，原欲摄禅归净，于禅宗开此权机；今人错会，多至舍净从禅，于净宗翻成破法。全乖净业正因，安冀往生彼国？</p>
<p>问：净土为主，参究可当念佛否？</p>
<p>答：参念皆属行摄；切则参亦往生，不切则念亦不生。又、虽有切行，若信愿为导，则往生；无信愿为导，则不生也。</p>
<p>问：彻悟人还须往生否？</p>
<p>答：普贤愿王，导归极乐；初地至十地，皆云不离念佛。怡山发愿：承事十方诸佛，无有疲劳。百丈清规：课诵、送亡等事，无不指归净土。故天如云：‘若果悟道，净土之生，万牛莫挽。’云栖云：‘悟后不愿往生，敢保老兄未悟。’是知凡言不必生净土者，皆是增上慢人；非真入菩萨位者也！</p>
<p>问：念佛兼参究，可为助行；参禅兼愿往，非偷心欤？</p>
<p>答：无禅之净土，非真净土；无净土之禅，非真禅。然净土之禅，本不须参究，但一心不乱即静，名号历然即虑。若夫禅之净土，必须证极净心，非可以理夺事。从上诸祖，凡情已尽，圣解未忘，不妨随机扫执。后世学人，虽有干慧，染习未枯；自非发愿往生，依旧随业轮转。永明四料简，楚石十念不缺等；正所谓‘有禅有净’，岂偷心耶？</p>
<p>问：参究念佛，与止观法门，为同，为异？</p>
<p>答：理则互融，门实有异。止观以信入，参究以疑入。止观虽三根普被，而上根方真得明了；参究虽亦被三根，而上根始获大总持。且如下根之人，或念佛，或参究，虽未达止观深理，然理无不具；以置心一处即止，用心参念即观。故中根之人，或借解而起念行，或塞解而发参情；虽随机致用不同，亦皆不失止观大义。唯上根之士，直下相应，境智一如，观谛不二；斯时念与不念，皆得而究竟，更无可参。何以故？言前荐得，屈我宗风；句下分明，沉埋佛祖。故知参究念佛之说，是权非实，是助非正。虽不可废，尤不可执。废、则缺万行中一行；执、则以一行而碍万行也。高明学道之士，试熟计而力行之！</p>
<p><a name="a02"></a><span style="color:#333399">念佛即禅观论<span lang="EN-US"></span></span></p>
<p>或问蕅益子曰：参禅、教观、与念佛法门，同耶？异耶？答曰：同、异、皆戏论也。即亦同亦异，非同非异，亦戏论也。以三种法门，无不离四句故。若知一切法，无非即心自性，仍可四句而诠显之。何者？梵语禅那，此云静虑；静即是定，虑即是慧。静即止，虑即观。静即寂，虑即照。是故、定慧也，止观也，寂照也，皆一体而异名也。</p>
<p>或谓：寂照约性，余约修；止观约因，定慧约果；不过一往语耳。夫吾人现前一念心性，虽昏迷倒惑，灵知终不可灭；虽流转纷扰，本体终未尝动；此岂非寂照真源、止观血□、定慧根据乎？究此现前一念心性，名为参禅；达此现前一念心性，名为止观；思惟忆持此现前一念心性，名为念佛。盖念者，始觉之智，佛者、本觉之理也。</p>
<p>就此念佛法门，有念自佛、他佛、自他佛、之不同：若单念自佛，与参禅、止观全同；若单念他佛，与参禅止观，亦异亦同；若双念自他佛，与参禅止观非异非同。夫念自佛者，是四念处观，所谓：观身，观受，观心，观法。若一切法门，不为四念处所摄，即外道法；故知与禅观同也。夫念他佛者：或念相好，或法门，或实相，或不能作此三种念者，则但持名号。若念相好，一往似与禅观异，然必止息异缘，专观彼佛，则仍与止观同。亦仍与静虑同也。念法门者，例此可知。若念实相，虽托他果佛为异，然终无两种实相，究竟是同。若持名号，一往亦与禅观异；然无论解与不解，而所持之名，当体无非一境三谛；能持之心，当体无非一心三观。故曰：‘明珠投于浊水，浊水不得不清；佛号投于乱心，乱心不得不一。’是则心无异缘，即是静、是止；名号历历，即是虑、是观；亦究竟同也。夫双念自他佛者：了知心、佛、众生、三无差别。乃托他佛，助显本性。由悟本性，故与禅观非异；由托他佛，故与禅观非同。是谓胜异方便，无上法门。文殊般若经，般舟三昧经，观无量寿佛经等，皆明此圆顿了义；而妙宗钞申之为详。凡栖心净土之士，不可不熟究而力行之也！</p>
<p><a name="a03"></a><span style="color:#333399">灵峰寺净业缘起<span lang="EN-US"></span></span></p>
<p>尝观净土之为胜异，正不在寂光、实报、方便，而在同居。盖三土断惑乃生，惟同居直以信愿相导，感应道交，五浊之习稍轻，三界之苦斯脱，而又即此西方极乐，竖彻方便、实报、寂光。故下愚皆可登其阈，上智终莫踰其阃。三根普资，四悉咸备。正法住世，诸祖已共弘扬；末运迷津，四依能无独赞。乃世之驾言直指者，以西方为钝置；学语大乘者，以净土为退休。不思不假方便，自得心开，安有如斯曲径？妙华盛祴，遍供亿方，安有如斯小乘？且既悟直指，是名见性成佛，何故拒弥陀于自性之外？既乘大愿，必须严净佛国，何故栋极乐于刹海之中？夫声闻权教，不闻他方佛名；四果神力，仅周三千界内。彼十万遐方，尊特善逝，非胜进大士，勇猛丈夫，孰能亲近承事？甫育莲台，便阶跋致；较矢心参究，期克三生；已悟心宗，犹曰‘生生不退，佛阶可期’者，难易迟速，皎然可知。六方调御，同口赞扬；遍吉、文殊，诚心劝发。岂欺我哉！</p>
<p>法流震旦，禅、律、性、相，皆法久弊生，势穷须变。惟兹玄猷，始匡岳，讫五云，或刻莲漏于六时，或发妙宗于三观，或导万善以同归，或融一心于事理；法无不收，机无不摄。故得法流益久，法道愈光；声化所洽，远及山谷！</p>
<p>鄣南灵峰讲寺，石峨颀公，请雪航□公，结社兹山。复有抱一粹沙弥，季清程居士，共禀弥陀弘愿，同阐势至法门。佛声浩浩，偕松风鸟语，并显圆通；僧德雍雍，率牧竖耕夫，同入三昧。横超三界，无烦九次第修；竖彻寂光，不俟三僧祇证。诚劫浊津梁，昏衢宝炬也！</p>
<p><a name="a04"></a><span style="color:#333399">刻净土忏序<span lang="EN-US"></span></span></p>
<p>无净无秽，儱侗真如；即秽即净，颟顸佛性。信释迦之诚语，悟法藏之愿轮。始知若律、若教、若禅，无不从净土法门流出，无不还归净土法门。予初志宗乘，苦参力究者，数年；虽不敢起增上慢，自谓到家；而下手工夫得力，便谓净土可以不生。逮一病滨死，平日得力处，分毫俱用不著。方乃一意西归。然犹不舍本参，拟附有禅有净之科。至见博山后，稔知末代禅病，索性弃禅修净。虽受因噎废饭之诮，弗恤也。于今专事净业，复逾三载。炽然舍秽取净，与不取舍，元非异辙。较西来祖意，岂不更直捷耶？每痛末世狂禅，乌空鼠即；不惟拨无净土，亦乃谤讟宗风。季清居士，因佛日寺刻六宗，遂任净土一门，即从忏仪始。此书十科行道，五悔练心，彻事理之源，极性修之致。如然和香一丸，饮海水一滴，何香不具？何水不沾？爰为之序。</p>
<p><a name="a05"></a><span style="color:#333399">刻宝王三昧念佛直指序<span lang="EN-US"></span></span></p>
<p>念佛三昧，为如来胜异方便。凡圣均收，利钝悉被。以一念直归佛海，至圆、至顿；第一了义故也。而迷义徇名者，见五逆众恶，十念往生，反以为专摄凡劣，但化钝根；可谓昧佛妙旨，谤讟深经矣！予慨末世行人，多疑多障，难悟难开；于深妙法门，非著事忘理，必执理拨事。著事者，犹堪下品生因；执理者，竟沦恶取空见。至此而直指之道，翻成断灭深坑。非藉金錍，谁抉翳膜！妙什导师，法绍宗乘，教兴莲社；应永明角虎之记，畅宝王三昧之谈。境观并彰，纤疑悉破。阐唯心之致，依正宛然；示自性之源，感应不忒。俾达者，以理融事，而理非事外；愚者、因事入理，而事挟理功。诚除惑前茅，生西左券也！二百余年，流通机塞；莲大师欲见未能，而愿力不磨。韩居士，从万融禅师处得之。予获借读，如饫醍醐。悲劫浊方殷，喜津梁有在。急谋付梓，以广厥传。普愿见闻随喜，种乐土圆因；请诵思惟，证宝王法印。转相晓悟，共脱沉沦。庶不负希有良缘矣。</p>
<p><a name="a06"></a><span style="color:#333399">修净土忏并放生社序<span lang="EN-US"></span></span></p>
<p>净土法门，原为众生迷本自性，不知常寂光理，生死浩然，无有休息；故藉弥陀胜愿，为增上缘。因其净土有寂光、实报、方便、同居、四种；而上三土、非断惑不生，还同竖出三界之义。故特指西方安养同居，使利根即此顿净四土，钝根亦依此先脱苦轮。虽诚简易，亦非草草。弥陀经云：不可以少善根福德因缘，得生彼国。一日乃至七日，执持名号，一心不乱，即得往生。夫一心不乱，纵未断惑，可不伏惑耶？傥娑婆事业在在牵系，遇五欲时，如胶如漆；遇逆缘时，结恨怀怨；而欲命终弥陀接引，此决不可得之数也。</p>
<p>又、观经云：逆恶之人，临终十念皆得往生。夫临终十念，必深植善根。今逆顺境缘，便不复有正念，何况临终？且临终苦现，止藉善友提撕；今青天白日，尚不能于明师友真实格言信受奉行；当临终时，安保善友现前？设现前开示，神识昏迷，而欲求其信解，此又决不可得之数也。</p>
<p>至五悔法，本为无知造罪，无可奈何，教以发露披忱，修来改往；逆顺十心，痛切恳到，非可视为悠悠泛泛者。兼以四法，助成此行：劝请，灭谤法魔障；随喜，灭嫉妒重障；回向，灭悭贪著三有障；发愿，灭退失喜忘误障。</p>
<p>更有作法、取相、无生、三种忏仪：作法，依律所说，对首忏悔；取相，严净道场，专求感应；无生，深观实相，断烦恼源。傥旋忏旋犯，作法之所不许。既不能依律作法，必不招贤感圣。既不睹圣贤一色一相，又何能顿证圣贤清净法身？故三种法，前前不兼后，而能通后；后后必具前，而不废前也。</p>
<p>由此观之，净土法门，药也；娑婆爱嗔，忌也。五悔法门，药也；不断相续，忌也。甫服其药，又触其忌，可乎？</p>
<p>慈云大师，合此二种巧妙方便，述为往生忏仪，且云：行人各有无始恶习，速求舍离，勿使行法唐丧其功。药忌昭然，亦可思矣。</p>
<p>或谓：闻白毫名字，功德不可限量；闻一佛二菩萨名，灭无数劫罪。岂现前恶法所能较敌？噫！误矣！不观占察经耶？经称地藏菩萨大悲愿力，诸大菩萨皆不能及。其言曰：‘能闻我名者，谓得决定信，利益行故。若杂乱垢心，称诵我名字，不名为闻。以不能生决定信解故。’盖杂乱则无定，不与奢摩他相应；垢则无慧，不与毗婆舍那相应。不与二观相应，则不知地藏法身，诸佛法身，与自己身无二无别，不名为闻也。智者大师释十六观经题，必约三德秘藏。释法华经题，乃以九旬谈妙。故曰：‘若闻首题名字，所得功德不可限量。’若不如所解释，安获无量功德？今杂乱垢心，闻犹不闻。现行烦恼炽然不息，以此脱苦，杯水投车。逮临终无验，□疑佛法不灵；自误误他，堕谤法罪。如服药食忌，反致丧身。遂谓医王杀人。颠倒至此，极矣！</p>
<p>独放生一事，捐所爱资财，以赎彼命。弊端略少。然或重视大形，于微细蛆虫边，生下劣想；或多视微物，于现前屠宰者，起悭吝心；或留意异类，偏于人中妄隔怨亲，爱憎不息。既昧平等慈心，无以为念佛礼忏之本。智者大师云：虽入道场忏悔，恶心不转，恶业不坏，无益苦行，唐丧劬劳。稚臼上下，竟有何益？虽举手低头，皆成佛道；戏著袈裟，犹为远因；岂六时勤苦，全无功用？但缘因力弱，不能敌现业流注耳。</p>
<p>象岩开士，结往生忏社，买放生命，悲智并运，将此菩提心，为往生正行。予申其说而示之。</p>
<p><a name="a07"></a><span style="color:#333399">观泉开士化万人早生念佛同生净土序<span lang="EN-US"></span></span></p>
<p>出世之要，莫尚愿力。愿者，信所钟，行所出也。无信，则无愿；不愿，可云信乎？无愿，则无行；愿相续，非即行相续乎？所以法藏比丘四十八愿既发，阿弥陀佛四种净土斯严；从是以来，愿愿相续，即是灯灯无尽。莲宗诸祖，堪为左券。</p>
<p>观泉一法友，刺血书法华，翘勤礼大悲行法，毕生日念佛万声；今欲化他，请万声局难取必，无论千、百、十、下至一声，但终身不替，便决定横超。宝王三昧谓：一念得生，不我欺也。余嘉其说，即此是往生公据，佛祖阶梯。弁语以劝登斯籍者，便作标名莲□想；不必别求圆顿，一念已超佛地矣。</p>
<p><a name="a08"></a><span style="color:#333399">莲漏清音序<span lang="EN-US"></span></span></p>
<p>经云：‘若欲净土，先净其心；随其心净，则佛土净。’此事理因果并彰之旨，自他权实不二之谈也。而昧者一迷缘影为心，决定惑为色身之内；不知色身外，洎山河、虚空、大地，咸是妙明真心中所现物。是故西方极乐世界，即唯心净土；现在乐邦教主，即自性弥陀。四明妙宗钞云：‘应佛显本性明，托外义成，唯心观立。’岂似愚人，妄认六尘缘影，为自心相；遂置十万亿刹，于心性之外哉！</p>
<p>顾惟现前一念心性，觅不可得，是即空义；炳现万法，是即假义；心外无法，法外无心，是即中义。迷心即空，名见思惑；迷心即假，号尘沙惑；迷心即中，称无明惑。三惑既炽，四土斯秽。</p>
<p>今一心念佛，不计我我所，即空义显；随念佛时，佛随心现，便知十界皆惟心造，即假义显；不惟是心作佛，亦且是心是佛，即中义显。一心三义既显，便能圆破三惑，圆净四土。仍于无次第中，假说次第：观行破惑，同居土净；相似破惑，方便土净；分证破惑，实报土净；究竟破惑，常寂光土永得清净。即中故常，即假故寂，即空故光。又复三谛皆常，三惑皆寂，三智皆光。此一非一，举一即三；此三非三，言三即一。不纵横，不并别，不可思议，名秘密藏。阿弥陀佛，先证此也。一切众生，久迷此也。吾人现前，注念此也。是谓念佛三昧，是谓心净土净。先悟后修，名理一心；理一事亦一矣。先修后悟，名事一心；事一理亦一矣。文殊一行三昧，普贤十大愿王，远公刻莲漏于东林，云栖号莲池以明志，皆归极于此也。</p>
<p>丁莲侣老居士，深信笃行之余，遍阅古今净土法要，摘最警者，目为莲漏清音，始法胜，终现应，凡二十五章，条理井然，群疑冰释。夫疑非可强释也，由本无可疑故也。因僭为序如此。</p>
<p><a name="a09"></a><span style="color:#333399">劝念豆儿佛序<span lang="EN-US"></span></span></p>
<p>心之本觉曰佛，心之始觉曰念。顾本觉之在人心也，似异而恒同；乃始觉之随人用也，虽同而恒异。是故背尘合觉，便名始觉；背觉合尘，便号无明。无明无体，即以始觉为体；始觉无相，即以无明为相。是故众生念五欲时，即名欲界无明；念四禅四空，即名色无色界无明；念断常，即名邪见无明；念涅槃，即名界外无明。唯有念佛之时，即名始觉。故曰：‘诸佛正遍知海，从心想生。众生心想佛时，是心即是三十二相，八十种好。是心作佛，是心是佛。’是故一切法门，无不从此念佛法门流出，无不摄入念佛法门中。一念相应一念佛，一日相应一日佛。直捷圆顿，离见超情。马祖即心即佛，盖深得乎此也。夫知即心即佛，断无不念佛时矣。而迷者误认缘影为心，又妄谓：心既即佛，便不须念。故不得已，转为方便曰：非心非佛。又曰：不是心，不是佛，不是物等。此曲为中下解粘去缚，非直指人心见性成佛之本旨矣！后世逐块韩卢，反以非心非佛、乃至种种险句为奇特；以即心即佛为平常。何异嗜巴豆大黄，吐弃膏梁美味者也！</p>
<p>桐城有二人，结伴为客。一死，伴葬之，携资还其妇。妇疑。伴愤甚，往尸处陈祭，哭诉。鬼与伴问答如生前，乃同归作证。中途遇事，偶一念阿弥陀佛，鬼大唤：‘何放光怖我！’更速转数念。鬼惧曰：‘汝一念佛，胸辄舒五色光十余丈，眩我心目，不能复近汝矣！归语我妇，令自来，当为汝雪冤。’伴因此醒悟，出家为高僧。嗟嗟！甫举一念，光轮便舒，故寿昌大师云：‘念佛心，即是佛’也。岂今时念佛，他时成佛哉！惜鬼不种善根，不闻佛名，故惊怖。傥本念佛人，仗此良缘，宁不顿超乐土耶？</p>
<p>毕贯之居士，参尽天下纳僧，乃死心念佛，求生净土；兼劝人以豆念佛，结佛缘。人身一豆耳，当念佛时，身即放光，所谓‘佛身充满于法界’者，非乎？今以豆念佛，豆必放光；以放光豆，作放光食，入众僧腹。无论其人念佛不念佛，皆必恒放光明。令遇斯光者，有心无心，皆得解脱。光光相照，成无尽灯。则生界顿空。更不必别谈向上，便是向上极则公案矣。僧问赵州：‘如何是毗卢师法身主？’州云：‘阿弥陀佛！阿弥陀佛！’请以此诚言为证。</p>
<p><a name="a10"></a><span style="color:#333399">悲华经序<span lang="EN-US"></span></span></p>
<p>大悲释尊，能为难事；较十方三世佛，偏称勇猛。而悲华一经，叙述尤详。此经亦名大乘大悲芬陀利经，谓：摄取净土菩萨、如余华；惟大悲苦行善萨，如芬陀利华也。然、释尊成佛，刹海微尘数劫；为众生故，于恒沙劫前，示作宝海大臣。其长子成佛，名宝藏。既劝轮王千子，及诸小王，供佛发心，各取净土；后独发悲誓，愿取秽土。呜呼！我辈垢重障深，久为十方佛所摈弃；聚此五浊世间，自非释尊彻底大悲，何由得闻出世法要？当知：今日四众弟子，无非昔日曾饮大悲血、食大悲肉、受用大悲头目脑髓、及余身分者也！释尊舍无量血肉身分，令我辈成菩提种；我辈犹复不思报恩，尚可为人乎？经云：‘菩萨有四法懈怠：一、愿取净世界；二、愿于净众作佛事；三、愿成佛、不说声闻辟支法；四、愿成佛、寿命无量。有四种精进，一、愿取不净世界，二、不净人中作佛事，三、成佛说三乘法，四、成佛得中寿。’此经宗要，概不出此。然、懈怠菩萨，如恒河沙；而精进菩萨，迄今不满十人。故释尊虽自取秽土，仍劝秽土众生，求生极乐。苦口叮咛，不一而足。吾辈信大悲语，即同大悲心，生极乐已，方可速入不净世界，于不净人中，说种种法，数示生灭，为第一精进菩萨。</p>
<p>吴兴唐宜之，甫读是经，不禁感泣。山东耿闇然，适闻是经，便誓流通。此皆释尊真实眷属，一切人中芬陀利华也！此经久行世间，五浊不难度尽。深心随喜，为之序。</p>
<p><a name="a11"></a><span style="color:#333399">西方合论序<span lang="EN-US"></span></span></p>
<p>唯大彻大悟人，始可与谈念佛三昧。否则百姓之与知与能，犹远胜仁者见之谓之仁，智者见之谓之智也。达摩西来，事出非常。有大利、必有大害。呜呼！先辈幸得大利，今徒有大害而已！谁能以悟道为先锋，以念佛为后劲，稳趋无上觉路者耶！</p>
<p>袁中郎，少年颖悟，坐断一时禅宿舌头；不知者、以为聪慧文人也。后复又深入法界，归心乐国，述为西方合论十本，字字从真实悟门流出。故绝无一字蹈袭，又无一字杜撰。虽台宗堂奥尚未诣极，而透彻禅机，融贯方山、清凉教理无余矣。</p>
<p>或疑：佛祖宗教，名衲老宿未易遍通；何少年科第，五欲未除，乃克臻此？殊不知多生熏习，非偶然也。传闻三袁是宋三苏后身；噫！中郎果是东坡，佛法乃大进矣！</p>
<p>余每谓：明朝功业士，远不及汉唐宋；理学则大过之。阳明一人，直续孔颜心□。佛门居士：唐梁肃，宋陈瓘，明袁宏道，盖未可轩轾也。忠肃因初年，偶疑‘金刚为泥人揩背语’，遂为禅者所笑。试读彼三千有门颂，可复笑乎？中郎少年，风流洒落，亦为缁素所忽。试读彼西方合论，可或忽乎？呜呼！今人不具看书眼，何怪乎以耳为目也哉！</p>
<p>特集吴门所刻标注，并为评语以表彰之。重谋付梓，用广流通。普使法界有情，从此谛信念佛法门，至圆至顿，高超一切禅教律，统摄一切禅教律；不复有泣歧之叹也。</p>
<p><a name="a12"></a><span style="color:#333399">重刻宝王三昧念佛直指序<span lang="EN-US"></span></span></p>
<p>念佛三昧，所以名为宝王者：如摩尼珠，普雨一切诸三昧宝；如转轮王，普统一切诸三昧王。盖是至圆至顿之法门也。始自华严，终至法华，一代时教，无不赞扬此宝王三昧；始向文殊、普贤，乃至永明、楚石，一切菩萨、圣祖，无不修证弘通此宝王三昧。而世之昧者，犹以为：自性弥陀，非即乐邦教主；唯心净土，不在十万亿西。妄认六尘缘影为自心相，全不知十方法界一一无非即心自性也。可不哀哉！</p>
<p>元末明初，鄞江有大善知识，厥名妙什，深悯邪见，述为念佛直指，二十二篇，世久失传，云栖老人，欲见之不可得。神庙年间，古吴万融禅伯，偶于乱书中，得此遗帙，与唐飞锡法师所撰宝王论，同为一编，皆云栖老人所未见也。韩朝集先刻宝王论于云栖，予续刻此板留佛日；今车蔤蕃更续刻于长干，特纪之以告后贤。</p>
<p><a name="a13"></a><span style="color:#333399">赠郑完德念佛序<span lang="EN-US"></span></span></p>
<p>尝读十六观经云：‘诸佛正遍知海，从心想生；是故众生心想佛时，是心即是三十二相，八十种好。是心作佛，是心是佛。’噫！此真念佛三昧之秘要也！盖但言作佛，不言是佛，则谓佛非固有，何异权乘？但言是佛，不言作佛，则谓佛非修证，何殊魔外？故大佛顶经，发明世出世法，知其本因，随所缘出。夫知其本因，则十界无不即心而是；谓佛界非心是乎？随所缘出，则十界无不由心而作；谓佛界非心作乎？</p>
<p>予己巳，晤千里郑老居士，见所绘圣像，微细精妙，巧逾天工；恍悟心作心是之旨。长公完德，尤穷工极致。完德久参念佛是谁公案。予谓：苟信是心作佛、是心是佛二语，而更参谁字，可令人捧腹大笑！</p>
<p>大集经云：‘若人但念弥陀佛，是名无上深妙禅；至心想像见佛时，即是不生不灭法。’大势至法王子云：‘忆佛念佛，现前当来必定见佛，去佛不远；不假方便，自得心开。’永明禅师云：‘一念相应一念佛，一日相应一日佛。’寿昌禅师云：‘念佛心，即是佛。’夫何疑哉！夫何疑哉？</p>
<p><a name="a14"></a><span style="color:#333399">刻校正大阿弥陀经后序<span lang="EN-US"></span></span></p>
<p>阿弥陀佛，以法界藏身，示居西方乐土。只此微尘乐土，含摄华藏无边刹海，不可思议。所谓：权实不二法门，遍入众生心想，不堕一切众生情计者也。十方诸佛，同共称扬；宝积大会，叮咛劝往。别本流行，凡经四译。有宋王龙舒居士，未睹宝积善本，軏会四译，弃短取长，名大阿弥陀经。举世流通，千余载矣。寿生庵万融尊宿，得坊间旧本，较南北二藏，文理俱优，公诸孙刻之。此即法藏愿轮，古今一致者也。书经者为贞明王居士。予过吴门，为正其句读云。</p>
<p><a name="a15"></a><span style="color:#333399">合刻弥陀金刚二经序<span lang="EN-US"></span></span></p>
<p>非净非秽，般若之体；知净知秽，般若之照；取净舍秽，般若之用。是故不以般若为导，能生净土者，未之有也。不以净土为归，可称般若者，未之有也。</p>
<p>或曰：弥陀部属方等，金刚部属般若；时教既殊，旨归岂一？余曰：甚矣！见之固也！如来一代教法，除声闻藏，余皆名大乘方等经典；般若安得非方等乎？从成道夜，至泥洹夜，于其中间，常说般若；方等安得非般若乎？况净土玄门，理无不该，事无不摄。从华严、宝积、大集、般若、乃至法华，无不导归安养。只此安养，具足横竖四种净土。而四种净土，并不离现前一念。介尔之心，非横非竖，亦横亦竖。是故经云：‘庄严佛土者，即非庄严；是名庄严。’此唯心净土之诚证也。末世执迷，不达心性本来无外，说唯心，便拨净土；说净土，便昧唯心。安知西方极乐，广彻华藏；华藏庄严，不出心性也哉！</p>
<p>无我开土，合刻弥陀、金刚二经，持序之。</p>
<p><a name="a16"></a><span style="color:#333399">法海观澜自序<span lang="EN-US"></span></span></p>
<p>子舆氏有言曰：‘观水有术：必观其澜。’况大藏法海，甚深无量；不得其术，何以观之哉！</p>
<p>夫统论修证法门，浩若尘沙，非止八万四千而已。然、五门收之，罄无不尽。何者？欲游佛海，先资戒航；戒净、则解行可遵；行圆、则秘密斯证；证入、则依果自严。故首律宗，明造修之始；次诸教，明开解之途；次禅观，明实践之行；继密宗，明感应之微；终净土，明自他同归之地也。<span lang="EN-US">......此（律教禅密）四门，冈不以净土为归，亦犹土之寄王于（春夏秋冬）四时也。......</span></p>
<p>净土者，三德秘藏，常乐我净，究竟安稳之处。所谓：常即法身，寂即解脱，光即般若。非一非三，而三而一。不纵不横，不并不别。依正不二，不可思议。不二而二，故全依即正，名为佛身；全正即依，名为净土耳。只此常寂光法性身土，全体迷之，而为三界六道；偏证取之，而为声闻、缘觉、权位菩萨；随分悟之，而为三贤十圣。所以诸佛为实施权，不动法性，垂下三土：为接三贤十圣，示实报净土；为接声闻、缘觉、权位菩萨，示方便净土；为接三界六道凡夫，示同居净土。而诸众生根性不同，乐欲亦异：或因持三聚戒，而净四土；或因习教，解甚深义，而净四土；或因禅观，直悟自心，而净四土；或因专修三密，传持咒印，而净四土。或唯以一门，而净四土；或以二门、三门、四门，而净四土。如世间草木华果：或生长熟脱于春，或生长熟脱于夏，或生长熟脱于秋，或生长熟脱于冬。或唯经一时而即熟脱；或经二时、三时，乃至具经四时而得熟脱。故云：净土如土，寄王四时也。</p>
<p>夫八万四千，乃至尘沙法门，未有不具戒者；未有不正解者；未有不笃行者；未有不证密者；未有不归净土者。故曰：五门收之，罄无不尽也。</p>
<p>然则、无解行之戒，非戒也；无戒行之教，非教也；无戒教之禅，非禅也；无戒解及禅之密，非密也；非戒非教非禅非密，则非净土真因也。非有四种净土，则戒教禅密无实果也。非真因实果，则不显非因非果之心性也。不显心性，则无以观法海之甚深无量而彻其涯底也！故以五门之澜，为观法海之术。愿与同志者共之！</p>
<p><a name="a17"></a><span style="color:#333399">寿车母牛硕人八秩暨次公居士六秩序<span lang="EN-US"></span></span></p>
<p>现前一念之心，亘古亘今，故名无量寿；灵明洞彻，故名无量光。阿弥陀佛，不过先得我心之所同然而已。是故吾人果能念念执持阿弥陀佛，即是念念证无量寿，放无量光。古圣既尔，今人亦然。至心既尔，散心亦然。法华云：‘一称南无佛，皆已成佛道。’大圣金口，岂欺我哉！末世障重，别求玄妙，欲速返迟。惟蔤蕃车居士，笃修净业，心无异趣；昼夜弥陀五万声，以此功德，仰祝萱亲，发愿同证阿弥陀佛究竟果德。而牛硕人亦已长斋三十五年，有如一日。居士举三子、三女。而三子又得兰孙九人。今称寿，不用世间歌舞，惟用佛号经声。使普天下人，尽若车氏眷属，岂不即娑婆、是清泰；即分段亲因、是菩提法侣乎？居士谓：现前儿孙，虽已闻三宝名；欲更以此念佛祝寿法门，垂之奕世，化化无穷；特乞山衲一言。夫！现前无量光寿之一念，人所同具也。而昧之，亦人所同感叹也。同具、则非异也。同感、则非可已也。以同具之心，感于其所不可已之情；夫独非人子也欤哉！</p>
<p><a name="a18"></a><span style="color:#333399">十大碍行跋<span lang="EN-US"></span></span></p>
<p>佛祖圣贤，未有不以逆境为大炉韝者。佛四圣谛，苦谛居初。又称八苦为八师。苟稍存喜顺恶逆之情，终与夏草同腐而已，安能如松柏之亭亭霜雪间哉！美玉不琢不成器，顽金不煆不致精，钟不击不鸣，刀不磨不利。岂有天生弥勒，自然释迦？欲为圣贤佛祖，必受恶骂如饮甘露，遇横逆如获至宝，方名素患难行乎患难；方可于秽土植净土因，方如莲出淤泥，超登不退。傥无事则驾言念佛求生净土；一遇不如意，軏悔愠咨嗟；吾恐三昧不成，生西未保。须于此十大碍行，一一自验，果于病时，难时，乃至被抑时，唯增念佛心，明苦空观，不尤不怨，庶莲萼日滋，称三昧宝王矣。</p>
<p>案：十大碍行，出宝王三昧念佛直指。十大碍行者：一、念身不求无病，二、处世不求无难，三、究心不求无障，四、立行不求无魔，五、谋事不求易成，六、交情不求益我，七、于人不求顺适，八、施德不求望报，九、见利不求沾分，十、被抑不求申明。详于该书卷下。</p>
<p><a name="a19"></a><span style="color:#333399">惠应寺放生社普劝戒杀念佛文<span lang="EN-US"></span></span></p>
<p>夫物虽至微，未有不贪生恶死者。此贪生恶死之心，全是烦惑；亦全是灵知灵觉所发现也。吾人贪生恶死，情与物同；苟充此情，所欲与聚，所恶勿施，安得不是灵知灵觉？苟昧此情，但知我生可贪，不知他亦贪生；我死可恶，不知他亦恶死；安得不是烦惑？是故若欲放生，必须戒杀。欲拔生死烦惑，必须深心念佛。深心者，自救救他之心。佛者，灵知灵觉之极致。深心念佛者，以自救救他之心，契于灵知灵觉之极致；令若自、若他，念念解脱者也。以此为正行，以不杀大悲、放生大慈助严之，必生极乐，莲华化现，永脱轮回之苦。所以修昙禅友，公路居士等，画心竭力，普皆劝请也。有缘遇此佛图，便请专精受持。展转劝人，功德尤为不可思议。当知生佛同体：佛者，无上众生；众生者，即未来诸佛。一念一切念，一切念一念可也。</p>
<p><a name="a20"></a><span style="color:#333399">化念阿弥陀佛同生净土疏<span lang="EN-US"></span></span></p>
<p>自唯心本性之理不明，学道者率尚玄理，而薄事相；甚至认断空为寂光，疑西方为非实；相与判作权乘，视同乌有。于是不可思议功德，终成难信之法。长溺迷津，可胜痛哉！不知事理一致，生佛同源。八万四千相好光明，显然在十万亿方，即灼然居一真心内。心、既竖穷横遍；土、亦竖穷横遍；佛、亦竖穷横遍。既不信佛土之实，又宁知心性非虚？若真悟心性本源，则了达十界染净，咸由一心。心染、故六趣升沉，娑婆之恶境宛然；心净、故一道清宁，极乐之庄严法尔。奈何于娑婆、则凡其有；于极乐、则惑其无。</p>
<p>又高称圆顿，侈谈无碍，以忻厌是迂途，取舍为两橛。然、果悟圆宗，祈厌何尝不圆？果证无碍，取舍亦岂有碍？必欲离净土而谈唯心，舍弥陀而言本性；横隔自他，割裂事理；如实料简，仅成恶取空见。岂若炽然存念，决定求生。了、则念即无念，生即无生；不了、亦无念之念，无生之生。诸佛心内众生，念众生心内诸佛；不问智愚，咸归觉海。一念相应一念佛，念念相应念念佛。佛是本觉，念是始觉；始本相合，当下究竟。能所历然，能所性绝。至圆至顿，真实无碍。超一切法门，名为三昧中王。此六方调御，所以极力称扬；历代祖师，所以尽心修劝也。</p>
<p>胜超大德，矢修净业，欲使大千众生，各各承当此事。爰立大册，广劝缁素，或自念，或转请，或以口赞，或别册襄。自念，则念念吻合佛性；化人，则人人顿会菩提；用心善且广矣！特序之，为同有佛性者告。</p>
<p><a name="a21"></a><span style="color:#333399">净然沙弥化念佛疏<span lang="EN-US"></span></span></p>
<p>经云：‘一称南无佛，皆已成佛道。’此言正因佛性，人人本具。故称性所起缘，了、二因，必与正因同得究竟也。是以念佛三昧，名为三昧中王；普摄一切三昧。修此三昧，凡有三种：一者、惟念他佛，二者、惟念自佛，三者、自他俱念。修虽有三，成功则一。</p>
<p>一、念他佛者：托阿弥陀佛果德庄严，为我成念之境；专心注意而忆念之。或忆名号，或想相好，或缘四十八愿往昔洪因，或思力无畏等现在胜德，或观正报，或观依报，总名为念他佛。贵在历历分明，一心不乱，则三昧功成，径登净域。如东林诸上善人，即其证也。</p>
<p>二、念自佛者：观此现前一念介尔之心，无体无性，横遍竖穷，离过绝非，不可思议。具足百界千如，种种性相，与三世佛平等无二。如此观察，功深力到，圆伏五住，净于六根，豁破无明，顿入秘藏。如西天四七，东土六祖；及南岳大师，天台智者，即具证也。</p>
<p>三、自他俱念者：了知心、佛、众生、三无差别；众生、是佛心内众生；诸佛、是众生心内诸佛。托彼果上依正，显我自心理智。如观经云：‘是心作佛，是心是佛。’由我心性本具功德，不可思议；诸佛果中威力，不可思议故；感应道交，自他不隔。极果圆因，称理映发。如永明寿，楚石琦，所修法门，即其证也。</p>
<p>方便多门，归元无二。随行一辙，俱得到家。切勿疑虑，自隔要津。</p>
<p>今净然沙弥，栖心净土。兼以此法，广化有缘。当知只此一念，便可作大势至法王子眷属。慎无自轻自屈。更愿见者闻者，深心随喜，共登莲籍；亦慎无自藐藐他。庶几同圆种智，而五浊可空也。勉之哉！</p>
<p><a name="a22"></a><span style="color:#333399">忍草沙弥化念佛疏<span lang="EN-US"></span></span></p>
<p>弥陀如来，以四十八愿摄化十方；势至大士，以念佛三昧游此世界。当知：末世众生，舍净土一门，而求解脱生死，不可得矣！</p>
<p>佛法无多子，久常难得人。一时勇猛，不若终身无倦。所以、慈云大师，示晨朝十念法门；飞锡尊者，阐一念得生妙旨。</p>
<p>今忍草沙弥，发心普劝缁素，修此念佛三昧；每日从十万起，以至一百，或惟十声，下至同念一声，不拘数之多穷，但以终身不间断为则。将此饥餐渴饮工夫，用作宝地珍池左券。傥能一念中顿破无明，便超寂光净土；顿断尘沙，便超实报净土，顿断见思，便超方便净土；纵未断惑，五浊渐澄，佛光渐露，登同居净土，永脱轮回，固无惑矣。普愿见者闻者，于此便作东林胜会想；于一切登名莲簿者，便作十八高贤想。则一心普念三世佛，而念佛三昧了了现前矣。</p>
<p><a name="a23"></a><span style="color:#333399">结社修净业兼阅华严大钞助缘疏<span lang="EN-US"></span></span></p>
<p>阿弥陀佛，以法界藏身，示成道于极乐；则有四十八愿，广摄群机。毗卢遮那佛，亦以法界藏身，示成道于娑婆；则有普贤十大愿王，导归安养。是故欲求生净土，须究华严宗；欲识华严宗，须求生净土。</p>
<p>或笑曰：华严事事无碍法界，当处即常寂光；何为舍此求彼耶？应之曰：既事事无碍，即以此求彼，又何碍也？既当处即常寂光，即西方亦常寂光也。常寂光，固无可舍、无可求；亦何碍舍、何碍求？如是、舍寂光秽，求寂光净；生则决定生，去则实不去；生则实不生，去则决定去。何碍之有？</p>
<p>其人罔措！余曰：汝若不会，请问之毗卢遮那；汝若不能见毗卢遮那，请问之普贤愿王；汝若不能见普贤愿王，请向十字街头，合掌语诸人曰：乞施我一文钱！当必有告汝者矣！</p>
<p><a name="a24"></a><span style="color:#333399">念豆儿佛疏<span lang="EN-US"></span></span></p>
<p>雪山有药，名毗伽摩，眼若见之，眼得清净；鼻若嗅之，鼻得清净；身若触之，身得安稳；若以涂鼓，军中击之，所有毒箭应时拔出？嗟嗟！一茎草耳，何以厥功若此？愚者未免疑之。</p>
<p>阿弥陀佛，万德尊主，因积僧祇，果圆十劫，愿王无尽，福慧无穷；散心一称其名，亦灭八十亿劫生死重罪。彼疑一茎草者，又安能深信无惑哉！</p>
<p>有念佛者，不记以珠，记于豆；又将豆供海众，使其沦肌肤，浃骨髓，乃至遍身毛孔，咸放佛光；八万四千户虫，咸得度脱。此之功德，难议难思！念豆施豆，功德平等，豆为法界，十方诸佛，三世导师，皆在一粒豆上转大法轮，现宝王刹。此豆耶？非豆耶？非豆非非豆耶？能信此一粒豆者，可以无疑于一茎草矣！重说偈曰：</p>
<p>此豆，泥丸突出难分剖；</p>
<p>非豆，咽下分明无处躲；</p>
<p>非豆非非豆，大家倾出摩竭斗！</p>
