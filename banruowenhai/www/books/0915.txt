<p align="center" style="text-align:center"><b><span style="font-size:36.0pt;color:#FF6600">大佛顶首楞严经妙心疏</span></b></p>
<p align="center" style="text-align:center"><b><span style="font-size:36.0pt;color:#FF6600">（卷第五）<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">守培法师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶首楞严经妙心疏卷第五<span lang="EN-US"></span></span></p>
<p align="right" style="text-align:right;text-indent:24.0pt;">镇江玉山沙门守培疏<span>&nbsp; </span>皈依弟子云常忍校刊</p>
<p><span style="color:#333399">二详示结解。喻明下手之处所。二。初阿难申请。二如来详示。今初。<span lang="EN-US"></span></span></p>
<p><b><span style="color:teal">阿难白佛言。世尊。如来虽说第二义门。今观世间解结之人。若不知其所结之元。我信是人终不能解。世尊。我及会中有学声闻。亦复如是。从无始际。与诸无明。俱灭俱生。虽得如是多闻善根。名为出家。犹隔日疟。惟愿大慈。哀愍沦溺。今日身心。云何是结。从何名解。亦令未来苦难众生。得免轮回。不落三有。作是语已。普及大众。五体投地。雨泪翘诚。伫佛如来。无上开示。<span lang="EN-US"></span></span></b></p>
<p>修道门中。已蒙如来择定能修之心。及所修之法。若上根利智。即可以不生灭心。从六根门入华屋矣。唯阿难示同下愚。虽闻如来第二义门。但了六根是生死结根。不识云何而结。亦不识如何而解。所谓知其然。而不知其所以然也。又虽知六根是生死结根。而又不知六根中。以谁为根中之根也。是故诸有学者。与修行法门。不知法源。无处起修。如世间人。不了结元者。终不能解结也。其所以不能解者。由无始际。与诸无明俱生俱灭。言其自有生死以来。未曾暂离生死。不生死事。从未见过也。如隔日疟者。疟病时发时止。言其与道念不能自主。忽有而忽无也。如孔子弟子之为仁。或日一至焉。或月一至焉。总之对于道理。见解不真。故有如是似是而非之相。是以请佛克定此身心中。云何是结。从何名解。非得水落石出处。不为切实工夫。吾佛慈悲。允如所请。不但令今日会中大众。得决定下手工夫。此法流传。亦可令未来苦难众生。得免轮回。不落三有。其利益如此之广之深。故翘伫如来。无上开示也。三有者。欲有。色有。无色有。欲界众生。由贪欲而有生死。故曰欲有。色界四禅天人。由贪色相而有生死。故曰色有。无色界四空天人。由著空而有生死。故曰无色有。无色。即空也。</p>
<p><span style="color:#333399">二如来详示。二。初诸佛同说。总示结解之由。二如来亲宣。别释结解之义。初二。初现瑞表法。二同说结因。今初。<span lang="EN-US"></span></span></p>
<p><b><span style="color:teal">尔时世尊。怜愍阿难。及诸会中。诸有学者。亦为未来一切众生。为出世因。作将来眼。以阎浮檀。紫金光手。摩阿难顶。即时十方。普佛世界。六种震动。微尘如来。住世界者。各有宝光。从其顶出。其光同时于彼世界。来只陀林。灌如来顶。是诸大众。得未曾有。<span lang="EN-US"></span></span></b></p>
<p>出世因者。未来众生。可因此法而出三界也。将来眼者。佛为人天眼目。佛入灭后。以佛法为人天眼目。佛为人天眼目者。凡有不知。请佛开示。无不明了。犹如开眼。普见一切。无不明了也。佛将人物究竟本源。悉皆发明。留传于后世。后人对于人物之本源。不能明了。犹如盲人无眼。若得此经。了解人物之根源。岂非如盲人得眼乎。佛手摩阿难顶。表示真妄相接。引妄归真也。事关至重。故天地为之震动。六种震动者。大乘同性经。及智度论云。一东涌。二西没。三南涌。四北没。五中涌。六边没。涌没。即动相也。十方如来。表诸根性。本土如来。表湛圆性体。十方如来出光灌本地如来顶。表诸根性还归湛圆性体。即六根反缘自性。亦即摄用归体之相也。此时若有上根利智之士。眼便手快。当下即可见清净体。证无上觉。唯下根钝智。不知绵里有针。徒观其迹相而已。故累诸佛如来。有拖泥带水之重说也。</p>
<p><span style="color:#333399">二同说结因。<span lang="EN-US"></span></span></p>
<p><b><span style="color:teal">于是阿难。及诸大众。俱闻十方。微尘如来。异口同音。告阿难言。善哉阿难。汝欲识知俱生无明。使汝轮转。生死结根。唯汝六根。更无他物。汝复欲知无上菩提。令汝速证安乐解脱。寂静妙常。亦汝六根。更非他物。<span lang="EN-US"></span></span></b></p>
<p>俱生无明。即根本无明。由有身形。即有无明。无明与身同生。故名俱生。众生无始来。一念不觉。妄取六尘。结成六根。而有生死。故六根为生死结根。除六根外。更无有物受生死。故曰。唯汝六根。更无他物。无上菩提。即大圆镜智。离生死烦恼。曰安乐解脱。得菩提涅槃。曰寂静妙常。转生死为涅槃。转烦恼成智慧。皆因六根反缘之功。舍六根别无能转。故曰。亦汝六根更非他物。解铃还须系铃人也。识得来时路。即知得还家路。六根是成众生与成诸佛之枢纽。结亦由之。解亦由之。是名结解之由也。诸佛同宣者。取决定信此法。义谓十方薄伽梵一路涅槃门也。世间每每众生。虽得正法。更起狐疑。以为此法外。另有妙法也。心不定。则道不成。欲令众生绝疑生信。故诸佛同音而说也。众生见者闻者。若更狐疑不信。辜负十方诸佛甚矣。亦负自心甚矣。</p>
<p><span style="color:#333399">二如来亲宣。别释结解之义。二。初阿难再问。二如来详释。今初。<span lang="EN-US"></span></span></p>
<p><b><span style="color:teal">阿难虽闻如是法音。心犹未明。稽首白佛。云何令我生死轮回。安乐妙常。同是六根。更非他物。<span lang="EN-US"></span></span></b></p>
<p>世间众生。作善作恶。必须根尘识交相会合。方能成就。今云六根。更非他物。违背常情。故请解释。又世间之良药。能却病。则不生病。毒药。能生病。则不能却病。今曰六根能成生死。亦能了生死。成菩提。一点水墨。两处成龙。甚深难解。故请如来重加解释也。</p>
<p><span style="color:#333399">二如来详释。二。初释结解之由。二释一六亡义。初二。初长行释。二重颂释。今初。<span lang="EN-US"></span></span></p>
<p><b><span style="color:teal">佛告阿难。根尘同源。缚脱无二。识性虚妄。犹如空华。阿难。由尘发知。因根有相。相见无性。同于交芦。是故汝今。知见立知。即无明本。知见无见。斯即涅槃无漏真净。云何是中。更容他物。<span lang="EN-US"></span></span></b></p>
<p>根。尘。皆是清净四大所成。故曰同源。在诸佛之解脱。亦如是根尘。在众生之缠缚。亦如是根尘。缚脱皆在根尘。故曰缚脱无二。根尘识之性。即七识。虚妄不实。故如空华也。由外尘而发根中之知见。因内根而有尘上之假相。即依根身而有器界。依器界而发知见也。相与见。由根尘互相发起。同空华无质。不能自立。若无相。决定无见。若无见。亦决定无相。未有无见之相。亦未有无相之见。是故同于交芦。交芦异卉也。二干同根。生则同生。灭则同灭。相也。见也。亦复如是。知见立知者。知见即本具之知。立知之知。即六根性。包闻觉嗅尝在内。知见本身即是知见性。无须于知见性上更立知见也。若于知见上立知见。则将假知见盖覆真知见。反将真知见成为无明本矣。如心色本是一体。净色常在圆明知见心中。偶然不觉。于净色上起明暗见。名知见立知。亦即由尘发知。明暗即相。又名因根有相也。知见无见者。即圆明心中。无明暗之见也。有明暗动静等。十二种尘见。见与尘组织不分。则失无漏真净之体。随尘生灭。则失涅槃本相。若人将圆明知见心中。十二种尘见除去。是名知见无见。此妄知见无。则不随尘生灭。是名涅槃。不与妄尘为伍。故名无漏真净。总之众生生死。根于妄见而起。见病若无。万事皆休。知见一起。百病丛生。好歹唯有一见。云何此中更容他物哉。</p>
<p><span style="color:#333399">二重颂释。二。初经家叙意。二如来重颂。今初。<span lang="EN-US"></span></span></p>
<p><b><span style="color:teal">尔时世尊。欲重宣此义。而说偈言。<span lang="EN-US"></span></span></b></p>
<p>经文每有长行后而重颂者。有三义。一为根钝者。闻未清楚。故重颂之。二为后来者。此义未闻。故重颂之。三偈语简便。易于记诵。总是如来悲心。欲人深明此理也。偈者。西印之赞颂。如中国之诗歌也。</p>
<p><span style="color:#333399">二如来重颂。九。初有为六根。<span lang="EN-US"></span></span></p>
<p><b><span style="color:teal">真性有为空。缘生故如幻。<span lang="EN-US"></span></span></b></p>
<p>此颂根尘同源。缚脱无二。有为。谓有作为也。真性。是根尘之本源。根尘是真性随缘所成之境。无自体故名空。从缘生故如幻。此解释有为之根尘。是空义也。真性与根尘。犹如巾与结。巾缚即名结。结解即名巾。巾结无二体。真性随缘。即为根尘。根尘返本。即为真性。是故缚脱无二也。然究竟则真性是实。根尘是空。真性能生根尘。根尘不生真性故。</p>
<p><span style="color:#333399">二无为一性。<span lang="EN-US"></span></span></p>
<p><b><span style="color:teal">无为无起灭。不实如空华。<span lang="EN-US"></span></span></b></p>
<p>此颂识性虚妄。犹如空华。无为对有为而言。同是真性之幻相也。无为指大种而言。大种性常。故无起灭。但种子对现行而立名。虽有而不真实。故如空华也。</p>
<p><span style="color:#333399">三一六皆妄。<span lang="EN-US"></span></span></p>
<p><b><span style="color:teal">言妄显诸真。妄真同二妄。犹非真非真。云何见所见。中间无实性。是故若交芦。<span lang="EN-US"></span></span></b></p>
<p>此颂由尘发知。至同于交芦。妄指有为。真指无为。真本无真。因妄而显。故曰。言妄显诸真。妄本不真。真亦是妄。故曰。妄真同二妄。此二句牒颂有为无为虚妄不实。下文颂相见似交芦曰。真与非真且非。何况能见所见。缘相见从有为而起。是妄中之妄。相待而起。相待而灭。故喻若交芦。</p>
<p><span style="color:#333399">四结解之由。<span lang="EN-US"></span></span></p>
<p><b><span style="color:teal">结解同所因。圣凡无二路。汝观交中性。空有二俱非。迷晦即无明。发明便解脱。<span lang="EN-US"></span></span></b></p>
<p>此藉知见立知。知见无见发明结解之由也。于尘相上立知。是为结。于尘相上不立知。即名解。结与解。皆因于尘相。故曰。结解同所因也。结则成凡。解则成圣。故曰。圣凡无二路。汝观有知与无知相交之中。皆无实性。可知立知与无知。二俱成非矣。若迷晦正知。更立妄知者。妄知即无明。若发明相见虚妄。不立知见。则无明之缚。便成解脱矣。解脱。即涅槃。无漏真净义也。</p>
<p><span style="color:#333399">五解结之法。<span lang="EN-US"></span></span></p>
<p><b><span style="color:teal">解结因次第。六解一亦亡。根选择圆通。入流成正觉。<span lang="EN-US"></span></span></b></p>
<p>此从知见无见上开演一偈。发明解结之方法也。解结。即除见也。妄知见。略说有两种。一。六识。凡夫知见也。二。七识。小乘知见也。欲解除此见结者。当依次第而解。不能紊乱先后。先除凡夫知见。后除二乘知见。是为有次第。若先除小乘知见。后除凡夫知见。则失其次第。事无成矣。凡夫之六识解。二乘之七识亦亡者。因六说一。无六。一亦不可说故。然欲解六者。又必须选择圆通之根。从圆通根入流。入流。即亡所知。一根反源。六根解脱。六解一亡。则次第可成正觉矣。此对大乘人说。与小乘不同。小乘但解六。不解一故。</p>
<p><span style="color:#333399">六示无明本。<span lang="EN-US"></span></span></p>
<p><b><span style="color:teal">陀那微细识。习气成暴流。真非真恐迷。我常不开演。<span lang="EN-US"></span></span></b></p>
<p>此颂知见立知之知。六解一亡之一。不轻为人说。以示慎重。故另演一偈。陀那。此翻执持。唯识所谓。七识执八识见分为我也。即长行知见立知义也。亦即后颂自心取自心也。七识以种性为所见之境。六识以尘相及万事万理为所缘境。万事万理。可以指承。是为粗显识也。种性不可指承。故曰微细识也。又佛说六识如波浪。七识如暴流。八识如大海。波浪易见。暴流难知。故曰。微细识也。夫陀那识者。即无始以来。初动之习气。成藏识中之暴流。于人身中为行阴。于天地万物中为密移。此明陀那识之元由。及其形相也。对六识之妄心。名为真心。对八识之真心。又非真心。以真而非真故。恐凡愚者迷以为真。故我佛常不开演。此为发大心者。乃为之说也。多有人说。陀那是八识。余不为然。何以故。陀那识。似真。非真也。楞伽经云。藏识海常住。又云。藏识即如来藏。正是真心。非似真也。岂可以暴流为海常住乎。吾佛出世。特为教人明白常住心海。正欲世人领取。何反秘而不开演耶。此文正说六根中见闻觉知之性。根中之性。岂是八识欤。若夫陀那识。非根中性者。于此正说六根时。岂有突说别法之理乎。又八识是识体。为七识之所执。故说执持是七识。若以八识为执持识。不知所执者是谁也。若谓八识外更有法。即非佛法。</p>
<p><span style="color:#333399">七知见立知。<span lang="EN-US"></span></span></p>
<p><b><span style="color:teal">自心取自心。非幻成幻法。不取无非幻。非幻尚不生。幻法云何立。<span lang="EN-US"></span></span></b></p>
<p>此颂结成知见立知。知见无见也。自心取自心。即从真知见上立妄知见也。以妄知立故。必有所知之处。所知处。即真性随缘成根尘。故曰。非幻成幻法。非幻即真性。幻法即根尘故。亦即首颂真性有为空。缘生故如幻也。此结成前颂。迷晦即无明。亦结成长行之知见立知也。设若自心不生取著。即不立知。则真性且不可说。故曰。无非幻。非幻之真性尚且无。从真性生起之幻法。云何而能成立哉。此结成前颂。所谓发明便解脱。亦结成长行之知见无见也。观此而知佛法之关要在取与不取。取即凡夫。不取即诸佛。佛法至简至便之如此。谁谓佛法深奥也。广大也。难知也。难行也。</p>
<p><span style="color:#333399">八知见无见。<span lang="EN-US"></span></span></p>
<p><b><span style="color:teal">是名妙莲华。金刚王宝觉。如幻三摩提。弹指超无学。<span lang="EN-US"></span></span></b></p>
<p>此颂称赞知见无知之法之高超也。妙乃赞美之辞也。莲华。华果同时。比此法因地得果也。若人一念不立知取相。当下即同诸佛故。金刚王宝觉。即坚固觉体。谓由真知见上不立知见。所得之觉体。如金刚王宝。永远不坏也。如幻者。众生本来是佛。无法可修。无法可证。今修三摩地。乃从无中生有。故名如幻。如幻二字。须到觉悟后。如梦初觉。始知所修三摩。乃幻梦也。赵州所谓。空费草鞋钱也。众生心之所以不定者。概为不知相是幻。心常流逸奔相故耳。若识得相是幻者。心逸不流。则无时无处不成妙定矣。入如斯定者。只须弹指之间。能超到无学之位也。无学者。学之究竟。更无所学也。菩萨无明未尽。见理未明。总名有学。今经知见无见。破无明本。见彻涅槃元清净体故。非但超有学。而亦超无学也。禅宗所谓一念顿悟。智同诸佛。即超无学义也。</p>
<p><span style="color:#333399">九无漏真净。<span lang="EN-US"></span></span></p>
<p><b><span style="color:teal">此阿毗达磨。十方薄伽梵。一路涅槃门。<span lang="EN-US"></span></span></b></p>
<p>此颂末后云何是中。更容他物也。阿毗达磨。此云无比法。谓此转六根之法最胜。无法与比也。薄伽梵。义含六种。自在。炽胜。吉祥。端严。名称。尊贵。即佛之别名也。十方诸佛入涅槃者。皆从背尘合觉而入。舍此更无他路。十方诸佛同此一路。故曰。一路涅槃门。</p>
<p><span style="color:#333399">二释一六亡义。二。初阿难叙请。二如来答示。初二。初叙益。二申请。今初。<span lang="EN-US"></span></span></p>
<p><b><span style="color:teal">于是阿难。及诸大众。闻佛如来。无上慈诲。祇夜伽陀杂糅精莹。妙理清彻。心目开明。叹未曾有。<span lang="EN-US"></span></span></b></p>
<p>祇夜。此云重颂。又云应颂。重颂前文也。伽陀。此云讽颂。又云孤起颂。以偈说法。不重颂前文也。此经之偈。于重颂前文偈中。夹有讽颂偈。二偈和合。名曰杂糅。精光莹彩。赞偈之微妙也。偈中所发之理。清明而透彻。令人心目开明。故叹未曾有。</p>
<p><span style="color:#333399">二申请。<span lang="EN-US"></span></span></p>
<p><b><span style="color:teal">阿难合掌。顶礼白佛。我今闻佛无遮大悲。性净妙常。真实法句。心犹未达六解一亡。舒结伦次。惟垂大慈。再愍斯会。及与将来。施以法音。洗涤沉垢。<span lang="EN-US"></span></span></b></p>
<p>根性离尘曰净。不与浮根同朽。曰妙常。吾佛以无遮拦的大悲心。说性净妙常真实法句。此承上而启下也。六解一亡。舒结伦次。皆偈中佛说之语。长行中所未有。故再请解释也。</p>
<p><span style="color:#333399">二如来答示。二。初结巾喻生妄。二解结喻证真。初三。初次第绾成六结。二结不同而名同。三以六结合六根。今初。<span lang="EN-US"></span></span></p>
<p><b><span style="color:teal">即时如来。于师子座。整涅槃僧。敛僧伽黎。揽七宝几。引手于几。取劫波罗天所奉华巾。于大众前。绾成一结。示阿难言。此名何等。阿难大众。俱白佛言。此名为结。于是如来。绾迭华巾。又成一结。重问阿难。此名何等。阿难大众。又白佛言。此亦名结。如是伦次。绾迭华巾。总成六结。一一结成。皆取手中所成之结。持问阿难。此名何等。阿难大众。亦复如是。次第酬佛。此名为结。<span lang="EN-US"></span></span></b></p>
<p>涅槃僧。此云里衣。即下裙也。僧伽黎。此云杂碎衣。亦云作法衣。即今之祖衣也。整与敛。谓理直而收摄也。人之坐久。衣衫不无委靡不整之相。故须整敛也。劫波罗。此云时分。即欲界第三夜摩天也。华巾者。宝迭华。缉绩而成之华巾也。华巾。喻湛圆明性。六结喻六根。前文明暗二种相形。于妙圆中黏湛发见。见精映色。结色成根等。即此第一结也。乃至第六意根。即此第六结也。</p>
<p><span style="color:#333399">二结不同而名同。二。初根有定数。二名位不紊。今初。<span lang="EN-US"></span></span></p>
<p><b><span style="color:teal">佛告阿难。我初绾巾。汝名为结。此迭华巾先实一条。第二第三。云何汝曹复名为结。阿难白佛言。世尊。此宝迭华。缉绩成巾。虽本一体。如我思惟。如来一绾。得一结名。若百绾成。终名百结。何况此巾只有六结。终不至七。亦不停五。云何如来只许初时。第二第三。不名为结。<span lang="EN-US"></span></span></b></p>
<p>佛问第一名结。第二第三复名为结者。为欲阿难自说。凡巾所成。皆名为结。更无别名。抑显凡是结者。总是巾所成。如湛圆明性。本具有六根性。所以不至七。亦不停五。其所成皆名根。而不别名。凡是根者。皆是心成也。又若湛圆性中。无六根性。则终不能成根。否则成无因生故。如华巾本有成结之性质。故可成结。设若木石。无成结之性质。则不能成结。纵有所成。亦不名结。是结总是巾成。表示是根皆是心成。心外更无有法也。</p>
<p><span style="color:#333399">二名位不紊。<span lang="EN-US"></span></span></p>
<p><b><span style="color:teal">佛告阿难。此宝华巾。汝知此巾。元止一条。我六绾时。名有六结。汝审观察。巾体是同。因结有异。于意云何。初绾结成。名为第一。如是乃至第六结生。吾今欲将第六结名。成第一不。不也。世尊。六结若存。斯第六名。终非第一。纵我历生尽其明辩。如何令是。六结乱名。<span lang="EN-US"></span></span></b></p>
<p>表示六结不乱者。为欲显示六根虽同一体性。其六根次第。不得紊乱。如眼根不能作耳根。乃至意根不能作眼根也。世人意谓。一巾所成之结。结结是巾。无少差谬。实不知结结体同中。结结体别。何以故。第一结之巾体。终在第一结身下。绝不能移至第二结身下来。第二结身下之巾体。亦不得移于第一结身下去。乃至第六。各各不能游移。何得曰同哉。如众生眼根。是湛圆性中明暗二相结成。乃至意根。是湛圆性中生灭二相结成。如是六根。粗观是同。细究各别。以体质次叙不同故。作用亦别。又如世人父子孙之伦次。任何人不能紊乱也。</p>
<p><span style="color:#333399">三以六结合六根。<span lang="EN-US"></span></span></p>
<p><b><span style="color:teal">佛言。如是。六结不同。循顾本因。一巾所造。令其杂乱。终不得成。则汝六根。亦复如是。毕竟同中。生毕竟异。<span lang="EN-US"></span></span></b></p>
<p>佛言如是。即证阿难所说。尽其明辨。不能乱此六结也。阿难已了喻义。故世尊总结曰。现前六结。历历分明。丝毫不能减少。若循顾六结本因。只一巾所造。观夫本巾。则毕竟是同。观夫六结。则毕竟是异。从毕竟同。生毕竟异。毕竟异。终归于毕竟同。汝之六根。亦复如是。吾人只知有异。不复知同。舍本逐末。故不出生死流也。</p>
<p><span style="color:#333399">二解结喻证真。三。初六解一亡。喻妄灭真空。二解结由心。喻下手处所。三选择圆根。契行者机宜。初二。初立喻。二合法。今初。<span lang="EN-US"></span></span></p>
<p><b><span style="color:teal">佛告阿难。汝必嫌此六结不成。愿乐一成。复云何得。阿难言。此结若存。是非锋起。于中自生此结非彼。彼结非此。如来今日若总解除。结若不生。则无彼此。尚不名一。六云何成。<span lang="EN-US"></span></span></b></p>
<p>世尊问阿难曰。若人不识六结。本于一巾则已。若知之者。必嫌其六结。不愿六结之成。而愿乐一巾之成也。但六结已成。而欲解此六结者。复云何得耶。阿难答言中。是非锋起。言此结彼结如锋刃对峙。此答嫌六结义也。若总解除下。答六结不成义也。观此众生之六根存在。彼此是非。终无了日。是非不了。即罪业不了。生死不了。必须将六根还归于一心。一对六而言。六解故一亦亡。心得自在。离诸缘故。相宗云。六根因缘生法。即非断非常之佛法。舍因缘法。更无佛法。彼如此说。简直教众生常住生死。禁止解脱。呜呼。哀哉。以世间法。搅乱佛法。学佛者。不可不知。此经。以一巾成六结。比一精明成六根。六根非本有。即缘生法。一巾成六结。必须解六结成一巾。即灭因缘法也。本经明言。缘生如幻。岂以缘生法为佛法乎。</p>
<p><span style="color:#333399">二合法。<span lang="EN-US"></span></span></p>
<p><b><span style="color:teal">佛言。六解一亡。亦复如是。由汝无始心性狂乱。知见妄发。发妄不息。劳见发尘。如劳目睛。则有狂华。于湛精明。无因乱起。一切世间。山河大地。生死涅槃。皆即狂劳。颠倒华相。<span lang="EN-US"></span></span></b></p>
<p>因一成六。因六名一。六结解而一名亡。汝之六根解。一心之名亦亡。故曰。亦复如是。心性狂乱。知见妄发。即知见立知也。发妄不息。劳见发尘。即见精映色。结色成根也。根中之见精。是劳目之睛。非清净眼也。对见之尘境。是空中之狂华。非晴明空也。湛精明性。无因乱起。一切山河大地等相。如晴明空中无因乱起一切杂色狂乱之华也。又如华巾无因乱起一切结相也。现前生死。和将来涅槃。皆即湛精明性中之狂劳颠倒华相也。若狂心歇。则颠倒见不生。而华相自息矣。反此则如结不解。是非终不免矣。</p>
<p><span style="color:#333399">二解结由心。喻下手处所。二。初立喻。二合法。今初。<span lang="EN-US"></span></span></p>
<p><b><span style="color:teal">阿难言。此劳同结。云何解除。如来以手。将所结巾。偏掣其左。问阿难言。如是解不。不也。世尊。旋复以手偏牵右边。又问阿难。如是解不。不也。世尊。佛告阿难。吾今以手左右各牵。竟不能解。汝设方便。云何解成。阿难白佛言。世尊。当于结心。解即分散。<span lang="EN-US"></span></span></b></p>
<p>左掣不解。喻凡夫有边。不能解生死结也。右牵不解。喻二乘空边。亦不能解生死结也。当于结心。解即分散。喻菩萨非空非有。不落二边。能解生死结也。阿难识得结之本元。故知解结之下手处。亦知非下手处。若知六根之本元。即知修证之下手处。亦能知非下手处。唯不了元由者。不但不知下手处。亦复不知非下手处。盲修瞎练。皆此故也。左是内六根。右是外六尘。中是中六识。六识观内根外尘如幻。则生死因不造。生死结可解矣。认根尘为真者。名为识。认根尘为幻者。即名转识成智。</p>
<p><span style="color:#333399">二合法。三。初知法本因。无法不解。二选根解结。以教阿难。三解结次第。喻历事修证。今初。<span lang="EN-US"></span></span></p>
<p><b><span style="color:teal">佛告阿难。如是如是。若欲除结。当于结心。阿难。我说佛法。从因缘生。非取世间和合粗相。如来发明世出世法。知其本因。随所缘出。如是乃至。恒沙界外。一滴之雨。亦知头数。现前种种。松直棘曲。鹄白乌玄。皆了元由。<span lang="EN-US"></span></span></b></p>
<p>如是如是。许可之词也。结心。即结之元起处也。佛法从缘生。又法华经云。佛种从缘起。世人不了佛所说义。妄谓佛法如世间法。从因缘和合而生。但不知缘生之法。皆是假名。暂有还无。佛法岂同此哉。此文佛教阿难。设方便而解结。解结因缘是佛法因缘。成结因缘是世法因缘。因缘同。而生法不同。恐其误会。故世尊特为说明曰。我说佛法从因缘生。非取世间和合粗相。所谓和合粗相者。如世间草木种子。得水土因缘。则植物发生。此为人所共知。显而易见。故曰和合粗相。若再深研。种子得几何水土。生几何枝叶。云何枝叶而因水土发生。云何而成种子。如是始初因缘。是为佛法因缘。知斯因缘者。是为知佛法。所言本因者。巾为结之本因也。随所缘出者。随如来手绾之缘而结出生也。以知结之本所因故。结之形式情由无不知也。是故如来发明世出世间之法。若能知其本所因处。及随所缘出。则生法之形式情由。无一不知矣。例如草木之本因。世人不知故。其草木发几何枝。生几何叶。开几何华。结几何果。存几何年。如是形式情由。概不得而知。若了草木之本因。及随所从缘。则生枝发叶。开华结果。明如观火。不须求知。无有不知之理。若了一切法之元因。则恒沙界外。一滴之雨。亦知其头数多少。现前之松树而直。棘木之曲。鹄之白。乌之玄。皆了元由。必不同外道云。鹄自然白。乌自然玄。而含糊了事矣。诸佛了知诸法之本元。故名正遍知。故名大觉。如是因缘。岂可与世间和合粗相同日语哉。知一切法之本因者。名根本智。知一切法。随所缘出者。名差别智。根本智易得。差别智难明。何以故。一切法同以一心为本因。故易知也。如圆湛明心。随明暗缘。则成眼根。随动静缘。则成耳根。乃至发毛爪齿。一一皆本自心。唯随缘不同。所以别耳。以此类推。则世间微细差别。皆随所缘之所致。非根本不同也。此所以说差别智难明也。</p>
<p><span style="color:#333399">二选根解结以教阿难。<span lang="EN-US"></span></span></p>
<p><b><span style="color:teal">是故阿难。随汝心中。选择六根。根结若除。尘相自灭。诸妄销亡。不真何待。<span lang="EN-US"></span></span></b></p>
<p>准上有情无情。世出世法。各有本因。及随所缘出不同故。还灭之时。亦各有缘。是故教阿难选择六根。解除根结。然虽根根皆能入道。而各有因缘不同。随其自所欢喜者。名为有缘。是故随汝心中选之。六根之结若除。六尘之相自亡。根尘皆销。不归于真际。更有何待欤。</p>
<p><span style="color:#333399">三解结次第。喻历事修证。二。初立喻。二合法。今初。<span lang="EN-US"></span></span></p>
<p><b><span style="color:teal">阿难。我今问汝。此劫波罗巾。六结现前。同时解萦。得同除不。不也。世尊。是结本以次第绾生。今日须当次第而解。六结同体。结不同时。则结解时。云何同除。<span lang="EN-US"></span></span></b></p>
<p>众生之六根。虽同一体性。而成根之时间不同。如一色相。耳先闻之。次近则见其色。次近则嗅其气。次近则尝其味。最近则触其身。五尘落谢。则成其法。是以六根六尘。同一法性。唯时节因缘不同。所以各别耳。是故古德云。时至理彰。又云。欲见实相。须待时节因缘。即此结不同时。解亦不同时之义也。此言巾与结不同时解。是巾与结。本以次第绾生。今日须当次第而解。六结同体。结与巾不同时。则结解时。云何本巾而得同除也。</p>
<p><span style="color:#333399">二合法。<span lang="EN-US"></span></span></p>
<p><b><span style="color:teal">佛言。六根解除。亦复如是。此根初解。先得人空。空性圆明。成法解脱。解脱法已。俱空不生。是名菩萨从三摩地。得无生忍。<span lang="EN-US"></span></span></b></p>
<p>此根。且指闻根而言。若人以耳根返闻自性。远离动静之声。此声先于他尘远离。故名为初解。人身共有六根。先解耳根。余根亦解。六根互相助成。犹如机器。一处发动。则处处皆因之而动。一处停顿。处处亦因之停顿。所谓一根既返元。六根成解脱也。若至六根皆解。人身全空。是为先得人空。即此空性谓之法执。即法不空也。若执法而不舍者。是为定性声闻。此依菩萨根性言。随舍空法。空性圆。而法亦解脱也。虽曰法解脱。然此法。亦非一时所能亡。必经常远劫数。乃能亡尽。由人空进入法空时。名为俱空。即人法俱空也。至法解脱尽时。俱空亦不生。至此心言路绝。入诸佛不可思议境界。是为菩萨修证之伦次。如解结之不同除也。三摩地。此云等持。乃三昧之总名也。不受诸受。名为入三昧。从此根初解。乃至到俱空不生。皆菩萨入三摩地之时也。得无生忍者。于此三昧定中。观内身外境。正当生灭不停时。无生相可得。是为得无生。忍即忍此生相。心不为生相所动也。若境生心亦生。则不得谓之忍矣。此忍亦渐次而得。如此根初解。得少分无生忍。俱空不生。则得究竟无生忍矣。此中人空法空。人空。即空有法。小乘所得也。法空。即空空法。大乘所得也。今人依法相宗说我法二空曰。我为主观。法为客观。比较此经其错可知矣。但今人依从法相。违背此经。呜呼。邪正不分。是非不辨。魔强法弱。于此可知矣。无生。是佛教的特长。一切宗教。一切学说。皆言有生。谓一元生。二元生。乃至一切生法。皆未得人物之真相。不攻而自破。唯佛说无生。得人物之真源。故成颠扑不破之正法也。</p>
<p><span style="color:#333399">三选择圆根契行者机宜。二。初阿难请问圆根。二如来敕令选择。今初。<span lang="EN-US"></span></span></p>
<p><b><span style="color:teal">阿难。及诸大众。蒙佛开示。慧觉圆通。得无疑惑。一时合掌。顶礼双足。而白佛言。我等今日。身心皎然。快得无碍。虽复悟知一六亡义。然犹未达圆通本根。世尊。我辈飘零。积劫孤露。何心何虑。预佛天伦。如失乳儿。忽遇慈母。若复因此际会道成。所得密言。还同本悟。则与未闻。无有差别。惟垂大悲。惠我秘严。成就如来最后开示。作是语已。五体投地。退藏密机。冀佛冥授。<span lang="EN-US"></span></span></b></p>
<p>六解一亡之理已明。故曰。慧觉圆通。得无疑惑。明了六根之义。不为身心所迷。故曰。身心皎然。知得六根同一体性。故曰。快得无碍。虽知一六亡义。犹未知从那一根用功。可以得六解耶。于是述情。而再申请。曰飘零者。如秋叶离枝。随风飘落。无一定之处。喻众生流转六道。无一定之依处也。积劫孤露。言无始至今。舍家散走。孤露于尘劳之中也。如是最贫最苦之人。有何心而预想到为佛之弟子耶。又有何虑而知到于佛同天伦耶。今生之儌幸斯遇。犹如失乳之孤儿。忽遇慈母。绝处而逢生。若复能因此际会。令我道成。则成无量幸庆矣。但我所得如来微密法言。虽能明白。悟得生死之理。而生死之事实。还同本来未悟。则闻佛之妙言。与未闻有何差别乎。不闻则已。闻而不得受用。犹如珍馐陈设于饥人之前。无从下咽。实令人难堪。是以不得不请末后之开示也。秘严者。秘密之庄严。阿难此时法身全素。故祈惠彼秘严。以饰法身也。严者净也。惠我法水。洗我尘垢。净我法身也。退藏密机者。众生机巧变诈之心。发于幽暗隐微之中。是名密机。如是机心。与正法相违。故退藏之也。冥授者。阿难已知正法非可言传。要在心领神会。不思而得。不勉而中。故冀佛于无所授中。令我省觉也。</p>
<p><span style="color:#333399">二如来敕令选择。二。初令诸圣陈证。二敕文殊选根。初三。初如来垂问诸圣。二诸圣各说圆通。三世尊放光印证。今初。<span lang="EN-US"></span></span></p>
<p><b><span style="color:teal">尔时世尊。普告众中诸大菩萨。及诸漏尽大阿罗汉。汝等菩萨及阿罗汉。生我法中。得成无学。吾今问汝。最初发心。悟十八界。谁为圆通。从何方便。入三摩地。<span lang="EN-US"></span></span></b></p>
<p>六根。六尘。六识。十八界。及七大。共二十五法。法法皆为圆通。均可入三摩地。但各有机缘不同。各有入道方便法门。如来普令说之者。盖为现在未来无量众生。开方便门。各随机宜。而适行之也。阿难机宜耳根。故文殊为彼拣耳根圆通。不得以文殊之拣耳根。废弃一切圆通也。佛前曾云。随汝自心。选择六根。即随其自心。与何根有缘。即依之而行。必得速入三摩地。若夫心之不喜。勉强而行之。其不相宜也必矣。果能人人共行一根。则又何须选择哉。学者祈善思之。</p>
<p><span style="color:#333399">二诸圣各说圆通。五。初说六尘。二说五根。三说六识。四说七大。五说耳根。初六。初陈那声尘。二沙陀色尘。三香严香尘。四药王味尘。五贤护触尘。六迦叶法尘。今初。<span lang="EN-US"></span></span></p>
<p><b><span style="color:teal">憍陈那五比丘。即从座起。顶礼佛足。而白佛言。我在鹿苑。及于鸡园。观见如来。最初成道。于佛音声。悟明四谛。佛问比丘。我初称解。如来印我。名阿若多。妙音密圆。我于音声。得阿罗汉。佛问圆通。如我所证。音声为上。<span lang="EN-US"></span></span></b></p>
<p>鹿苑。鸡园。皆古先王之牲囿也。后为仙人修道之处。五比丘舍佛。而来此学仙人之道。故居此园。佛初成道。即往化之。为彼三转四谛法轮。三转者。初示转云。此是苦。逼迫性。此是集。招感性。此是灭。可证性。此是道。可修性。二劝转。此是苦。汝应知。此是集。汝应断。此是灭。汝应证。此是道。汝应修。三证转。此是苦。我已知。不复更知。此是集。我已断。不复更断。此是灭。我已证。不复更证。此是道。我已修。不复更修。如来如是三转已。问诸比丘解否。陈那初呈解。故佛名彼阿若多。而所悟者。闻如来法音。起无起处。灭无归处。曰密。十方同闻。义理周足。曰圆。佛音密而且圆。故曰妙音。即声尘也。佛声而称妙音者。拣别凡夫之声也。凡夫之声。令人生心。染污自性。故称声尘。佛声令人妄想消灭。自性清净。故不曰声尘。而曰妙音也。佛音深入幽微。能令人妄念全消。故曰。妙音密圆。陈那。即于此妙音密圆。消灭见思烦恼。而得阿罗汉果。若佛问我圆通。我以声音为上。</p>
<p><span style="color:#333399">二沙陀色尘。<span lang="EN-US"></span></span></p>
<p><b><span style="color:teal">优波尼沙陀。即从座起。顶礼佛足。而白佛言。我亦观佛最初成道。观不净相。生大厌离。悟诸色性。以从不净。白骨微尘。归于虚空。空色二无。成无学道。如来印我名尼沙陀。尘色既尽。妙色密圆。我从色相。得阿罗汉。佛问圆通。如我所证。色因为上。<span lang="EN-US"></span></span></b></p>
<p>优波泥沙陀。此云尘性。又云近少。言近于自性。尘性渐少也。不净观。观想自身。种种不净。即五停心之第一。多贪众生不净观也。略有五种不净相。一种子不净。揽父母精血为体故。二生处不净。胎中与粪秽杂处。生从尿道而出故。三相不净。头足九孔。常流不净故。四性不净。身常出垢。洗之不净故。五究竟不净。谓死后降胀。青瘀。坏想。血涂漫。脓烂。虫啖。分散。白骨。烧毁也。如是观身。从生暨死。皆呈不净之相。以此于自身不生贪爱。而反生大厌离。因而悟诸色性。观彼始从不净。观至白骨。由白骨而烧毁。乃成微尘。而归于虚空。空由色显。色无故。空亦不生。故曰。空色二无。性离尘垢。故成无学。以见尘性故。如来印名泥沙陀。以有形之色尘既空。无形之色性圆满现前。色性无形。故曰密。周遍法界。故曰圆。虽周法界。而无相可见。故曰妙色。因观色尘而悟道。故以色因为上。</p>
<p><span style="color:#333399">三香严香尘。<span lang="EN-US"></span></span></p>
<p><b><span style="color:teal">香严童子。即从座起。顶礼佛足。而白佛言。我闻如来。教我谛观诸有为相。我时辞佛。宴晦清斋。见诸比丘。烧沉水香。香气寂然。来入鼻中。我观此气。非木。非空。非烟。非火。去无所著。来无所从。由此意销。发明无漏。如来印我得香严号。尘气倏灭。妙香密圆。我从香严。得阿罗汉。佛问圆通。如我所证。香严为上。<span lang="EN-US"></span></span></b></p>
<p>诸有为相。泛指六尘而言。香即诸有为相之一也。宴者。安然静坐也。晦者。韬匿身形也。清斋者。清净之静室也。香严。正在清斋宴坐。作有为相之观时。见诸比丘。烧沉水香。香气寂静幽然。来入鼻中。香严因而观香焉。木者木也。香非木也。空者空也。香非空也。烟者烟也。香非烟也。火者火也。香非火也。木空烟火。各有形色可据。唯兹香。来无所从。去无所著。香尘既不可得。观香之意。亦由是而销。心境俱空。更无可空之法。故发明无漏。而如来乃印我名香严。谓以香光庄严也。以香尘之气倏灭。木空烟火皆消。则香之本性现前。无形故曰密。十方俱闻故曰圆。香不生尘。而能除垢。故名妙香也。我从香严得阿罗汉。故以香严为上。童子者。人在八岁以上。名为童子。又不坏男身。淳朴未散者。亦名童子。</p>
<p><span style="color:#333399">四药王味尘。<span lang="EN-US"></span></span></p>
<p><b><span style="color:teal">药王药上二法王子。并在会中五百梵天。即从座起。顶礼佛足。而白佛言。我无量劫。为世良医。口中尝此娑婆世界。草木金石。名数凡有十万八千。如是悉知。苦醋咸淡。甘辛等味。并诸和合。俱生变异。是冷是热。有毒无毒。悉能遍知。承事如来。了知味性。非空非有。非即身心。非离身心。分别味因。从是开悟。蒙佛如来。印我昆季。药王药上二菩萨名。今于会中。为法王子。因味觉明。位登菩萨。佛问圆通。如我所证。味因为上。<span lang="EN-US"></span></span></b></p>
<p>药王药上经云。过去有佛。号琉璃光。比丘日藏。宣布正法。时有长者。名星宿光。闻说法故。将诃黎勒诸药奉日藏。大众。愿我来世。能治众生身心两病。举世欢喜。立名药王。弟名电光明。以醍醐上妙之药。供养佛僧。立名药上。法王子者。佛为法王。菩萨从佛法所出。获如来藏。绍法王位。故名法王子。五百梵天。同行此道。故同时起座也。丸散膏丹。和合味也。姜桂之辛。黄连之苦等。本来之味。名俱生味也。煨炙炮制等。变异味也。大黄蕉根等。是寒冷性也。细辛附子等。是暖热性也。砒霜硫黄等。是有毒也。甘草参术等。是无毒也。如是种种诸药。是何味道。是何性质。悉能遍知。此为世之良医也。自承事如来。又了知味之真性。以味即草木金石。故非空。味非草木金石。故非有。以草木金石著舌。而心知有味。故味非即身心也。虽有草木金石。而无身心。则不知有味。故味非离于身心也。以此分别。味之本因。微密圆妙。而得开悟。乃蒙如来印证。名我药王药上之号也。昆季。即兄弟也。当初发心。以利人为事。故得法后。位登菩萨也。因味觉明。故以味因为上。</p>
<p><span style="color:#333399">五贤护触尘。<span lang="EN-US"></span></span></p>
<p><b><span style="color:teal">跋陀婆罗。并其同伴。十六开士。即从座起。顶礼佛足。而白佛言。我等先于威音王佛。闻法出家。于浴僧时。随例入室。忽悟水因。既不洗尘。亦不洗体。中间安然。得无所有。宿习无忘。乃至今时。从佛出家。令得无学。彼佛名我跋陀婆罗。妙触宣明。成佛子住。佛问圆通。如我所证。触因为上。<span lang="EN-US"></span></span></b></p>
<p>跋陀婆罗。此云贤护。亦云善护。又云善守。盖能护持所得之法。久远而不忘失也。忽悟水因者。谓了明水之本因也。以水触身故。即以水为触尘。体为浮尘。浮尘即水。水体不二。故曰尘不洗尘也。水为浮尘。浮尘即体。体水一如。故曰。体不洗体也。尘体两空。洗无所洗。故曰。中间安然。得无所有。然虽悟了触尘无所有。而无始习气不忘。亦不能入道。准法华经云。尔时常不轻菩萨者。则我身是。尔时四众常轻是菩萨者。今此会中。跋陀婆罗等是。自悟水因后。初为慢众。以嗔恚心。轻贱不轻菩萨。以此之过。经二百亿劫。常不值佛。不闻法。不见僧。又经千劫。于阿鼻地狱。受大苦恼。经如是劫。犹能不失其所悟之水因。诚可谓善护善守矣。因妙触宣明。而消灭妄心。得成佛子。住持世间。今问圆通。我则以触因为上。</p>
<p><span style="color:#333399">六迦叶法尘。<span lang="EN-US"></span></span></p>
<p><b><span style="color:teal">摩诃迦叶。及紫金光比丘尼等。即从座起。顶礼佛足。而白佛言。我于往劫。于此界中。有佛出世。名日月灯。我得亲近。闻法修学。佛灭度后。供养舍利。然灯续明。以紫金光涂佛形像。自尔已来。世世生生。身常圆满。紫金光聚。此紫金光比丘尼等。即我眷属。同时发心。我观世间。六尘变坏。唯以空寂。修于灭尽。身心乃能度百千劫。犹如弹指。我以空法。成阿罗汉。世尊。说我头陀为最。妙法开明。销灭诸漏。佛问圆通。如我所证。法因为上。<span lang="EN-US"></span></span></b></p>
<p>摩诃迦叶。此云饮光。又云大龟氏。先代学道。灵龟负仙图而应。后德命族。故言龟氏。大者。别余迦叶也。增一阿含云。罗阅只。大富长者。名迦毗罗。妇名檀那。子名毕钵罗。即迦叶。子妇名婆陀。其家千倍胜平沙王。日月灯者。表佛智慧光明普照也。有二万佛。相同一字。姓颇罗堕。此云利根。尊者。往昔亲近此佛。生前闻法修学。灭后兴诸供养。舍利者。佛之灵骨也。付法藏云。毗婆尸佛灭后。塔像金色缺坏。时有贫女。丐得金珠。倩匠为箔。金师欢喜。治莹佛毕。誓为夫妇。九十一劫。人中天上。身恒金色。心恒受乐。最后托生摩竭提国。尼拘律陀。婆罗门家等。盖彼毗婆尸。即此日月灯之异名也。法尘。即前五尘影。前五尘变坏。即法尘变坏。总兼前后。故曰六尘变坏。唯以空寂也。身心随六尘而变坏。身心离尘。则无变坏。故曰。修于空寂。身心乃能度百千劫。犹如弹指。弹指言其时之最短也。然时之长短。即因尘境转变而成。尘境空寂故。时无长短也。我以空寂六尘诸法。而成阿罗汉。增一阿含云。佛言。汝年老大。志衰根弊。可舍乞食。及十二头陀。亦可受请。并受长衣。迦叶曰。佛不出世。我作支佛。终身行头陀行。又为当来作明。亦当难行苦行。佛言善哉。我佛法中。头陀苦行。大迦叶第一。大品名十二杜多。<span lang="EN-US">(即头陀)。一住阿兰若。二冢间坐。三树下坐。四露地坐。五常坐。六常乞食。七日中一食。八节量食。九中后不饮浆。十次第乞。十一粪扫衣。十二但三衣。凡夫观六尘。唯有而不空。落在一边。不得称妙。若了诸法有而非有。空而不空。则成妙法矣。妙法未明。法法变坏。妙法开明。故销灭诸漏耳。</span></p>
<p><span style="color:#333399">二说五根。五。初律陀眼根。二继道鼻根。三牛嚼舌根。四余习身根。五空生意根。今初。<span lang="EN-US"></span></span></p>
<p><b><span style="color:teal">阿那律陀。即从座起。顶礼佛足。而白佛言。我初出家。常乐睡眠。如来诃我为畜生类。我闻佛诃。啼泣自责。七日不眠。失其双目。世尊示我。乐见照明金刚三昧。我不因眼。观见十方。精真洞然。如观掌果。如来印我成阿罗汉。佛问圆通。如我所证。旋见循元。斯为第一。<span lang="EN-US"></span></span></b></p>
<p>阿那律陀。此云无贫。佛之堂弟。白饭王之子也。贤愚经云。弗沙佛末法时。人世饥馑。辟支佛。名利吒。行乞。空钵无获。有一贫民。见而悲悼。白言。胜士。能受稗否。即以所啖稗饭奉之。食已。作十八变。遂感九十一劫果报充足。受如意乐。增一阿含云。佛在给孤园。为众说法。那律眼睡。佛诃云。咄咄何为睡。螺蛳蚌蛤类。一睡一千年。不闻佛名字。以此诃故。痛切愤责。七日不眠。因斯丧目。盖目以眠为食。七日不食。眼命绝矣。乐见照明金刚三昧者。乐者。享受之义。凡夫乐于眼根而照明。今眼根已坏。故教乐见性而照明也。根有迁变。见无亏损。故曰。金刚三昧。凡夫六根中。各有根性。凡夫但知有根。而不知有性。唯知以根为乐。而不知更有性之乐。既不知性。而亦不求知性之方。是以性之与凡夫。等与无用之物。性既不能显其功能。凡夫亦不能享其受用。于是凡夫终老于六根。仅有六根所照之幻相而已矣。岂得见十方。精真洞然。如观掌果之事哉。以此三昧成故。见一切法精真之性。不随幻相迁流漏落。故得如来印证。成阿罗汉。旋见。即入流。循元。即缘自性。反见见自性。即如反闻闻自性也。</p>
<p><span style="color:#333399">二继道鼻根。<span lang="EN-US"></span></span></p>
<p><b><span style="color:teal">周利槃特迦。即从座起。顶礼佛足。而白佛言。我阙诵持。无多闻性。最初值佛。闻法出家。忆持如来一句伽陀。于一百日。得前遗后。得后遗前。佛愍我愚。教我安居。调出入息。我时观息。微细穷尽。生住异灭。诸行刹那。其心豁然。得大无碍。乃至漏尽。成阿罗汉。住佛座下。印成无学。佛问圆通。如我所证。反息循空。斯为第一。<span lang="EN-US"></span></span></b></p>
<p>周利。此云大路边生。兄名也。槃特迦。此云小路边生。亦翻继道。弟名也。本行经云。长者之女。随夫他国。二度生子于路边。故名也。大小。以别兄弟也。增一阿含云。朱利槃兄。先入佛道。怪弟无知。语曰。汝不能持诵。还作白衣。槃特诣只桓门泣泪。佛曰。怜愍成觉。不由汝兄。以手牵诣净室。教执扫帚。今日诵之。诵扫忘帚。诵帚忘扫。经百日后。扫帚更名除垢。槃特思念。灰土瓦石若除。即清净也。结缚是垢。智慧是除。我今以智慧帚扫。除结缚也。又法句经云。槃特出家。禀性暗塞。佛令五百罗汉。日日教之。三年之中。不得一偈。伽陀即偈之梵语也。无多闻性。阙诵持者。尊者。过去时。为大法师。解通三藏。有徒五百。吝惜法门。不肯教习故。今感愚钝之果。佛因暗钝。不能诵偈故。乃教安居静处。修数息观。调出入息。收拾散乱。融成一心。我时观息者。即观鼻根中之出入息。初起名生。起已为住。渐灭为异。灭尽为灭。此从一息。观为四种相。复于起时之中。更观生时。住时。异时。灭时。住异灭时。亦如是观。愈观愈微。乃至穷尽生住异灭。乃知诸行。刹那变灭。无少实义。诸法皆空故。其心豁然。得大无碍。从兹违反幻息。循观空性。得成漏尽阿罗汉。佛问圆通。我以反息循空是为第一。</p>
<p><span style="color:#333399">三牛嚼舌根。<span lang="EN-US"></span></span></p>
<p><b><span style="color:teal">憍梵钵提。即从座起。顶礼佛足。而白佛言。我有口业。于过去劫。轻弄沙门。世世生生。有牛嚼病。如来示我一味清净心地法门。我得灭心。入三摩地。观味之知。非体非物。应念得超。世间诸漏。内脱身心。外遗世界。远离三有。如鸟出笼。离垢销尘。法眼清净。成阿罗汉。如来亲印。登无学道。佛问圆通。如我所证。还味旋知。斯为第一。<span lang="EN-US"></span></span></b></p>
<p>憍梵钵提。此云牛嚼。一云牛迹。往昔见老比丘。无齿而食。诮谓如牛转哨。以故常堕牛道。增一云。牛迹。昔五百世。曾为牛王。牛食后。恒事虚哨。余报未夷。唼唼常嚼。时人称为牛嚼。佛恐见者诽谤。遣居天上。受天供养。故云。受天供第一。又佛一夏。受阿耆达王请。五百比丘。皆啖麦。憍梵独在天上。尸利沙园。受天王供。一味清净心地法门者。一味。即无味。诸味之根本也。于一切味。不起分别。味而已矣。故名一味。以离诸味。故名清净。无味之味。是为心地。依此消灭分别味心。而入三摩地。故名法门。其修行此法门者。初则观尝味之知觉性。即尝性也。非体。即非浮尘舌根也。非物。即非所食之味尘也。以根尘俱空故。应念得超世间诸漏。内脱身心者。即根脱也。根脱故。根识亦脱也。外遗世界者。即六尘空也。尘空故。尘相亦空也。远离三有。即超诸漏也。自心不为根尘之所缠缚。故如鸟出笼也。以离识情之垢。销想相之尘。如空华俱灭。故法眼清净也。我因还味旋知。而成阿罗汉。故以还味旋知。为圆通之第一。温陵解一味曰。佛为遮谤。赐以数珠。令常念佛。是为一味。如此解说。只图一时方便。以快适其口。而不顾经文反味旋知之正义。若此笔之于书。遗笑后世。何不自慎之如此耶。</p>
<p><span style="color:#333399">四余习身根。<span lang="EN-US"></span></span></p>
<p><b><span style="color:teal">毕陵伽婆蹉。即从座起。顶礼佛足。而白佛言。我初发心。从佛入道。数闻如来。说诸世间。不可乐事。乞食城中。心思法门。不觉路中。毒刺伤足。举身疼痛。我念有知。知此深痛。虽觉觉痛。觉清净心。无痛痛觉。我又思惟。如是一身。宁有双觉。摄念未久。身心忽空。三七日中。诸漏虚尽。成阿罗汉。得亲印记。发明无学。佛问圆通。如我所证。纯觉遗身。斯为第一。<span lang="EN-US"></span></span></b></p>
<p>毕陵伽婆蹉。此云余习。智论云。长老毕陵。常渡恒河。到河水边。弹指咄言。小婢住流。恒河之神。断流令过。以彼口呼小婢。高慢无礼。故来诉佛。佛令忏谢。伽婆蹉。合掌语言。小婢莫嗔。今忏谢汝。大众笑之。忏而骂也。佛语恒神。此人于五百世。生婆罗门。常自憍贵。本习如此。实无高心也。佛对小乘。常说世间生老病死。故数闻世间不可乐事。因闻而思。以心在道故。更无心于外境。以致毒刺伤足也。古人行坐住卧。念念在道。所以能触处成悟也。今人偶尔提著。即欲悟道。不能如愿。即便舍之。或以善根不足。自解叹之。总不自思行道之功。为如何也。且看古人非特行坐自在之时。不忘道。即举身疼痛。极困苦时。犹不为苦境所转。而亦思道曰。我念有知。知此深痛。然我清净之觉性。觉其痛觉之身根。而痛觉之身根。终不能痛我之觉性。我又思惟。觉痛者觉也。痛者亦觉也。如是一身。宁有双觉。以此疑团大起。诸念销亡。疑愈紧。而念愈销。乃至身心亦不知有。纯然一觉。故曰摄念未久。身心忽空。此即纯觉遗身也。如是者。三七日。诸有漏之妄想心。悉皆空尽。成阿罗汉。乃蒙如来亲记。我得无学。尊者因纯觉遗身而成道故。以纯觉遗身为第一圆通也。灌顶疏曰。觉者。能觉之根性。痛者。所觉之触尘。以痛为尘。万无此理。痛是苦受也。非尘也。当知内身根。外毒刺。两相击触。名触尘。从尘而发痛觉。如眼根对美色。而生喜心。还能以喜心为色尘乎。彼又解双觉曰。知痛之觉心。兼不动之本觉心也。我又不知彼云本觉者。为有所觉耶。为无所觉耶。若无所觉。何知觉者。若有所觉。所觉是谁。当知受痛之觉者。妄觉也。知痛之觉者。不受其痛。即真觉也。若此二觉以外。更有觉者。则成三觉矣。佛法之要。觉而已矣。故赘辨之。</p>
<p><span style="color:#333399">五空生意根。<span lang="EN-US"></span></span></p>
<p><b><span style="color:teal">须菩提。即从座起。顶礼佛足。而白佛言。我旷劫来。心得无碍。自忆受生。如恒河沙。初在母胎。即知空寂。如是乃至十方成空。亦令众生证得空性。蒙如来发性觉真空。空性圆明。得阿罗汉。顿入如来宝明空海。同佛知见。印成无学。解脱性空。我为无上。佛问圆通。如我所证。诸相入非。非所非尽。旋法归无。斯为第一。<span lang="EN-US"></span></span></b></p>
<p>须菩提。此云空生。生时库藏皆空故也。亦名善现。又名善吉。生后库藏复现故也。经云。须菩提。乃过去青龙陀佛。权现声闻也。故说因地曰。我旷劫来。心得无碍。即了六根诸法空也。自忆受生。如恒河沙。以宿命不忘。即意根力也。初在母胎。即知母胎空寂。无隔阴之昏也由近之远。乃至十方成空。即内根外尘俱空。心得无碍也。是以尊者。常修空定。常说空法。般若会中。共转空轮。故曰。亦令众生证入空性也。然虽已了诸法空寂。犹未了空即觉性。觉性即空。能所不二故。要待佛发明。乃能悟空性圆明。成阿罗汉也。宝明者。即如来宝觉明心也。空海者。谓如来真空性中。含藏一切。如海包容也。如来智了诸法性空。而空生亦能了法性皆空。故智同如来。以有如来之智。故于般若会上。转化菩萨也。诸弟子中。亦皆了空性。盖由彼而致此。不如空生专心于此。能究竟彻底。故曰。解脱性空。我为无上。诸相入非。是从有入空。即法尘空也。非所非尽。即根尘俱空也。如是旋法归无。斯为我之第一圆通也。</p>
<p><span style="color:#333399">三说六识。六。初身子眼识。二普贤耳识。三艳喜鼻识。四满慈舌识。五上首身识。六目连意识。今初。<span lang="EN-US"></span></span></p>
<p><b><span style="color:teal">舍利弗。即从座起。顶礼佛足。而白佛言。我旷劫来。心见清净。如是受生。如恒河沙。世出世间。种种变化。一见则通。获无障碍。我于路中。逢迦叶波。兄弟相逐。宣说因缘。悟心无际。从佛出家。见觉明圆。得大无畏。成阿罗汉。为佛长子。从佛口生。从法化生。佛问圆通。如我所证。心见发光。光极知见。斯为第一。<span lang="EN-US"></span></span></b></p>
<p>舍利弗。此云身子。又云鹫鹭子。又云珠子。母名身。以母名子。故名身子。生有智慧。辨论无双。师事梵志沙然。自谓师道学穷。师逝时而笑。乃问其故。师曰。我见金国王没。夫人投火。愿生一处。后遇金国商人。询之果有此事。于是而知师术未穷。乃更兴求师之念。后遇迦叶。乃得见佛。成就道果也。然尊者之智慧。非偶尔得之。彼自说宿因曰。我旷劫来。心见清净。心见者。即眼根中见性也。不同寻常之人。带有眼识。故曰清净。如是不用眼识者。受生已如恒河沙数之多矣。寻常之人。以眼识见一切法。但见法之枝末。不见法之根本。故各各差别。不能贯通。若夫心眼。彻见法源。故种种变化。一则见通。获无障碍。即法法融通。无诸差别也。然虽如是。心境对照。总是熏成有漏种子。不成无生之果。增一阿含云。舍利弗。目犍连。同事沙然。后因乞食。中途遇佛弟子頞□。五比丘之一也。舍利。见其威仪异常。乃问所师何人。师何所法。頞□。遂为说佛因缘。及佛所说法曰。诸法从缘生。亦复从缘灭。如是灭与生。我师常是说。舍利闻之。即证初果。乃求佛出家。今经云。迦叶波。盖同时相遇。互出其名耳。迦叶波兄弟者。谓优楼频螺迦叶。伽耶迦叶。那提迦叶。兄弟三人也。逐。即随从也。因闻诸法缘生。缘生无性。全体是心。即心见发光。故曰。悟心无际。从佛出家。乃得见觉明圆。见觉明圆者。即眼根中之见性。光明圆满。光极知见也。凡人于法。见不究竟者。对人表示。必有畏惧。若见圆明者。则无所畏。教说无畏有四。一能持。二知根。三决疑。四答报。又四。一切智无畏。漏尽无畏。说障道无畏。说尽苦道无畏。前四。菩萨无畏也。后四。诸佛无畏也。长子者。小乘之长也。佛法以智慧为尊。身子智慧第一。故为长子。佛教法身。不同人身骨肉相生。从佛口生。从法化生。因说法教化而法身生也。我因心见发光。光极知见而证果。故以此为第一圆通。</p>
<p><span style="color:#333399">二普贤耳识。<span lang="EN-US"></span></span></p>
<p><b><span style="color:teal">普贤菩萨。即从座起。顶礼佛足。而白佛言。我已曾与恒沙如来为法王子。十方如来。教其弟子。菩萨根者。修普贤行。从我立名。世尊。我用心闻。分别众生。所有知见。若于他方。恒沙界外。有一众生。心中发明。普贤行者。我于尔时。乘六牙象。分身百千。皆至其处。纵彼障深。未得见我。我与其人。暗中摩顶。拥护安慰令其成就。佛问圆通。我说本因。心闻发明。分别自在。斯为第一。<span lang="EN-US"></span></span></b></p>
<p>行愿无边曰普。利益有情曰贤。此菩萨以行为事。一切诸佛。咸不离行故。为恒沙如来法王子。是以诸佛不离行。若诸菩萨。凡专心行行者。悉名普贤。可知普贤。是行之通名也。我用心闻者。心即耳根性。以心代识。不用耳识闻也。耳识闻动。而不闻静。闻近而不闻远。心闻无碍。动静近远。无处不闻。故能分别众生所有知见。言一切众生。举心动念。彼以闻而能知也。他方恒沙界外。有一众生发明普贤行。以远该近。以一该多也。彼亦能知此即心闻之功也。乘六牙象。表六度功能之大也。凡人发心行菩萨行者。六度即现其前。六度中所具行义。名为普贤。六度。即六牙白象。广行六度之心。即普贤也。一人发心。有一人之六度。现其人前。有百千万人发心。亦有百千万人之六度。现其人前。乃至举世人发心。亦有举世之六度现前。是所谓分身百千。皆至其处也。若人未发行心者。不能实行六度。即六牙象不现前也。若发行心者。障深慧浅。虽行六度。而不见六度中所具之行性。即不见普贤也。然人而行六度。虽不见六度中之行性。而六度中之行。自与其人相近。非不见即无行也。即浑然行之。自然能满其所愿。成其功行。是即普贤暗中摩顶。拥护安慰。令其成就也。呜呼。今有人发心行行。即望普贤现身。若不现者。谓菩萨不灵。其不知普贤常现在前。自不能见耳。或有魔王。乘其所欲而现身。彼即成为魔子矣。岂不闻佛云。凡所有相。皆是虚妄。若见诸相非相。即见如来乎。佛问圆通。我说我之本因。由心闻发明。而能分别自在。我即以斯圆通为第一也。</p>
<p><span style="color:#333399">三难陀鼻识。<span lang="EN-US"></span></span></p>
<p><b><span style="color:teal">孙陀罗难陀。即从座起。顶礼佛足。而白佛言。我初出家。从佛入道。虽具戒律。于三摩地。心常散动。未获无漏。世尊教我。及拘絺罗。观鼻端白。我初谛观。经三七日。见鼻中气。出入如烟。身心内明。圆洞世界。遍成虚净。犹如琉璃。烟相渐消。鼻息成白。心开漏尽。诸出入息。化为光明。照十方界。得阿罗汉。世尊记我当得菩提。佛问圆通。我以消息。息久发明。明圆灭漏。斯为第一。<span lang="EN-US"></span></span></b></p>
<p>孙陀罗。此云好爱。又云艳。妻名也。难陀。此云善喜。合翻艳喜。以妻名加上者。以别余难陀也。此难陀即佛之亲弟也。容貌挺特。与世殊异。具三十相好。矮佛四指。若入众中。有不识者。即疑佛来。杂宝藏经。有佛度难陀出家事。此不俱载。我初出家。从佛入道。言其不同舍利目连等。初从外道出家。后入佛道也。虽具戒律。但能束身成戒也。于三摩地。心常散动。未能因戒生定也。有戒无定。佛法不能现前。故未获无漏。拘絺罗。此云大膝。舍利弗之舅也。观鼻端白。令观自己鼻头所出之白气也。鼻端本无白。虚作此想。欲令消除现前浊恶之气息。还成洁白之气息也。三七日后。气息如烟。此浊气渐消。将白而未白之象也。以浊气消故。乃得身心内明。以身心明故。乃得圆洞世界。遍成虚净。犹如琉璃之清净也。再观则烟相渐消。鼻息成白。白即息中浊气消尽之相。心开。即脱尘缚。漏尽。即息尘尽。净极光生。故出入息化为光明。照十方界。成阿罗汉也。世尊记我。当得菩提。印证所悟不谬也。佛问圆通。我以消除鼻息。息尽而身心内明。光明圆满。而得灭漏证果。我以此圆通为第一也。周利调出入息。是反息循空。以反息归根。故属鼻根也。此观鼻端白。消息发明。明是心相。故属鼻识也。</p>
<p><span style="color:#333399">四满慈舌识。<span lang="EN-US"></span></span></p>
<p><b><span style="color:teal">富楼那弥多罗尼子。即从座起。顶礼佛足。而白佛言。我旷劫来。辩才无碍。宣说苦空。深达实相。如是乃至恒沙如来。秘密法门。我于众中。微妙开示。得无所畏。世尊知我有大辩才。以音声轮。教我发扬。我于佛前。助佛转轮。因师子吼。成阿罗汉。世尊印我说法无上。佛问圆通。我以法音。降伏魔怨。消灭诸漏。斯为第一。<span lang="EN-US"></span></span></b></p>
<p>富楼那。此云满。父名也。弥多罗尼。此云慈。母名也。依父母而名。故曰满慈子。立名因缘。纷说不一。未知谁是谁非。然人之名。固有一定的因缘。后人不知者。各自任意分别。反致以伪乱真。令人无所适从。甚可恶也。夫人之立名也。元为标记。分别彼此。可以呼使。非专表功能也。亦何过兴穿凿哉。发明事理曰辨才。无疑难阻滞。曰无碍。今人以识用事。所发明者。皆物之枝末而已。至于根本。毫未见到。是非不明。谓之无辩才。所辩之事理多疑难阻滞。故非无碍。尊者旷劫以来。收转舌识。以舌根性用事。发明一切法之根本条理分明。是之谓辩才无碍也。以故宣说五阴是苦。三界是空。能达有情与无情之实相也。犹不独于世间法。宣说实相。乃至恒沙如来。秘密法门。亦能开示。众中得无所畏。秘密法门者。不可心思。不可言议。即第一义谛也。此法本不可以言语开示。于无可开示之法。而能巧以言说表示。令人自悟实相。故曰微妙开示。自于开示。有不清彻处。自然于众生畏。恐人辩难也。自彻法源。脚踏实地。如狮子叫吼。故无所畏惧也。世尊知我本因。有大辩才故。教我以音声轮。替佛发扬。于般若会上。转教菩萨。音声轮者。教谓佛有三轮。身业现化。名神通轮。意业鉴机。名记心轮。口业说法。名正教轮。音声轮。即口业之正教轮也。以此三皆能摧碾众生惑业。故喻轮也。尊者身意二业。未能如佛。口业与佛无异。故独教以音声。助佛转轮也。师子吼。是譬喻。师子一吼。百兽潜踪。喻大法宣扬。诸惑解脱。故成阿罗汉也。以是之故。世尊印证我。于说法人中。最为第一。我以说法之音。降伏魔怨。魔怨者。非必天魔。凡扰害正念者。不论有情无情。总名魔怨。阻我好事曰怨。伤我法身曰魔。以无魔怨之扰害故。心常清净。故诸漏消灭。佛问圆通。我以法音降魔消漏为第一也。</p>
<p><span style="color:#333399">五上首身识。<span lang="EN-US"></span></span></p>
<p><b><span style="color:teal">优波离。即从座起。顶礼佛足。而白佛言。我亲随佛。踰城出家。亲观如来。六年勤苦。亲见如来。降伏诸魔。制诸外道。解脱世间。贪欲诸漏。承佛教戒。如是乃至。三千威仪。八万微细。性业遮业。悉皆清净。身心寂灭。成阿罗汉。我是如来。众中纲纪。亲印我心。持戒修身。众推为上。佛问圆通。我以执身。身得自在。次第执心。心得通达。然后身心。一切通利。斯为第一。<span lang="EN-US"></span></span></b></p>
<p>优波离。此云上首。亦云近执。佛为太子时之近侍人也。以常随佛故。佛出家。苦行。降魔。成道等事。悉皆亲见也。佛成道后。乃度为弟子。故教以戒法。即比丘二百五十戒等也。三千威仪者。谓持戒之人。不但持戒而已。乃至终日行坐住卧。在在处处。无粗浮之意气。无恶俗之态度。风规莫犯。有威可畏。品格清华。有仪可相。如是威仪。实繁难举。总名三千。后人以行坐住卧。各配二百五十戒。共成一千。再分过现未来三世。共成三千。如是配合。数目虽符。义理不合。如威仪。乃指身外之形相而言也。非指杀盗淫妄等言也。又如淫戒。及高广大床戒等。但可于坐卧中有。行住中决无此戒也。又有诸多戒相。可于行住中有。坐卧中决无此戒者。如是行坐住卧。各有所具。各有所缺。不能各各具足二百五十戒相。勉强凑合。故非所宜。八万细行者。即戒之微末事也。如戒杀。非特不杀彼身命。乃至一毛一发。亦不损伤。如盗戒。不但不取人财物。乃至至轻至贱之物亦不取。如淫戒。不惟不淫。乃至执手共坐亦无。情容媚态亦不生。是为戒品中之微细事也。如是细事。随人随境。生相不定。数目极多。且无处指定。故广言之曰八万。后人又以三千威仪。配身口七支。成二万一千。更以贪。嗔。痴。等分分配。成八万四千。如是支配。不但违背戒义。亦复数目不符。如身三支。即杀盗淫戒也。口四支。即妄语戒也。三千威仪中。已有杀盗淫戒。以杀盗淫。而又配合杀盗淫。以妄语戒。而又配合妄语。实属不成事体。又如杀为身支之一也。云何能具三千威仪耶。余谓三千威仪。八万微细。乃约数而言。无境可指也。若有实境可指。戒律必具故。今于无可指处。勉强支配。无怪诸多违理也。性业者。即犯根本戒之业也。如杀盗淫妄等。生性应戒。不待佛制。犯即是恶。故云性业。遮业者。即枝末戒。所犯之业。如饮酒等。虽是佛制。有开有遮。开时饮不犯。遮时饮者。名为犯遮罪。性遮俱持。故曰悉皆清净。因持戒而身心寂灭。成阿罗汉果。自戒清净。亦教人戒清净。为众中之纲领。为戒法之维纪。故得如来亲印其心。为众生持戒修身之第一也。佛问圆通。我初则执身。不许触尘犯。而得自在。次则执心。不许身根犯。而心得通达。执身即持身戒。执心即持心戒。后则根身识心空寂。故一切通利。我则以此圆通为第一也。尝观一切法。本无好丑。人心亦无喜恶。概因习惯而成自然。如持戒者。初则以戒为妨碍。为不自在。待其持之已久。则得自然。而复以不持戒为不自在矣。世间一切事。亦无不以初学为苦。习惯而乐也。</p>
<p><span style="color:#333399">六目连意识。<span lang="EN-US"></span></span></p>
<p><b><span style="color:teal">大目犍连。即从座起。顶礼佛足。而白佛言。我初于路乞食。逢遇优楼频螺。伽耶。那提。三迦叶波。宣说如来因缘深义。我顿发心。得大通达。如来惠我袈裟著身。须发自落。我游十方。得无挂碍。神通发明。推为无上。成阿罗汉。宁唯世尊。十方如来。叹我神力。圆明清净。自在无畏。佛问圆通。我以旋湛。心光发宣。如澄浊流。久成清莹。斯为第一。<span lang="EN-US"></span></span></b></p>
<p>目犍连。此云采菽氏。姓也。名拘律陀。以树名也。优楼频螺。此云木瓜林。伽耶。此云城。亦云山。即象头山也。那提。此云江。亦云河。皆依住处而名也。乞食因缘。如舍利弗文中说。然因缘虽同。而闻因缘之心不同。舍利弗闻因缘性空。但得色尘空。故心见清净。成智慧第一也。目连闻缘生性空。但得法尘空。故心意得大通达。成神通第一也。袈裟著身。须发自落。盖袈裟是如来惠与。须发是我自己剃落也。若须发自然而落。不待剃除。则近于神奇矣。然佛之神通。未尝不可。但此事无须用此也。众生之心意。皆为法尘所累。故不得游行自在。目连了法尘空故。心无所累。如鸟出笼。故能游行十方。得无挂碍也。目连即以神通发明。内根外尘因之空寂。而得成阿罗汉果。目连之神通。如增一阿含云。焚天王得胜之殿。报恩经云。止耆婆之车。杂阿含云。压调达五百之徒。密迹经云。寻佛声西方光明王佛之土。乃至度母亲生化乐。托释种于梵天。种种因缘。不能尽举。非特世尊推为神通第一。而十方如来。亦赞叹我神力。圆明清净。自在无畏也。佛问圆通。我则以旋转其浊心归于湛然元明之觉性。如沉浑浊之流。而成清莹之水。即法尘沉。而心水清也。水净而发明。心净而光宣。宣谓□畅无障碍也。我则以此圆通为第一也。目连舍利等。皆从因缘入道。虽名声闻人。实缘觉性也。</p>
<p><span style="color:#333399">四说七大。七。初火头火大。二持地地大。三月光水大。四琉璃光风大。五虚空藏空大。六慈氏识大。七势至根大。今初。<span lang="EN-US"></span></span></p>
<p><b><span style="color:teal">乌刍瑟摩。于如来前。合掌顶礼。佛之双足。而白佛言。我常先忆久远劫前。性多贪欲。有佛出世。名曰空王。说多淫人。成猛火聚。教我遍观百骸四肢。诸冷暖气。神光内凝。化多淫心。成智慧火。从是诸佛。皆呼召我。名为火头。我以火光三昧力故。成阿罗汉。心发大愿。诸佛成道。我为力士。亲伏魔怨。佛问圆通。我以谛观。身心暖触。无碍流通。诸漏既销。生大宝焰。登无上觉。斯为第一。<span lang="EN-US"></span></span></b></p>
<p>乌刍瑟摩。此云火头。即火首金刚。观火性得道故也。金刚神。常侍立佛侧故。不言从座起。正法念处经云。昔有国王。第一夫人。生一千子。皆愿成佛度生。欲试当来成佛之次第故。以筹记之。拘留孙。探得第一筹。释迦得第四筹。乃至楼至当千筹。第二夫人。生二子。一愿为梵王。请千兄转法轮。二愿为密迹金刚神。护千兄法。不知是否是此金刚神也。历劫贪淫。积习成性。淫是暖性。暖极则成火。故贪欲多而成大火聚。如宝莲香。因淫火而烧身。故空王说多淫人。成大火聚也。生贪淫欲。死受火报。后文云。淫习交接。发大猛火。故有火床等。空王如来。应病与药。对机设教。故令遍观百骸四肢。诸冷暖气。贪欲之人。心常著于女色。以著色故。百骸四肢。则有暖气生。若未著色时。则遍体清冷。今反贪色之心。内观自身。诸冷暖气。是对治法也。亦入流亡所义也。欲心外逸。积淫成性。化清凉心。而成大火聚。神光内凝。积净成性。故化淫欲心而成智慧火也。智慧有照了之功。斯则真火发光。照了外境内身皆空。故名智慧。而火头之名。亦由斯而立也。而阿罗汉果。亦因火光三昧之力而成也。虽证小果。不乐寂灭。故发大愿心。其所愿者。凡诸佛将成道时。魔怨扰害。我则为金刚力士。亲伏魔怨。令其道成也。佛问圆通。我始则谛观身心暖触。即火大。无碍流通。即性火真空。清净本然。周遍法界也。终则诸漏既销。即淫欲性灭。生大宝焰。即成智慧火也。登无上觉。即小乘无学慧也。罗汉在小乘。亦称无上故我则以此圆通为第一也。</p>
<p><span style="color:#333399">二持地地大。三。初平器界。二平根身。三结圆通。今初。<span lang="EN-US"></span></span></p>
<p><b><span style="color:teal">持地菩萨。即从座起。顶礼佛足。而白佛言。我念往昔。普光如来。出现于世。我为比丘。常于一切要路津口。田地险隘。有不如法。妨损车马。我皆平填。或作桥梁。或负沙土。如是勤苦。经无量佛出现于世。或有众生。于阛阓处。要人擎物。我先为擎。至其所诣。放物即行。不取其直。毗舍浮佛。现在世时。世多饥荒。我为负人。无问远近。唯取一钱。或有车牛。被于泥溺。我有神力。为其推轮。拔其苦恼。<span lang="EN-US"></span></span></b></p>
<p>持地者。平治道路之事。常持于心。因此成道。故名持地也。往来必由之处曰要路。水陆交际之处曰津口。农人种植之处曰田地。危峻不平曰险。窄狭不宽曰隘。以此通行之处。若有不如法者。不利行人。妨损车马。故为平填。即高者平之。低者填之。沟渠之处。则架以桥梁。缺洼之处。则补以土沙。总之不辞劳苦。便利行人。如此者。经无量佛。出现于世。其勤苦远矣。其功德深矣。市垣曰阛。市门曰阓。即往来经商之处也。擎者。担负之事。即今之工作类也。要人擎物。我先为擎。以义为利。不同今之以利而为利也。放物即行。不取其值。值。即工价也。既不取值。为何而擎耶。为结人缘而擎欤。为好善名而擎欤。为修自德而擎欤。皆非也。为彼需擎。故擎之。非有所图也。夫如此者。非打破人我界限者。不能如此。因如是故。所以得界尘空也。今人而不肯为此者。概为分别心。和人我心之所禁阻。所谓尔为尔。我为我。界限分明。因如是故。所以界尘永不能空也。毗舍浮。此云遍一切自在。即得大解脱。逆行顺行无阻无碍义也。世多饥荒。乞食维艰。为人负物。唯取一钱。以资口食。观僧之与钱财。非不可取也。必至不得已而取之。而舍者不为伤财。取者亦不失廉。是为无过。北地旱道多。以牛马牵车。运载重物。车辙成沟。雨水蓄之。愈摅愈深。以致车轮陷溺而不能出者。一车陷溺。则后车皆为所阻而不能行。车夫鞭牛。急欲出陷。其苦非常。此时若有力者。推而出之。诚感激无尽矣。以此观之。佛教修行。不专在安禅入定。看经念佛。凡世间所有之事。若无私利之心。无不是修行。佛说八万四千法门。门门皆可入道。诚非虚语也。今人谓作事有碍修行。盖未了修行之理。故作此说耳。</p>
<p><span style="color:#333399">二平根身。<span lang="EN-US"></span></span></p>
<p><b><span style="color:teal">时国大王。延佛设斋。我于尔时。平地待佛。毗舍如来。摩顶谓我当平心地。则世界地一切皆平。我即心开。见身微尘。与造世界所有微尘。等无差别。微尘自性。不相触摩。乃至刀兵。亦无所触。我于法性。悟无生忍。成阿罗汉。回心今入菩萨位中。闻诸如来。宣妙莲华佛知见地。我先证明而为上首。<span lang="EN-US"></span></span></b></p>
<p>此菩萨。以无分别心。待一切众生。今复平地待佛。劳苦功高。甚可钦羡。故为摩顶。而安慰之也。佛曰。当平心地。则世界地一切皆平者。地本无高低。高低由心所造。心若无高低。则一切平等故。虽然如是。不得谓治地徒劳。治心有功也。当知心无可平。平地即平心。平心即平地。地外无心可平。心外亦无地可平。未有心不平。而能平地者。亦未有地不平。而能平心者。若夫菩萨。一闻开示。即便心开。心地俱平。未可谓非平地之功也。然吾等虽闻而再闻。终不能心开者。未有平地之功。故心不能平。以心不平故。亦不肯为平地之事也。身尘与界尘。以外相观。非特身尘与界尘各别。即界尘与界尘。身尘与身尘。亦各各差别不同。如皮肉筋骨。水土沙石。各有形相故。若以尘性观。则同本于一心。是故等无差别。众生迷法性。而尚法相。故有种种不平等之知见。互相抵触。互相是非。乃至彼此伤害。圣人悟法性。而舍法相故。世出世间。凡所有法。不论有情无情。悉皆平等。无分彼此。以无彼此故。虽有抵触。而不为抵触。虽有伤害。而不为伤害。皆同一体故。如人自以其手。或触其足。或触其头。皆无嗔恨。若他人触之。恼怒必生。即体同与体别之故也。然此犹在相上立喻。若见法性者。虽处生灭相中。了无生灭相可得。虽刀兵相触不见有灭相。或长生万年。亦不见有生相。是于法性。悟无生忍。以身界俱空故成阿罗汉。虽证空性。而不住于空。回心向大。度诸有情。同证此道。故舍罗汉果。入菩萨位中。妙莲华。是非染非净之境。即非凡夫知见之染境。亦非二乘知见之净境。离染离净。是为佛知见地也。持地已超凡小。进趣佛地。故诸佛宣扬佛地者。我先证明实有。非染非净之佛地。以绝听众之狐疑。故为上首也。</p>
<p><span style="color:#333399">三结圆通。<span lang="EN-US"></span></span></p>
<p><b><span style="color:teal">佛问圆通。我以谛观。身界二尘。等无差别。本如来藏。虚妄发尘。尘销智圆。成无上道。斯为第一。<span lang="EN-US"></span></span></b></p>
<p>根身器界。同是四大变化所成故。身界二种尘相。等无差别。其二尘之根本。同发生于如来藏。即前文所谓。循业发现。随众生心。应所知量也。尘销。即根身器界空也。众生执著身界。障蔽妙明。尘销翳除。故妙智圆明。成无上道也。不了佛法心理者。于佛法中。妄立相宗。谓一切色法。心法。决定实有。常住不灭。以分别名相为佛事。以排斥性宗为功能。主张明性者。亦排相宗。互相推排。印度佛法消亡。实肇始于斯也。我国现有主张性相双立者。然虽不排性。若而相在。性终不显。相是生死之根本故。相是性之障碍故。如云翳不去。而求见天日。有斯理乎。观此经文。尘销智圆。盖可知矣。犹非持地一人如此。乃至二十五种圆通。谁不由尘销而觉圆净哉。吾佛专为众生著相而来。四十九年。专为破众生著相心。彼反谓佛教以相立宗。佛说末法时。有魔王著如来衣。为佛弟子。破如来道。盖即此辈耶。</p>
<p><span style="color:#333399">三月光水大。四。初修习水观。二观中波折。三成观因缘。四终陈圆通。今初。<span lang="EN-US"></span></span></p>
<p><b><span style="color:teal">月光童子。即从座起。顶礼佛足。而白佛言。我忆往昔。恒河沙劫。有佛出世。名为水天。教诸菩萨修习水观。入三摩地。观于身中。水性无夺。初从涕唾。如是穷尽津液精血。大小便利。身中旋复。水性一同。见水身中。与世界外。浮幢王刹。诸香水海。等无差别。我于是时。初成此观。但见其水。未得无身。<span lang="EN-US"></span></span></b></p>
<p>月是水之精也。观得水精。照了诸尘。故名月光。年幼之人。纯朴未散。杂染不生。故名童子。佛名水天者。天即大义。观水大而成道也。水观者。专心于彼曰观。以心注水。以水摄心。故名水观。心水契合。名为入三摩地。观于身中。水性无夺者。身中四大。虽有相克相生之相。而水之真性。终不为他所侵夺也。初则由外而观涕唾。进而观舌下之津。腹中之液。骨髓里之精。筋肉间之血。再则身中遗出之大小便利。如是诸水。旋复身中。名相各别。湿性是同。更由身中。观于身外。川河江海之水。湿性亦同。乃至界外之香水海。其性亦等。无有差别。所谓有水皆湿性。无湿不是水也。观心与水。不散不乱。名初成此观。但见身中水。而未能全身是水。故曰。未得无身也。浮幢王刹者。按华藏世界海下。有大莲华。名种种光明蕊香幢。此华生于普光摩尼香水海中。海下有十层须弥山微尘数风轮所持。此华内有十佛刹微尘数香水海。一一海中。各有一一刹种。每一刹种。皆有二十层佛刹。累高如幢。幢浮于大莲华内之海中。故云浮幢。浮幢王刹。即指华藏世界。以总持诸世界故。</p>
<p><span style="color:#333399">二观中波折。<span lang="EN-US"></span></span></p>
<p><b><span style="color:teal">当为比丘。室中安禅。我有弟子。窥窗观室。唯见清水。遍在室中。了无所见。童稚无知。取一瓦砾。投于水内。激水作声。顾盼而去。我出定后。顿觉心痛。如舍利弗遭危害鬼。我自思惟。今我已得阿罗汉道。久离病缘。云何今日忽生心痛。将无退失。尔时童子捷来我前。说如上事。我则告言。汝更见水。可即开门。入此水中。除去瓦砾。童子奉教。后入定时。还复见水。瓦砾宛然。开门除去。我后出定。身质如初。<span lang="EN-US"></span></span></b></p>
<p>众生之病。因于风寒暑湿之外缘。外缘之侵入人身。必由心引。罗汉心离外缘。故无病缘也。身习未忘。故觉心痛也。舍利弗。于恒河岸入定。遭鬼打头。出定头痛。其事类此。故引喻之也。身本无身。水亦无水。心与身相应。故现身相。心与水相应。故现水相。佛说万法唯心。一切唯心造。于此益深信矣。</p>
<p><span style="color:#333399">三成观因缘。<span lang="EN-US"></span></span></p>
<p><b><span style="color:teal">逢无量佛。如是至于山海自在通王如来。方得亡身。与十方界诸香水海。性合真空。无二无别。今于如来。得童真名。预菩萨会。<span lang="EN-US"></span></span></b></p>
<p>佛名山海自在通王者。表诸法融通也。山与海通。则海山各得自在。凡物不能融通。彼此隔碍。故不自在也。月光逢此因缘。故得身水融通。融通者。水通于身。则全身是水。故身相亡。身相亡故。内水外水一如。内水外水融通。水相亦空。故云与十方诸香水海。性合真空。无二无别。今于如来得童真名。即性水真空。诸妄不生。故名童真也。预菩萨会。即回小向大。参预菩萨类中也。</p>
<p><span style="color:#333399">四结陈圆通。<span lang="EN-US"></span></span></p>
<p><b><span style="color:teal">佛问圆通。我以水性。一味流通。得无生忍。圆满菩提。斯为第一。<span lang="EN-US"></span></span></b></p>
<p>心观水故。全水是心。水应心故。全心是水。心成水故。普天匝地无不是水。故曰。我以水性。一味流通。生唯水生。灭唯水灭。水外更无有法可生。故曰。得无生忍。圆满菩提。即心智圆满也。如是水性。斯为我圆通第一也。</p>
<p><span style="color:#333399">四琉璃光风大。三。初逢佛教观。二修习观法。三结陈圆通。今初。<span lang="EN-US"></span></span></p>
<p><b><span style="color:teal">琉璃光法王子。即从座起。顶礼佛足。而白佛言。我忆往昔。经恒沙劫。有佛出世。名无量声。开示菩萨。本觉妙明。观此世界。及众生身。皆是妄缘。风力所转。<span lang="EN-US"></span></span></b></p>
<p>梵语吠琉璃。此云青色宝。内外洞彻。而有光明。身心发光。洞彻无碍。有似琉璃。故名琉璃光。佛名无量声者。世间之声。虽有无量。总是因动而发。动即风也。无风毕竟无声。声是风之果。风是声之因。观风正果。故名无量声。众生当初一念妄动。迷却本觉妙明。贪缘外境。成邪知邪见。心妄动故。风大生焉。妄心不歇。风大亦不歇。所以世界与人身。常动而不歇。流转而不停。古之众生。只知动转而已。而不知所以动转之原。而亦不求知动转之原。今之科学。乃谓大地如球。为太阳吸力而转。此即迷本之邪见也。乃至种种分别思量。竭尽智力。亦不能得宇宙人身之真相。何以故。人之所求。不外宇宙人身。而宇宙人身。全是假相。于假相中。而求真体。如于火中而求水。岂有得水之理哉。是以无量声佛。开示菩萨。本觉妙明。先令观此世界人身。皆是妄缘。风力所转。妄缘即缘尘之妄心。妄心歇。则宇宙人身流转变化之相亦歇。妄相歇。则真相现前。妄穷真露。则本觉不求而自得矣。妙明者。本觉缘于真相。真相即无相。无相无处不相。本觉即无所明。无明无处不明。故曰本觉妙明。</p>
<p><span style="color:#333399">二。修习观法。<span lang="EN-US"></span></span></p>
<p><b><span style="color:teal">我于尔时。观界安立。观世动时。观身动止。观心动念。诸动无二。等无差别。我时觉了此群动性。来无所从。去无所至。十方微尘。颠倒众生。同一虚妄。如是乃至三千大千一世界内。所有众生。如一器中。贮百蚊蚋。啾啾乱鸣。于分寸中。鼓发狂闹。逢佛未几。得无生忍。尔时心开。乃见东方不动佛国。为法王子。事十方佛。身心发光。洞彻无碍。<span lang="EN-US"></span></span></b></p>
<p>上下四方。各有定位。故名界。过现未来。递互相成。故名世。界有定相。世常变迁。故曰观界安立。观世动时。由界之静相。而成世之动相。抑因世之动相。而成界之静相。若无静相。则无动相。若无动相。亦无静相。此显风之动静之相。皆因妄缘而有。无自实体也。世界如此。人身亦如此。人心亦如此。故曰诸动无二。等无差别。凡有自体者。必有来处。有来处。必有去处。当时觉了诸群动性。皆由妄缘有无自体故。来无所从。去无所至。如水中月。镜中影。体且不有。况云来去哉。十方微尘众生。无不自谓我能活动。计我为实有。其实自生颠倒。而不知同一虚妄也。以不知虚妄故。于宇宙间。争国争家。争名争利。争人争我。以致互相残杀。彼此是非。无有了时。明眼观之。不啻如百千蚊蚋。储一器中。啾啾乱鸣。于分寸中。鼓发狂闹而已。逢佛未几。观念成功。群动不生。得无生忍。妄动消灭故。不动性现。故见东方不动佛国。东方为动元。南西北皆动用之地。返本归元。故见东方不动耳。心存不动故。孕生于不动法王之家。而为不动佛之法王子也。由承事十方诸佛。以致业障消亡。身心发光。慧日独朗。洞彻无碍。犹如琉璃。故名琉璃光也。</p>
<p><span style="color:#333399">三结陈圆通。<span lang="EN-US"></span></span></p>
<p><b><span style="color:teal">佛问圆通。我以观察风力无依。悟菩提心。入三摩地。合十方佛。传一妙心。斯为第一。<span lang="EN-US"></span></span></b></p>
<p>风力无依。即来无所从。去无所至也。识破妄缘无性。即了体是真如。故悟菩提心。入三摩地也。合十方群动。归于不动真如。是即合十方佛。传一妙心也。若了真常。法法全真。乃至微尘。亦佛世界故。斯即以观察风力。为圆通第一也。</p>
<p><span style="color:#333399">五虚空藏空大。三。初明得道。二明观法。三结圆通。今初。<span lang="EN-US"></span></span></p>
<p><b><span style="color:teal">虚空藏菩萨。即从座起。顶礼佛足。而白佛言。我与如来定光佛所。得无边身。尔时手执四大宝珠。照明十方微尘佛刹。化成虚空。又于自心现大圆镜。内放十种微妙宝光。流灌十方。尽虚空际。诸幢王刹。来入镜内。涉入我身。身同虚空。不相妨碍。身能善入微尘国土。广行佛事。得大随顺。<span lang="EN-US"></span></span></b></p>
<p>观身如虚空。虚空藏万有。身亦藏万有。故名虚空藏。定光佛或谓即燃灯佛。但古佛同名甚多。不可拘泥。得无边身。此总提所得。以下明得无边身之义云。观四大合成之身如虚空。复以内身四大。例明身外种种四大。亦同虚空。故曰手执四大宝珠。照明十方微尘佛刹。化成虚空。内身四大。能例明十方佛刹。故喻如宝珠。执珠之手。喻能观之智也。以能观之智。观及十方微尘佛刹。故十方佛刹。悉现其中。如大圆镜。内放十种宝光。即十法界之智。照于十法界之境也。四圣六凡。名十法界。境十故。光亦十也。尽虚空际。诸幢王刹。来入境内。此显圆光普照。有境皆来。无法不照也。涉入我身。身同虚空。不相妨碍。此正呈虚空藏义也。身能善入微尘国土。广行佛事。得大随顺者。十方佛刹。涉入一身。一身遍入十方佛刹。互遍互容。重重无尽。佛刹不大。生身不小。世人闻此。不曰怪异。即曰神妙。其实非怪异。亦非神妙。乃诸法本来如此也。众生于本然境上。分大分小。分内分外。种种思量分别。乃成种种障碍。境而不能融通也。众生若离分别心。则诸法隔碍自无。自然互遍互容。成不可思议境矣。此有身刹互容。犹是菩萨境界。若入佛境。身刹亦无。所谓离名字相。离心缘相。毕竟平等。无有变异。不可破坏。唯是一心。广行佛事者。自离障碍。亦令众生离诸障碍。各各皆成虚空藏也。得大随顺者。顺从诸法。自然而行。更不自立主张。妄作妄为也。众生违诸法自性。随自己好恶而行。故成种种恶业也。</p>
<p><span style="color:#333399">二明观法。<span lang="EN-US"></span></span></p>
<p><b><span style="color:teal">此大神力。由我谛观。四大无依。妄想生灭。虚空无二。佛国本同。于同发明。得无生忍。<span lang="EN-US"></span></span></b></p>
<p>此大神力。指前身摄尘刹。尘刹现身而言也。四大无依。指自身来无来处。去无去处也。生本无生。妄作生想。灭本无灭。妄作灭想。无生无灭。故与虚空无二。内身如是。外境亦如是。同是四大种成。故曰。佛国本同。于内身外界同明无生。故得无生忍。其有大神力。而能身涉尘刹。尘刹现身。即由谛观四大无依等而来也。</p>
<p><span style="color:#333399">三陈圆通。<span lang="EN-US"></span></span></p>
<p><b><span style="color:teal">佛问圆通。我以观察虚空无边。入三摩地。妙力圆明。斯为第一。<span lang="EN-US"></span></span></b></p>
<p>有情无情。同归一空。空外无物。故心常静。乃得入三摩地也。观察功成。色空无二。是为妙力圆明也。斯观察虚空。为我圆通之第一也。</p>
<p><span style="color:#333399">六慈氏识大。三。初承佛授法。二依法修行。三结陈圆通。今初。<span lang="EN-US"></span></span></p>
<p><b><span style="color:teal">弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛而得出家。心重世名。好游族姓。尔时世尊。教我修习唯心识定。入三摩地。<span lang="EN-US"></span></span></b></p>
<p>弥勒。此云慈氏。姓也。名阿逸多。此云无能胜。慈心济生。无有再胜故。佛名日月灯明者。以智慧名也。重世名。游族姓。皆贪恋外境。未了缘生性空故也。教以唯心识定。破除外境。应病与药也。入三摩地。即证入唯识性也。</p>
<p><span style="color:#333399">二依法修行。<span lang="EN-US"></span></span></p>
<p><b><span style="color:teal">历劫已来。以此三昧。事恒沙佛。求世名心。歇灭无有。至燃灯佛出现于世。我乃得成。无上妙圆识心三昧。乃至尽空如来国土。净秽有无皆是我心。变化所现。世尊。我了如是唯心识故。识性流出无量如来。今得授记。次补佛处。<span lang="EN-US"></span></span></b></p>
<p>唯者。独也。唯有心识。心识之外。更无有法。故名唯心识。唯心识。义含两层。唯心。观三界空也。唯识。观万法空也。论云。三界唯心。万法唯识。唯心识观。双空一切也。历劫以此三昧。事恒沙佛。言功深也。求名心歇。言观力之功效也。至燃灯佛时。得成三昧者。内根外尘。晴器世间。空无所有。识性独曜。是为唯心识三昧成就。更无有法可空。故曰无上。不离根尘。而迥脱根尘。故曰妙圆。人心如水。尽虚空中所有净国土。秽国土。如水底月影。月影因水而化现。无水决无月影。人心与世界。亦复如是。故曰。乃至尽空国土。净秽有无。皆是我心识变化所现。世人观水底月。虽见幻影。实无真月。亦曰唯水。绝不言水底有月。吾佛观世间相。虽见幻相。实无真体。故曰唯识。不言识中有相也。今人不信唯识。谓心外有法相。何异痴人说水底有月。而不信水底无月者乎。弥勒已了唯心识故。昔日随心所变现之幻相。一一皆成识性。即转无量幻相。成无量如来也。是故经云。若见诸相非相。即见如来。今于释迦如来会中。得蒙授记次补佛处。授记之事。载阿含经。此不赘述。现在贤劫。于住劫中。有千佛出世。自第一小劫。至第八小劫。此中无佛出世。第九小劫。有四佛。即拘留孙佛。拘那含牟尼佛。迦叶佛。释迦佛也。第十小劫。即弥勒佛出世。十一小劫。至十四小劫。亦无佛。十五小劫。有九百九十四佛相续出兴。十六至十九小劫。亦无佛。第二十小劫。楼至佛出。此佛灭后。则三灾起。世界坏矣。法相宗亦说。色法唯识所变。常不离识。但则。只许变。不许空。有异弥勒。乃至尽空如来国土。犹如痴人。只许空华生。不许空华灭。只许有翳眼。不许有净眼。法相宗解唯识曰。色不离识。名为唯识。假借弥勒之名。欺诳世人。观此弥勒所陈之唯识。尽空国土。名为唯识。可以知其是非矣。问。既曰。尽空如来国土。又曰次补佛处。国土尽空。更有何处可补欤。答。尽空如来国土者。了知国土。皆我心之所变现。国土全是我心。我心之外。更无国土。是为尽空如来国土。实无国土可空也。不是毁坏如来国土。成为虚空。名为尽空如来国土也。譬如从水起诸波。全波是水。水外无波。是为尽空诸波。实无波可空也。不是毁灭诸波。成为断灭。名为尽空诸波也。众生观国土。不知是心。故有国土。诸佛观国土。唯是心现。故无国土。至于补处佛位。乃随众生而言也。诸佛的国土。土即是心。心即是土。心土不二。非有而有。有而不有。离诸空有。正是诸法真如识性也。未委识心变现净秽诸法者。请观下表。</p>
<p>［净秽有无皆我心现表］</p>
<p><span lang="EN-US"><img width="484" height="930" src="./0915.files/image001.gif" v:shapes="_x0000_i1025"></span></p>
<p>世间出世间所有色法。皆从一心生起终必还归于一心。弥勒菩萨云。尽空如来国土。净秽有无。皆我心所现。法相宗亦说。心之所缘。唯心所变。但彼不许所变之色。还归一心。而云生死无有了期。今借起信论三细六粗。显净秽唯心现义。古解唯识之识。虽曰阿赖耶。唯依生灭门论八识。有违生灭不生灭和合名阿赖耶。</p>
<p><span style="color:#333399">三结陈圆通。<span lang="EN-US"></span></span></p>
<p><b><span style="color:teal">佛问圆通。我以谛观十方唯识。识心圆明。入圆成实。远离依他及遍计执。得无生忍。斯为第一。<span lang="EN-US"></span></span></b></p>
<p>谛者。审实义。观万法唯识。则分别计度心不起。故远离遍计执性。得世间法无生忍也。观三界唯心。则随性分别亦不起。故远离依他起性。得出世无生忍也。二观圆成。二性远离。故入圆成实性。圆成实性。对前二而起。前二无。圆成亦不立。所谓依彼三自性。立此三无性也。斯唯识心观。为我圆通之第一也。此总观前六种识。不同前单观一识。故名识大也。法相宗言三自性。大异于此。彼以依他起为中枢。破遍计显圆成。生遍计灭圆成。圆成与遍计有生有灭。依他起性。常住不动。遍计生。名为染依他。圆成生。名为净依他。彼不觉悟。二性并存。即自破唯识宗也。三自性大义。见左表。</p>
<p>［三自性生起还灭表］</p>
<p><span lang="EN-US"><img width="449" height="614" src="./0915.files/image002.gif" v:shapes="_x0000_i1026"></span></p>
<p>三自性。各有真似两种。真如。真圆成。种性。似圆成。似圆成。即小乘圣果。真圆成。是佛果故。种性。真依他。器界。似依他。器界假名无实。无所起故。器界。真遍计。种性。似遍计。种性是一。无所谓周遍故。此三自性即一法。从生起而名依他起。从所缘而名遍计执。从还灭而名圆成实。舍似从真故。各有专名。古德于此三自性。种种揣测。未得真象。学者无所适从。特表示之。<span lang="EN-US">(名义出摄大乘论。)</span></p>
<p><span style="color:#333399">七大势至根大。三。初值佛授法。二说明念义。三结陈圆通。今初。<span lang="EN-US"></span></span></p>
<p><b><span style="color:teal">大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。<span lang="EN-US"></span></span></b></p>
<p>梵语摩诃那钵。此云大势至。观经云。见此菩萨。一毛孔光。即见十方无量诸佛净妙光明。是故名无边光。以智慧光。普照一切。令离三涂。得无上力。是故名大势至。又思益云。我投足处。震动三千大千世界。及魔宫殿。故名大势至。无量寿经云。无量光。无边光。无碍光。无对光。焰王光。清净光。欢喜光。智慧光。不断光。难思光。无称光。超日月光。盖即此十二如来也。念佛三昧。约有四种。一持名念。二观像念。三观想念。四实相念。此盖第三观想念。念即忆故。非口念也。不同观经。观诸相好。非观像念也。无所念。名实相念。此有所忆。故非实相念也。三昧。此云正受。即专心一处。不起余念。所谓不受诸受。名为正受也。大势至。是阿弥陀佛极乐国中的众生。无须再念阿弥陀佛。求生净土。念佛三昧。是念自心佛。生自心净土也。念佛的念字。属心不属口。是忆念之念。非口念之念也。</p>
<p><span style="color:#333399">二说明念义。<span lang="EN-US"></span></span></p>
<p><b><span style="color:teal">譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生。如母忆子。若子逃逝虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。此则名曰香光庄严。我本因地。以念佛心。入无生忍。今于此界。摄念佛人。归于净土。<span lang="EN-US"></span></span></b></p>
<p>念佛之法。非徒口称佛名而已。惟要志心观念于佛。譬如二人相忆。自然常在一处。犹如形影相随。不相乖异。若一忆一忘则相反。忆者。虽欲常逢常见。而忘者常自乖违。以致虽逢而不逢。虽见而不见。忘者不与忆者相亲近故。众生念佛。亦犹此也。诸佛常念众生。无不念时。如慈母忆子。众生一念不觉。远离诸佛。随逐妄缘。流荡忘返。如子逃逝。违背慈母。一在净土。一在浊世。以致两相乖异。虽或佛出世间。以彼众生。无心于佛。故虽逢而不逢。或见而非见也。此明众生。若不忆念于佛。则终无见佛之日。若子忆母。如母忆子。子母同心。则历生相近。不相违远。子如妄念。母是真心。回光返照。名为见佛。此如众生念佛。犹佛念众生。生佛同念。现前当来。自得见佛。与佛不相违远。以佛现前故。自得心光开朗。亲见如来。无须方便也。所谓方便者。即自不能见。假借他法而见之。如人无见物之能力。必借光于日月灯。而后能见也。或虽有日月灯光。而目力不足。必假光于眼镜。然后能见。是则日月灯光。即众生见物之方便法。眼镜。则又方便中之方便法也。不假方便者。如反观自心。不假外缘。若有外缘。反成隔碍。此表念自心佛也。若众生生于佛前与佛无间。是故无需方便也。众生所谓迷者。即迷于佛而已。佛既现前。迷云咸消。不即自得心开乎。又如人身染香。身有香气。此则名为香光庄严。人心染佛。心有佛光。不即自得心开。去佛不远乎。因地以念佛心而入无生。有异今人以念佛心。求生西方。今于极乐世界。摄念佛人归于净土。净土。即无生灭之心地也。同声相应。同气相求。以此自利。还以此利人。不假思维。自然之道也。</p>
<p><span style="color:#333399">三结陈圆通。<span lang="EN-US"></span></span></p>
<p><b><span style="color:teal">佛问圆通。我无选择。都摄六根。净念相继。得三摩地。斯为第一。<span lang="EN-US"></span></span></b></p>
<p>以上阿那律陀等。于六根中。各选一根。而证圆通。今于六根无有拣择。一齐总摄之。都摄六根者。如舌根知味如幻。即名念佛。耳根闻声如幻。即名念佛。眼根见色如幻。即名念佛。意根知法如幻。即名念佛。鼻根嗅香如幻。即名念佛。身根觉触如幻。即名念佛。如是六根。对于六尘反缘。在在处处。无不是念佛。是名无选择都摄六根。名为念佛。若但以舌根。念佛名。则同舌识圆通。何名根大圆通欤。何名都摄六根欤。六根缘六尘。名为染念。观六尘性空。名为净念。如是净念相续无间。名为入三摩地。佛问圆通。我以都摄六根。斯为第一。问。观外尘如幻。何以即名念佛耶。答。所谓佛者觉也。众生贪恋六尘。背觉合尘。而入生死苦海。众生不恋六尘。背尘合觉。而入极乐净土。背尘合觉。如子忆母。背觉合尘。如舍父逃逝。是以余谓背尘合觉。名为念佛。若以舌根执持佛名。耳闻佛声。鼻嗅佛香。舌尝佛味。身觉佛触。心想佛国。如是六根贪恋六尘。背觉而合尘。是名放六根。非摄六根。是念假佛。而违真佛。余不取也。</p>
<p>大佛顶首楞严经妙心疏卷第五终</p>
