<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第二卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">己二<span lang="EN-US">&nbsp;&nbsp;说奢摩他路令悟密因大开圆解&nbsp;&nbsp;分二&nbsp;&nbsp;&nbsp;&nbsp;庚初&nbsp;&nbsp;&nbsp;初销倒想说空如来藏&nbsp;&nbsp;&nbsp;&nbsp;二&nbsp;&nbsp;审除细惑说二如来藏&nbsp;&nbsp;庚初分二&nbsp;&nbsp;&nbsp;&nbsp;辛初&nbsp;&nbsp;如来破妄显真&nbsp;&nbsp;&nbsp;&nbsp;二&nbsp;&nbsp;&nbsp;阿难明心生信&nbsp;&nbsp;辛初又分二&nbsp;&nbsp;&nbsp;&nbsp;壬初&nbsp;&nbsp;&nbsp;斥破所执妄心以开奢摩他路&nbsp;&nbsp;&nbsp;&nbsp;二&nbsp;&nbsp;&nbsp;显示所遗真性令见如来藏体&nbsp;&nbsp;壬初又分三&nbsp;&nbsp;&nbsp;&nbsp;癸初&nbsp;&nbsp;取心定判&nbsp;&nbsp;&nbsp;&nbsp;二&nbsp;&nbsp;&nbsp;正与斥破&nbsp;&nbsp;&nbsp;&nbsp;三&nbsp;&nbsp;&nbsp;终归其判&nbsp;&nbsp;癸初又分二&nbsp;&nbsp;&nbsp;&nbsp;子初&nbsp;&nbsp;问取见相发心&nbsp;&nbsp;&nbsp;&nbsp;二&nbsp;&nbsp;&nbsp;普判众生误认&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：汝我同气，情均同也天伦，当初发心，于我法中，见何胜相，顿舍世间，深重恩爱？<span lang="EN-US"></span></span></b></p>
<p>此科以阿难启请，最初方便，故如来审问最初发心。要知最初方便，即在最初发心，若明不生不灭之真心，依之为本修因，此即最初方便。然心有真妄之分，未知阿难，最初发心，是依真心耶？妄心耶？故有此问，一探便知。佛告阿难三句，先叙世情。阿难乃白饭王之子，四王八子之一，为佛堂弟。因同祖之气脉，故曰同气。世教父子兄弟，名为天合之伦，故告阿难曰：汝我既同一祖气脉，其至情即同天伦，犹言无异同胞手足也。当初下问发心，大凡发心出家，必有所见，故问阿难，当初发心出家，于我佛法之中，见何者胜相，而能顿舍世间父母之深恩？妻儿之重爱？若不见佛法殊胜，决不能割恩断爱，出家为僧。此处佛虽问所见何相，实欲探能见之心也。</p>
<p><b><span style="color:teal">阿难白佛：我见如来三十二相，胜妙殊绝，形体映彻，犹如琉璃。<span lang="EN-US"></span></span></b></p>
<p>此阿难据事直答。仰白佛言，我见如来三十二相，此相，是佛百福庄严相，因中修百福，果上成一相，始从肉髻相，终至足下平满相，详如三藏法数。胜妙殊绝者：轮王不及曰胜，相相明显曰妙，殊特绝伦，为胜妙至极之谓也。形貌体质，内外明透，故曰映彻。琉璃此云青色宝，内映外彻，佛身如之，故以为喻。</p>
<p><b><span style="color:teal">常自思惟：此相非是欲爱所生，何以故？欲气粗浊，腥臊交遘</span></b><b><span style="font-size:10.0pt;color:teal">合也</span><span style="color:teal">。脓血杂乱，不能发生，胜净妙明，紫金光聚，是以渴仰，从佛剃落。<span lang="EN-US"></span></span></b></p>
<p>常自思惟：此思惟，即第六识，思想分别，便是妄心；所谓无始生死根本是也。阿难一向误认为真，常用此心，故曰常自思维。此相指佛三十二相，乃戒、定、慧熏修所成，故曰非是欲爱所生。何以故下，即征释非是所以。欲气粗而且浊，腥臊交遘释粗义，脓血杂乱释浊义。所以不能发生，庄严佛相。清净之极曰胜净，光明无比曰妙明，全体阎浮檀金之色，金光晃耀，聚若金山，故曰紫金光聚。由是心生渴仰，从佛剃落须发，出家学道。此能发之心，即攀缘心也。下所破者，即是此心；不是破发心出家不好，乃破见相发心。如《圆觉经》所云：‘以爱舍爱，还滋爱本’岂能尽善？又认此为心，不知别有真心，楞严大定何自而修？佛已探得阿难病源，故下文征而破之，正欲撤去奢摩他路之障碍耳。初问取见相发心境。</p>
<p><span style="color:#333399">子二<span lang="EN-US">&nbsp;&nbsp;普判众生误</span></span></p>
<p><b><span style="color:teal">认佛言：善哉阿难！汝等当知：一切众生，从无始来，生死相续，皆由不知常住真心，性净明体，用诸妄想，此想不真，故有轮转。<span lang="EN-US"></span></span></b></p>
<p>佛言善哉阿难！此赞善有二意：一、喜得病源，可以施教；二、欲加斥破，先示安慰。汝指阿难，等指大众。当知者：当以智知，不可以识知也。此段真妄双举，而判定者，是欲当机，取真舍妄，为最初方便也。一切<span style="font-size:10.0pt;">去声</span>众生，包括凡、外、权、小；从无始无明妄动以来，依惑造业，依业受报；于果报身，再起惑造业，依业受报，生死死生，相续不断，其故何也？都由迷故，则生死不休。不知者，即迷也。常住真心，性净明体，即所迷之真。竖穷三际，不生不灭，曰常住；法界一相，无伪无妄，曰真心。性净者：其性由来清净无染，不是浣涤而后净；性明者：其性互古灵明不昧，不假功用而后明。体，即真心本净本明之体，此心虽迷，体犹不失。</p>
<p>用诸妄想：诸字助语词，妄想即所执之意识妄心，亦即上文见相思维之心，下文缘尘分别影事。此想不真二句，下文佛告阿难云：‘此是前尘虚妄相想，惑汝真性！由汝无始至于今生，认贼为子，失汝元常，故受轮转。’言其本非真心，错认为真，被其赚误，轮回流转，于生死苦海，浩劫莫出也。此中常住真心，即二种根本中真本，为菩提涅槃元清净体；用诸妄想，即二种根本中妄本，为无始生死根本是也。一切众生，迷真所以执妄，起妄惑，造妄业，受妄报，所以轮转不息！初取心定判竟。</p>
<p><span style="color:#333399">癸二<span lang="EN-US">&nbsp;&nbsp;正与斥破&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;如来备破三迷&nbsp;&nbsp;&nbsp;&nbsp;二&nbsp;&nbsp;大众知非无辩&nbsp;&nbsp;&nbsp;&nbsp;子初又分三&nbsp;&nbsp;&nbsp;丑初&nbsp;&nbsp;破妄识无处&nbsp;&nbsp;&nbsp;&nbsp;二&nbsp;&nbsp;斥妄识非心&nbsp;&nbsp;&nbsp;&nbsp;三&nbsp;&nbsp;推妄识无体&nbsp;&nbsp;&nbsp;&nbsp;丑初又分四&nbsp;&nbsp;&nbsp;&nbsp;寅初&nbsp;&nbsp;教以直心应征&nbsp;&nbsp;&nbsp;&nbsp;二&nbsp;&nbsp;双征能见能爱&nbsp;&nbsp;&nbsp;&nbsp;三&nbsp;&nbsp;征诘心目所在&nbsp;&nbsp;&nbsp;&nbsp;四&nbsp;&nbsp;所执七处咸非&nbsp;&nbsp;&nbsp;&nbsp;今初</span></span></p>
<p><b><span style="color:teal">汝今欲研无上菩提，真发明性，应当直心，酬我所问。十方如来，同一道故，出离生死：皆以直心，心言直故，如是乃至，终始地位，中间永无诸委曲相。<span lang="EN-US"></span></span></b></p>
<p>此文是佛，欲斥其缘心虚妄，故先勉以直心酬答。研者求也，谓汝今有欲研求，无上菩提之道，必须真实发明，自己本具，不动摇不生灭之根性，则无上菩提，斯可希冀。发即开发，明即悟明，性即六根中性，亦即如来藏性；此性为楞严定体，若真发明，即开圆解；圆解不开，圆行不起，则圆定不证，圆满菩提之极果，安望其得成哉？此即如来密示定之最初方便也。又真实发明，根中妙性，不动摇，不生灭，具足如来藏。发明，即微密观照，开解照了。此性为天然定体，即奢摩他；蹑解起行，一门深入，即三摩；定慧均等，中中流入，即禅那。三定不出一心，如果上根利智，观见如来胜相，不于所见，分别染净，而于能见，得个消息，不认妄识为心，则狂心顿歇，歇即菩提矣！</p>
<p>应当直心，酬我所问者：佛以阿难，见相思惟，分染分净，于依他起性，更起遍计执性，全同凡夫情见，正属生死根本，故勉以应当直心酬答，欲令舍遍计执，而取圆成实也。</p>
<p>直心者：不隐讳，无虚假；直心正念真如，又直心是道场。故举十方如来，皆同一道为证；一道：即直心之道，故曰出离生死，皆以直心。心直则言直，言者心之声也，心言直为直因，依因感果，因果相符，如是乃至终始地位，中间永无诸委曲相。以发心为始，究竟为终，中间经历诸位，皆中中流入，不著二边，故永无委曲相，即是直果。设或因地不真，难免果遭纡曲。初教以直心应征竟。</p>
<p><span style="color:#333399">寅二<span lang="EN-US">&nbsp;&nbsp;双征能见能爱</span></span></p>
<p><b><span style="color:teal">阿难，我今问汝：当汝发心，缘于如来三十二相，将何所见？谁为爱乐？</span></b><b><span style="font-size:10.0pt;color:teal">去声</span></b><b><span lang="EN-US" style="color:teal"></span></b></p>
<p>此处双征，能见能爱，即是如来，要审出阿难，以何者所以能见？是谁能生爱乐？审查既定，方可施破。所见二字，不可作色尘解。良以凡迷取舍，多皆颠倒，佥以肉眼为能见，爱乐为真心，观下阿难答处自知。此中将何者所以能见，是要阿难认真见；谁为能生爱乐，是要阿难明妄心，可惜阿难，不能领会。</p>
<p><b><span style="color:teal">阿难白佛言：世尊！如是爱乐，用我心目；由目观见，如来胜相心生爱乐！故我发心，愿舍生死。<span lang="EN-US"></span></span></b></p>
<p>阿难被佛一审即白佛言：‘世尊！如是爱乐，用我心目。’此二句心目浑答，下三句分解。由目观见如来胜相，此分明认见属眼；心生爱乐，此分明认识为心，全同凡迷颠倒，遗真取妄。劾验取舍已定，下文如来破识显根，一卷半之文，皆以此三句为张本。故我发心，愿舍生死者：因见相爱乐，发心出家，愿舍生死。其志愿可谓不错，而不知能爱之心，正生死本；即下文二种根本中之妄本，以攀缘心为自性者。</p>
<p>又根识难分，凡愚莫辨。目中能见之性，即是菩提真本，亦即奢摩他体，在阿难日用中，放光动地。阿难终日承渠恩力，不知这个就是主人翁，就是真心，而反认见属目，终取爱乐为心。此即迷真认妄，执妄为真矣！二双征能见能爱竟。</p>
<p><span style="color:#333399">寅三<span lang="EN-US">&nbsp;&nbsp;征诘心目所在</span></span></p>
<p><b><span style="color:teal">佛告阿难：如汝所说，真所爱乐，因于心目，若不识知，心目所在，则不能得，降伏尘劳。<span lang="EN-US"></span></span></b></p>
<p>上科如来审问，都从向上一著提撕，曰：‘将何所见？’曰：‘谁为爱乐？’若能向能见处得个消息，则大事毕矣！无奈阿难未离常情，祗知合尘，不知合觉，曰由目观见，心生爱乐，则心目双迷，辜负世尊甚矣！此科佛欲施破，先为按定其说曰：‘如汝所说，真所爱乐，因于心目。’则应知心目所在。下四句反言，若使不知心目所在，就不能降伏尘劳。尘有染污义，劳有扰乱义，尘劳即本、末烦恼也。若不识知心目所在，此心即六识，此目即肉眼，肉眼乃无知色法，本来无见，众生多认见属眼；识心乃生死妄本，本来非心，众生多认识为心。阿难既执此为心目，佛欲索其处而破之，故下举喻国王讨贼。</p>
<p><b><span style="color:teal">譬如国王，为贼所侵，发兵讨除，是兵要当，知贼所在。<span lang="EN-US"></span></span></b></p>
<p>国王喻本觉真性；贼喻六识妄心；目为贼媒，引识奔走。国贼谋叛，僭号称王，王被贼侵；妄心扰乱，混淆本真，真被妄覆。国被贼侵，发兵讨贼，是兵定要知贼所在，方可捣其巢穴，擒其贼首，国泰民安；若不知贼在之处，则徒费饷需，于事无济。兵喻始觉妙智，全仗始觉有功，方能降贼。昔有僧问善知识云：‘家贼难防时如何？’答曰：‘知之不为冤！’</p>
<p>又子湖枞禅师，乃于夜起大叫：‘有贼！有贼！’其徒竟起逐之。枞把住一人曰：‘拿住了一个！’其徒曰：‘不是，是某甲。’枞托开曰：‘是则是，只是不肯承当！’若承当得去，贼即是子；不能承当，子反成贼。恁么说话，却与国王讨贼，另是一审播弄，具眼者别之。</p>
<p><b><span style="color:teal">使汝流转，心目为咎，吾今问汝：唯心与目，今何所在？<span lang="EN-US"></span></span></b></p>
<p>故直指生死根本，识为过咎，目亦带言者，以目为贼媒，媒贼相依，责须连带。此曰：使汝流转诸趣，生死长劫不休者，心目为咎也。此破意识，缘佛相好之胜善功能也。前双征见爱，如捉贼追赃，今则见赃，预备擒贼。故特征之曰：吾今问汝，唯心与目，今何所在？此即第一次征心，下阿难转计，七处咸非，并非七处征心，乃是七番破处。此经只有二次征心之文，第二次在斥破妄识非心文中，佛举金色臂，擎拳验见之后，征曰：‘汝目可见，以何为心，当我拳耀？’阿难言：‘如来现今征心所在，而我以心推穷寻逐，即能推者，我将为心。’佛当面斥之曰：‘咄！阿难，此非汝心！’</p>
<p>此处心目双征，有人以为佛既双征，下必双破，实则不然。心目媒贼相依，语须连带。佛之本意，但征其心，而目只带言而已。故下文三番破识之后，即是十番显见，显见即是显真，以见性即真心也。更有一解：阿难既认见属眼，爱乐为心，佛已双责，心目为咎，破心之后，定有破目。当知破心则毕竟，全破其妄，乃至识心五种胜善功能，皆所不取，而破目但带破，与略破而已。或于破识中带破，文曰：‘若眼能见，汝在室中，门能见否？则诸已死，尚有眼存，应皆见物？’此皆破目之文。或于显见中破，第一番显见文云：‘眼能显色，如是见性，是心非眼。’或于显见后破，十番显见之后，破别业、同分二种见妄，于此诸文，带破与略破，不特令阿难，不认识为心，并不认见属眼矣！三征诘心目所在竟。</p>
<p><span style="color:#333399">寅四<span lang="EN-US">&nbsp;&nbsp;所执七处咸非&nbsp;&nbsp;分七&nbsp;&nbsp;&nbsp;&nbsp;卯初&nbsp;&nbsp;执心在身内&nbsp;&nbsp;&nbsp;&nbsp;二&nbsp;&nbsp;执心在身外&nbsp;&nbsp;&nbsp;&nbsp;三&nbsp;&nbsp;执心潜眼根&nbsp;&nbsp;&nbsp;&nbsp;四&nbsp;&nbsp;执心分明暗&nbsp;&nbsp;&nbsp;&nbsp;五&nbsp;&nbsp;执心则随有&nbsp;&nbsp;&nbsp;&nbsp;六&nbsp;&nbsp;执心在中间&nbsp;&nbsp;&nbsp;&nbsp;七&nbsp;&nbsp;执心乃无著卯初分二&nbsp;&nbsp;&nbsp;&nbsp;辰初&nbsp;&nbsp;阿难引十生同计在内&nbsp;&nbsp;&nbsp;&nbsp;二&nbsp;&nbsp;如来以不见身中为破&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊一切世间，十种异生，同将识心，居在身内，纵观如来，青莲华眼，亦在佛面。<span lang="EN-US"></span></span></b></p>
<p>此执心在身内。一闻征诘，便白拂言：先称呼佛为世尊，下叙执，则引十生同计，自己不负责任。一切<span style="font-size:10.0pt;">去声</span>世间，三界内六凡世间也。十种<span style="font-size:10.0pt;">类也</span>异生，于十二类众生中，除去空散销沈之无色，与精神化为土木金石之无想，此二种无心目之可言。其余十类，业报形体，各各差异，故曰异生。同将识得心在身内；纵观如来青莲华眼，亦在佛面。佛之眼目，清净修<span style="font-size:10.0pt;">长也</span>广状若青莲，故以称焉。</p>
<p><b><span style="color:teal">我今观此浮根四尘，祗在我面：如是识心，实居身内。<span lang="EN-US"></span></span></b></p>
<p>浮根：即浮尘眼根，乃色、香、味、触四尘所成，非清净四大，所成之胜义根。胜义非天眼、圣眼，则不能见故。阿难云：我今观此浮根四尘，祗在我面，与佛无异；如是识得我心，实居色身之内，与十类众生，亦无有异。正脉云：‘只此一计，一切众生，所以囚系胎狱，桎梏肉身，乃至三途苦形，自执妄认，受无量苦，展转不能自脱者，皆由此计，以为障之深根也。’此执心在内，为本计；其余六处，但是因佛一时破夺，迫成转计耳。初阿难引十生同计在内竟。</p>
<p><span style="color:#333399">辰二<span lang="EN-US">&nbsp;&nbsp;如来以不见身中为破&nbsp;&nbsp;分五&nbsp;&nbsp;&nbsp;&nbsp;巳初&nbsp;&nbsp;举例辩定&nbsp;&nbsp;&nbsp;&nbsp;二&nbsp;&nbsp;仍存原文&nbsp;&nbsp;&nbsp;&nbsp;三&nbsp;&nbsp;即例反难&nbsp;&nbsp;&nbsp;&nbsp;&nbsp;四&nbsp;&nbsp;就例攻破&nbsp;&nbsp;&nbsp;&nbsp;五&nbsp;&nbsp;正与结破</span></span></p>
<p><b><span style="color:teal">佛告阿难：汝今现坐如来讲堂，观祗陀林，今何所在？世尊！此大重阁，清净讲堂，在给孤园；今祗陀林，实在堂外。<span lang="EN-US"></span></span></b></p>
<p>此段以上文，当机执心在内，乃引十生同计，自以为是，佛不直破其非，且就现前所见能见中，一一举问阿难，令其据事直答，不知所以。文有三番问答，第一番：自佛告阿难下，至实在堂外，此例定内外之境也；第二番：自阿难汝今堂中下，至方瞩林园，此例定先后之见也；第三番：自阿难汝瞩下，至得远瞻见，此例定见外之由也。佛以能例之法既定，然后依例反难，无从伸辩，始知如来说法之巧。佛告阿难，汝今现坐如来讲堂，密例心在身内，应同乎此。观祗陀林，今何所在？祗陀太子，所施之树林，分明在堂外，故意施问者，佛有深意存焉！要阿难自己说定，至施破时，无所逃遁。故阿难乃答世尊云：此大重阁，清净讲堂，在给孤园。层檐重叠，曰重阁；红尘不到，曰清净；世尊说法之处，标名为讲堂。</p>
<p>在给孤园者：园是给孤独长者，布金所买，故以命名。给孤独，是须达多长者之善名，以长者财富无量，乐善好施，生平周给孤<span style="font-size:10.0pt;">幼而无父</span>独<span style="font-size:10.0pt;">老而无子</span>之人，故人以给孤独称之。堂在园中，密例身在室中，今祗陀林实在堂外，密例一切诸法，皆在身外，此就所见分内外也。</p>
<p><b><span style="color:teal">阿难，汝今堂中先何所见？世尊！我在堂中，先见如来；次观大众；如是外望，方瞩林园。<span lang="EN-US"></span></span></b></p>
<p>堂中先何所见，亦明知故问，令其自说。先见如来，次观大众，密例心在身内，应先见心肝脾胃，次见爪生发长，筋转脉摇。如是由内及外，方瞩林园，密例心在身中，应最后，方见身外，此就能见分先后也。</p>
<p><b><span style="color:teal">阿难，汝瞩林园，因何有见？世尊！此大讲堂，户牖开豁通也故我在堂，得远瞻见。<span lang="EN-US"></span></span></b></p>
<p>此定外见，因何而见，亦明知故问也。答以门户□牖开通，故得瞻<span style="font-size:10.0pt;">视也</span>见，密例六根，窍穴通达，故得见外。初举例辩定竟。</p>
<p><span style="color:#333399">巳二<span lang="EN-US">&nbsp;&nbsp;仍</span></span><span style="color:#333399">存</span><span style="color:#333399">原文<span lang="EN-US"></span></span></p>
<p>本科科名，因此段之文，现在流通本皆安置此处，以致上下文，被此段横隔于中，文意不得贯为一气，细究此段之文，是如来告示阿难，佛定总名。因阿难虽求佛定，不知佛定不共之名，乃以平日所闻，三定共名，加一妙字以拣之。佛闻悉，即示以佛定不共之名，亦理所固然，应在阿难求示妙奢摩他、三摩、禅那，最初方便，大众俱愿乐闻，退坐默然，承受圣旨之下。</p>
<p><b><span style="color:teal">尔时世尊，在大众中，舒金色臂，摩阿难顶，告示阿难及诸大众：有三摩提，名大佛顶，首楞严王，具足万行；十方如来，一门超出，妙庄严路，汝今谛听！阿难顶礼，伏受慈旨。<span lang="EN-US"></span></span></b></p>
<p>已将此段，移置于前，为使前文，问答相应，本文不致隔碍，今仍存原文于此，以便后贤参考。二仍存原文竟。</p>
<p><span style="color:#333399">巳三<span lang="EN-US">&nbsp;&nbsp;即例反难</span></span></p>
<p><b><span style="color:teal">佛告阿难：如汝所言：身在讲堂，户牖开豁，远瞩林园，亦有众生，在此堂中，不见如来，见堂外者？阿难答言：世尊！在堂不见如来，能见林泉，无有是处。<span lang="EN-US"></span></span></b></p>
<p>此佛告阿难，前五句，是引前文，身在讲堂，例心在身内；户牖开豁，远瞩林园，例由五根通达而知外境。中四句故问亦有众生在堂，例心在身内；不见如来，见堂外者，例心在内，竟不知内，而独知外也。后阿难答言下四句，阿难于能例法知谬，以在堂不见堂中如来，独见堂外林泉，决无此理；故曰无有是处。</p>
<p><b><span style="color:teal">阿难，汝亦如是。<span lang="EN-US"></span></span></b></p>
<p>此一句，如来即例反难。谓汝阿难所计，心在身内，竟不知内，而能见外者，亦如众生在堂，不见如来，见堂外者，无以异也。三即例反难竟。</p>
<p><span style="color:#333399">巳四<span lang="EN-US">&nbsp;&nbsp;就例攻破</span></span></p>
<p><b><span style="color:teal">汝之心灵，一切明了。若汝现前，所明了心，实在身内，尔时先合了知内身，颇有众生，先见身中，彼观外物？<span lang="EN-US"></span></span></b></p>
<p>心灵者：心为万物之灵，又心有灵知之用，凡心在之处，一切皆能分明了知也。若汝现前，所以能明了心，实实是在身内者，尔时先合了知内身之腑脏。颇有：犹言可有，此乃诘难；谓世间可有此一类众生，先见身中腑脏，后观外物万象耶？</p>
<p><b><span style="color:teal">纵不能见心、肝、脾、胃、爪生、发长</span></b><b><span style="font-size:10.0pt;color:teal">上声</span><span style="color:teal">、筋转、脉摇、诚合明了，如何不知；必不内知，云何知外？<span lang="EN-US"></span></span></b></p>
<p>此段纵夺兼施。上二句是纵，谓心、肝、脾、胃，皆身内之物，应当有见，或因相处太近，而不能见，如眼不见眉睫，其说似乎近情，故纵许不见。纵后便夺，故云纵不能见心、肝、脾、胃，而爪之生，发之长，筋之转，脉之摇，皆在内与心稍疏者，汝心诚合明了，如何亦不知耶？此夺也。下二句指谬，必定不能内知，心、肝、脾、胃，又不能内知，爪生、发长、筋转、脉摇，云何反能知外耶？四就例攻破竟。</p>
<p><span style="color:#333399">巳五<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应</span></b><b><span style="font-size:10.0pt;color:teal">平声</span><span style="color:teal">知，汝言觉了能知之心，住在身内，无有是处。<span lang="EN-US"></span></span></b></p>
<p>是不能知内之故，应当知道，汝言觉了能知之心，是住在身内，不知其内，断无是处；亦如在堂不见如来，能见林泉，岂有是处耶？此一处，乃阿难本计，下之六处，皆属被迫转计。初执心在身内竟。</p>
<p><span style="color:#333399">卯二<span lang="EN-US">&nbsp;&nbsp;执心在身外&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;阿难引灯喻自决同佛二如来以身心相知为破&nbsp;&nbsp;&nbsp;今初</span></span></p>
<p><b><span style="color:teal">阿难稽首，而白佛言：我闻如来，如是法音，悟知我心，实居身外。<span lang="EN-US"></span></span></b></p>
<p>阿难见处未真，不免随语生解，闻佛破内，即便计外。故稽首白佛：我闻如来，如是法音，即前云必不内知，云何知外。悟知者：此悟非真悟，以不见身内，悟知不在身内；以了见身外，悟知必在身外，故决之曰：‘实居身外。’</p>
<p><b><span style="color:teal">所以者何？譬如灯光，然于室中，是灯必能先照室内，从其室门，后及庭际；一切众生，不见身中，独见身外，亦如灯光，居在室外，不能照室。<span lang="EN-US"></span></span></b></p>
<p>此阿难自翻前执之非，引喻作证。先用异喻，首句征云：所以我说此心，实居身外者，何也？引喻云：譬如灯然室中，此灯必能先照室内，从其室门照出，后及庭际。<span>&nbsp; </span>一切众生，不见身中以下：此用同喻。以一切众生，都不能见身中腑脏，独见身外诸法，此亦如灯居室外，照明外境，不能照及室内也。</p>
<p><b><span style="color:teal">是义必明，将无所惑，同佛了义，得无妄耶？<span lang="EN-US"></span></span></b></p>
<p>此阿难自负。以灯光居在室外，以喻是心在身外之义，必定明白，将无所疑惑矣！同佛了义二句，其意以此义，同佛所说了义，未知是否吻合，故问得无同前之妄耶？此文观前二句，阿难计心在身外，似有十分把握，观末句耶字，心怀犹豫，还是脚跟不曾点地。初阿难引灯喻自决同佛竟。</p>
<p><span style="color:#333399">辰二<span lang="EN-US">&nbsp;&nbsp;&nbsp;如来以身心相知为破&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;喻明无干&nbsp;&nbsp;&nbsp;&nbsp;二&nbsp;&nbsp;验非无干&nbsp;&nbsp;&nbsp;&nbsp;三&nbsp;&nbsp;正与结破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：是诸比丘，适来从我室罗筏城，循乞抟食，归祗陀林，我已宿斋。汝观比丘，一人食时，诸人饱否？阿难答言：不也世尊！何以故？是诸比丘，虽阿罗汉，躯命不同，云何一人，能令众饱？<span lang="EN-US"></span></span></b></p>
<p>此佛喻明，心若在外，则心有所知，身当不觉，犹如彼食，不能我饱。适、才也，谓诸比丘，才来从我，室罗筏城，循乞抟食<span style="font-size:10.0pt;">亦名段食，有形段可搏取而食者。，</span>此西域国风，以手抟食。一切众生，依四食住，更有触食，鬼神等触气而食；思食，色天等禅思为食；识食，空天等识想相续。此抟食拣异余三种食故。佛制比丘，行乞食法，为除贪心、慢心故。乞食资身，随缘度日，不贪好食等。又向人求乞，可以折伏骄慢故。又乞食不事积蓄营办，免妨道业也。归祗陀林，我已宿止也斋，又斋毕也。汝观比丘，一人食时，诸人饱否？此故问阿难，令自审知，人分彼此，到底相关与不相关。阿难于喻不迷，答言不也？即一食不能众饱。世尊下征释所以，是诸比丘，虽证阿罗汉道，果缚尚存，须假饮食，各各身躯性命不同，自应各食各饱，云何一人能令众饱也！</p>
<p><b><span style="color:teal">佛告阿难：若汝觉了知见之心，实在身外；身心相外，自不相干则心所知，身不能觉，觉在身际，心不能知。<span lang="EN-US"></span></span></b></p>
<p>此以法合喻，辨明无干。觉了知见之心，即攀缘心，觉了同前明了。知见者：随六尘境，而起见、闻、觉、知之用。如果此心，实在身外，而身心相外离也，心离于身，身离于心，彼此无干，则内心有所知，而身不能觉，觉在外身边际，而心不能知；如前比丘，彼食而我不饱，我食而彼不饱，如是方许心在身外。初喻明无干竟。</p>
<p><span style="color:#333399">巳二<span lang="EN-US">&nbsp;&nbsp;验非无干</span></span></p>
<p><b><span style="color:teal">我今示汝兜罗棉手，汝眼见时，心分别否，阿难答言：如是世尊。佛告阿难：若相知者，云何在外？<span lang="EN-US"></span></span></b></p>
<p>此验心非外。佛云：我今示汝兜罗棉手，汝眼见时，而汝之心生分别否？阿难答言：如是眼见心知也。佛告阿难：若身心相知者，则并不是无干，亦不相离，云何汝说心在身外？</p>
<p>兜罗此云细香，西域有此棉，极柔软色白如霜，佛手柔软似之，亦三十二相之一。今眼见佛手，而心即分别，知是兜罗棉手。眼属身分，心能分别，若心在身外，则是相离，自不相知，若是相知，云何可说心在身外？此正难破。二验非无干竟。</p>
<p><span style="color:#333399">巳三<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应知，汝言觉了能知之心，住在身外，无有是处。<span lang="EN-US"></span></span></b></p>
<p>是身心相知之故，应知彼此不相离，则知汝言觉了此能知之心，住在身外，无有是处。二执心在外竟。</p>
<p><span style="color:#333399">卯三<span lang="EN-US">&nbsp;&nbsp;执心潜眼根&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;阿难以琉璃合眼为喻&nbsp;&nbsp;&nbsp;&nbsp;二&nbsp;&nbsp;佛以法喻不齐为破今初</span></span></p>
<p><b><span style="color:teal">阿难白佛言：世尊！如佛所言，不见内故，不居身内，身心相，知不相离故，不在身外，我今思惟：知在一处。<span lang="EN-US"></span></span></b></p>
<p>此转计心潜眼根。如佛所言：引上二科，佛所破之言，不见内之心肝脾胃故，不居身内，此破执心在内之言；身心相知，眼见佛手心即分别，不相离故，不在身外，此破执心在外之言。前二既皆被破，我今思惟，知在一处。此二句，与真妄二心，皆不相应，真心不落思惟，妄心本无处所。今思惟知在一处者，即拣前内外，另计一处也。</p>
<p><b><span style="color:teal">佛言：处今何在？阿难言：此了知心，既不知内，而能见外，如我思忖，潜伏根里。<span lang="EN-US"></span></span></b></p>
<p>首句佛征所在之处。阿难以既不知内，而能见外，就此事实，思惟忖度，欲脱前二之过，遂计潜伏眼根里面。潜者藏也，如鱼潜于渊；伏者处也，如鸟伏于巢。根里即眼根之内，不见内者，因根相隔故；能见外者，有窍可通故。</p>
<p><b><span style="color:teal">犹如有人：取琉璃碗，合其两眼，虽有物合，而不留碍：彼根随见，随即分别。<span lang="EN-US"></span></span></b></p>
<p>此阿难恐复招难破，故设喻证明。琉璃此云青色宝，其质明彻，碗即眼镜。此以能合之琉璃碗，喻眼根；所合之眼根喻心。犹如有人，取眼镜合其两眼，虽然有物即琉璃碗合眼，而眼镜竟不留碍于眼，心潜眼根之内，如眼在眼镜之内，而眼根亦不留碍于心，故曰：彼根<span style="font-size:10.0pt;">眼根也</span>随见外物，而心随即分别。</p>
<p><b><span style="color:teal">然我觉了能知之心，不见内者，为在根故；分明瞩</span></b><b><span style="font-size:10.0pt;color:teal">瞻也</span><span style="color:teal">视外，无障碍者，潜根内故。<span lang="EN-US"></span></span></b></p>
<p>此阿难法合，以脱前二，昧内知外之过。觉了能知，重举前心，此心不见内之心、肝、脾、胃者，为在根中，不在身内之故，此脱昧内之过；而能分明瞻视外境，而无障碍者，因此心潜在根内，而根如琉璃碗，不相妨碍之故，此脱知外之过。任徙阿难，自恃小慧，善喻善合，由不务真修，皆非自性中流出真知真见，后被如来，一语便破。初阿难以琉璃合眼为喻竟。</p>
<p><span style="color:#333399">辰二<span lang="EN-US">&nbsp;&nbsp;&nbsp;如来以法喻不齐为破&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;&nbsp;正办不齐&nbsp;&nbsp;&nbsp;&nbsp;二&nbsp;&nbsp;双开两破&nbsp;&nbsp;&nbsp;&nbsp;三&nbsp;&nbsp;正为结破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：如汝所言，潜根内者，犹如琉璃。彼人当以琉璃笼</span></b><b><span style="font-size:10.0pt;color:teal">罩也</span><span style="color:teal">眼，当见山河，见琉璃否？如是世尊，是人当以琉璃笼眼，实见琉璃。<span lang="EN-US"></span></span></b></p>
<p>此如来依喻问定，故云如汝所言，心潜根内，如琉璃笼眼之喻。法喻本不相齐，如来将欲施破，先为问定。彼人当用琉璃笼眼，琉璃固不碍眼根，当远见山河之时，还近见琉璃否？此故意问定。阿难据事直答：如是世尊，是人当以琉璃笼眼，远见山河时，实亦近见琉璃。</p>
<p><b><span style="color:teal">佛告阿难：汝心若同琉璃合者，当见山河，何不见眼？<span lang="EN-US"></span></span></b></p>
<p>此正难法喻不齐。谓汝心潜伏眼根之里，若同琉璃合者，则是汝心同眼，汝眼同琉璃。喻中琉璃笼眼，当见山河之时，眼见琉璃；法中眼根笼心，当见山河之时，心不见眼。既不见眼，则法喻不齐，而所计潜根者，不极成矣。初正辨不齐竟。</p>
<p><span style="color:#333399">巳二<span lang="EN-US">&nbsp;&nbsp;双开两破</span></span></p>
<p><b><span style="color:teal">若见眼者，眼即同境，不得成随；若不能见，云何说言，此了知心，潜在根内，如琉璃合？<span lang="EN-US"></span></span></b></p>
<p>此双开能见眼，不见眼两途，俱落非量。正所谓：平剖玉环施异饵，任渠左右上吾竿。若见山河时，能见眼者，则眼即同所对之境，非能对之根，则不得成随见，随即分别：此能见眼不极成矣。若见山河时，不能见眼者，则心非潜根，以不同琉璃笼眼故，责曰：云何说言，此了知心，潜在根内，如琉璃合？此不见眼，又不极成矣。阿难费尽心机，设立一喻，以期避免斥破，奈被如来，能见眼不见眼一问，则两头俱堕矣！二双开两破竟。</p>
<p><span style="color:#333399">巳三<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应知：汝言觉了能知之心，潜伏根里，如琉璃合，无有是处。<span lang="EN-US"></span></span></b></p>
<p>是能见眼不见眼两俱负堕之故，应知汝言，觉了能知之心，潜伏根里，如同琉璃合眼者，无有是处矣！三执心潜根内竟。</p>
<p><span style="color:#333399">卯四<span lang="EN-US">&nbsp;&nbsp;执心分明暗&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;阿难以见明暗分内外&nbsp;&nbsp;&nbsp;&nbsp;二&nbsp;&nbsp;如来以不成见内为破&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！我今又作如是思惟：是众生身，腑脏在中，窍穴居外，有藏则暗，有窍则明。<span lang="EN-US"></span></span></b></p>
<p>此文虽双计内外，确论仍欲曲成，最初所执在内，以明不知内，而能见外之故。白佛言世尊，我今又作如是思惟：在外身心相知固错，潜根不能见眼亦非，到底还是在内。然心在身内，何以不能见内？因是众生之身，腑脏在中，有藏则暗故；如何反见于外？因是众生之身，窍穴居外，有窍则明故。是众生身三字，双贯下两句。腑脏者，腑同府，即六府也；脏同藏，即五藏也。素问曰：其传化物而不藏者，曰府；能藏精气而不泄者，曰藏。</p>
<p>《白虎通》云：五脏，即肝、心、肺、肾、脾；六腑者，即五脏之宫府也，胃为脾之府；膀胱为肾之府；三焦为命之府；胆为肝之府；大小肠为心府、肺府。五脏者：肾为精藏；心为神藏；肝为魂藏；肺为魄藏；脾为志藏。腑脏皆身内之物，故曰在中。窍穴即七窍<span style="font-size:10.0pt;">眼二、耳二、鼻二、口一、为七</span>孔穴，皆面上所具，故曰居外。藏者包藏义，有藏则必暗，窍者通达义，有窍则必明。阿难思惟，此有藏则暗，可脱前昧内之过；有窍则明，可脱前知外之过，故下举事以证。</p>
<p><b><span style="color:teal">今我对佛，开眼见明，名为见外；闭眼见暗，名为见内，是义云何？<span lang="EN-US"></span></span></b></p>
<p>此自释窍明藏暗。以对佛开眼，窍有故见明，名为见外，有时闭眼，有藏故见暗，名为见内。此还同第一番审在内之执，因已被破，未敢自决，故请决于佛曰：是义云何？观阿难此处语气，与前第二番云：‘我闻如来，如是法音，悟知我心，实居身外，是义必明，将无所惑，同佛了义。’两相比较，其勇气又相去几何？初阿难以见明暗分内外竟。</p>
<p><span style="color:#333399">辰二<span lang="EN-US">&nbsp;&nbsp;如来以不成见内为破&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;破所见非内&nbsp;&nbsp;&nbsp;&nbsp;二&nbsp;&nbsp;破能见非实&nbsp;&nbsp;&nbsp;&nbsp;三&nbsp;&nbsp;正与结破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：汝当闭眼见暗之时，此暗境界，为与眼对？为不眼对？<span lang="EN-US"></span></span></b></p>
<p>因阿难所执，还同在内，故佛独约见暗破。此就所计，双开对眼不对眼，下分破两途皆非。</p>
<p><b><span style="color:teal">若与眼对，暗在眼前，何成在内？<span lang="EN-US"></span></span></b></p>
<p>此破闭眼见暗，名为见内。见暗之时，此暗境界，若与眼对，则暗在眼前，相对于眼，何成在内，名为见内耶？</p>
<p><b><span style="color:teal">若成内者，居暗室中，无日、月、灯，此室暗中，皆汝焦腑？<span lang="EN-US"></span></span></b></p>
<p>若执眼前之暗，成为见内者，则居暗室中，无有日、月、灯，三种光明，此室暗中境界，都成在内，皆汝之焦腑，岂有是理耶？焦是三焦，上焦在胃上，中焦在胃脐之间，下焦在脐下，三焦为命府，乃六府之一，故曰焦腑。</p>
<p><b><span style="color:teal">若不对者，云何成见？<span lang="EN-US"></span></span></b></p>
<p>此防转计，对既被破，遂计不对，故并破云：若所见之暗，不与眼对，云何可以成见？凡见必定根境相对，此为世间共许。初破所见非内竟。</p>
<p><span style="color:#333399">巳二<span lang="EN-US">&nbsp;&nbsp;破能见非实</span></span></p>
<p><b><span style="color:teal">若离外见，内对所成，合眼见暗，名为身中；开眼见明，何不见面？<span lang="EN-US"></span></span></b></p>
<p>此恐阿难救云：我开眼见明，乃直视对外；我闭眼见暗，乃返观对内，不取眼前暗室为焦腑。故先按定，设若汝之见暗，是离直视，对外之见，乃是返观，内对身中所成之见。下二句释此一句，合眼见暗，名为返观身中。则难之曰：合眼既能返观，开眼亦当返观，见是一个，开合理当一致，则开眼见明之时，何不返见自己之面？</p>
<p><b><span style="color:teal">若不见面，内对不成；见面若成，此了知心，及与眼根，乃在虚室，何成在内？<span lang="EN-US"></span></span></b></p>
<p>此蹑上，双破见面不见面。若开眼见明，不能反见自面，可证闭眼见暗，亦不能反见身中，则内对之义不成矣。下纵云：开眼见明，反见自面若成，此了知心，及与眼根，乃在虚空，反见汝面，竟成心眼在空之过，何成在内耶？</p>
<p><b><span style="color:teal">若在虚空，自非汝体，即应如来，今见汝面，亦是汝身？<span lang="EN-US"></span></span></b></p>
<p>心眼若在虚空，反见汝面，已离于汝，自非汝之自体。此两句下，应补足其意，汝若定执离体之见，不妨仍是汝体，下接云：即应如来，今离汝体，而见汝面，难道亦是汝身耶？如是则有认他成己过。</p>
<p><b><span style="color:teal">汝眼已知，身合非觉。<span lang="EN-US"></span></span></b></p>
<p>如若执如来之见，亦是汝身，则汝眼已知，汝身合当非觉，如是则有身成不觉过。</p>
<p><b><span style="color:teal">必汝执言：身眼两觉。应有二知，即汝一身，应成两佛？<span lang="EN-US"></span></span></b></p>
<p>此恐更转救，眼虽在空，何妨身眼两觉，故破云必汝执言，身眼两皆有觉，则汝一人，应有二个知觉。人身知觉，即是佛性，既有二知，即汝一身，应成两佛，岂有是理耶？二破能见非实竟。</p>
<p><span style="color:#333399">巳三<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应知：汝言见暗，名见内者，无有是处。<span lang="EN-US"></span></span></b></p>
<p>是必不能见内之故，则应知汝言，闭眼见暗，名见内者，无有是处。</p>
<p>四执心分明暗竟。</p>
<p><span style="color:#333399">卯五<span lang="EN-US">&nbsp;&nbsp;执心则随有&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;阿难计心随合随有&nbsp;&nbsp;&nbsp;&nbsp;二&nbsp;&nbsp;如来破其无体无定</span></span></p>
<p><b><span style="color:teal">阿难言：我尝闻佛，开示四众：由心生故，种种法生；由法生故，种种心生。<span lang="EN-US"></span></span></b></p>
<p>此计心在随合之处。阿难既已四处被破，未敢再逞己见，故下三处，皆引昔教，以为把柄，无奈多闻人，率皆闻言昧义，殊不知昔说，心法互生者，以诸法本无，由心故有，心亦本无，因法故有。所以前二句，心生法生，明法不自生，从心而起；后二句，法生心生，明心不自生，由法而现，正显心本不生，法无自性，二俱无体，乃心法皆空之旨也。</p>
<p>此四句，通大小乘，故佛常说，阿难常闻，而小教指六识为心，六尘为法。《灌顶》云：‘由内心而攀缘外境，境随心起，故曰心生法生；由外境而激发内心，心逐境现，故曰法生心生。’</p>
<p>大乘指第八识为心，根身器界种子为法，由业识动故，转本有智光，为能见之见分，使能见故，妄现境界相分：此则法随心生也。复由境界为缘故，起智分别，觉心相续，执取计名，生后七转识：此则心随法生也。《正脉》云：‘今阿难失旨，反证缘心有体有处，在彼心法偶合之处，可谓迷之甚矣！’</p>
<p><b><span style="color:teal">我今思惟：即思惟体，实我心性？随所合处，心则随有，亦非内，外中间三处。<span lang="EN-US"></span></span></b></p>
<p>此指体标处。以思惟体，认作真实心性，并不知思惟，即缘尘分别之妄想心，乃非真实心性。正下文所谓：由汝无始至于今生，认贼为子，失汝元常，故受轮转。随所合处，心则随有者：随所合何法，心则随何法而有，为心在之处，亦非内、外、中间三处。此句要总脱前过，第一番十生同计在内；第四审见暗名为见内；第二番实居身外；第三番潜在根中。今非此三处，当可总脱前过，岂知心与法合，法在外，而心亦应在外，何得谓非三处耶？初阿难计心随合随有竟。</p>
<p><span style="color:#333399">辰二<span lang="EN-US">&nbsp;&nbsp;&nbsp;如来破其无体无定&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;&nbsp;约无体破&nbsp;&nbsp;&nbsp;&nbsp;二&nbsp;&nbsp;约有体破&nbsp;&nbsp;&nbsp;&nbsp;三&nbsp;&nbsp;正与结破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：汝今说言，由法生故，种种心生，随所合处，心随有者。是心无体，则无所合；若无有体，而能合者，则十九界，因七尘合，是义不然？<span lang="EN-US"></span></span></b></p>
<p>前阿难所引昔教，心法互生四句，其意但取后二句，以前二句，心先有，不可说随合随有，故佛亦怛牒后二句；既法生心生，是心本无体矣，无体则无所合。且根、尘、识三，必各有体，三六合成十八界，若无体而能合者，则十八界外，另有一无体之十九界，六尘外，另有一无体之七尘，与他相合，岂有是理耶？故曰：是义不然。初约无体破竟。</p>
<p><span style="color:#333399">巳二<span lang="EN-US">&nbsp;&nbsp;约有体破</span></span></p>
<p><b><span style="color:teal">若有体者，如汝以手，自挃</span></b><b><span style="font-size:10.0pt;color:teal">捏也</span><span style="color:teal">其体，汝所知心，为复内出？为从外入？若复内出，还见身中；若从外来，先合见面。<span lang="EN-US"></span></span></b></p>
<p>此下约无从来，以破随合。因前破无体，恐其转计有体，故复破云：若汝所知心，是有体者，此指心之体；汝且以手，自挃其体，此指身之体。挃者捏也，试看汝所以能知心，为复从内而出？为复从外而入？若从内出，是心在内，还应先见身中腑脏；若从外来，是心在外，现要入身，先合亲见汝面，今二俱不见，则是无所从来矣！既无从来之相，岂能随合耶？</p>
<p><b><span style="color:teal">阿难言：见是其眼，心知非眼，为见非义。<span lang="EN-US"></span></span></b></p>
<p>因闻内出，还见身中，外来先合见面，阿难以心能觉了，但名为知，眼有照明，方称曰见。故言见是其眼，见是眼家之功能，心但能知而非眼，不可责心令见，故曰为见非义。不知眼不能见，因心有见，观佛喻破便知。此阿难认肉眼为见，更反劣于认识为心耳！一、眼有坏故：少著灰沙，即不能见，不若识心，卒难破坏也；二、眼有碍故：但隔一纸，即不能见，不若识心，驰思千里也；三、眼有限：明前昧后，三分阙一，不若识心遍缘一切也。</p>
<p><b><span style="color:teal">佛言：若眼能见，汝在室中，门能见不？则诸已死，尚有眼存，应皆见物，若见物者，云何名死？<span lang="EN-US"></span></span></b></p>
<p>知见本来，皆属于心，阿难妄分见属眼，知属心，反谓如来，责心令见为非义。佛言若有眼即能见，汝在室中，门能见不？此佛用喻，显见唯心。以阿难喻心，以门喻眼，以室喻身。《正脉》云：‘喻中门虽通见，必有门内之人，而后有见，非人而门岂能见乎？法中眼虽通见，须有具眼之心，而后能见，非心而眼岂能见乎？’则诸已死下，验明眼不能见，若眼能见，眼在皆当有见，故难曰：则诸<span style="font-size:10.0pt;">助语辞</span>世间已死之人，识已离体，尚有眼根存在，应皆见物？下二句恐阿难谬辩能见，又不好唤死人而问，见与不见，故曰若见物者，云何名为死人？</p>
<p><b><span style="color:teal">阿难！又汝觉了能知之心，若必有体，为复一体？为有多体？今在汝身，为复遍体，为不遍体？<span lang="EN-US"></span></span></b></p>
<p>此下约无定体，以破随有。先开一、多、遍、不遍四相。文中共有五个体字，前三个是心之体，后两个是身之体，先要认清楚。一体者，四支共一心体，多体者，四支各有心体，此约数征；遍体者，一心遍满四支之体，不遍者，局在一处身体，此约量征。必有数量，方成有体之宗，下逐一分破。</p>
<p><b><span style="color:teal">若一体者，则汝以手挃一支时，四支应觉，若咸觉者，挃应无在；若挃有所，则汝一体，自不能成。<span lang="EN-US"></span></span></b></p>
<p>此约一体破。若四支共一心体者，则汝以手挃一支时，四支应皆咸觉。恐阿难谬答咸觉，先辨云：若咸觉者挃应当无有一定所在。下申正破，若挃有所者，但觉一支有挃，则汝一体之义，自不能成。</p>
<p><b><span style="color:teal">若多体者，则成多人，何体为汝？<span lang="EN-US"></span></span></b></p>
<p>此约多体破。一人一体，世间共许，若多体者，则成多人，何体为汝阿难之体？</p>
<p><b><span style="color:teal">若遍体者，同前所挃；若不遍者，当汝触头，亦触其足，头有所觉，足应无知，今汝不然。<span lang="EN-US"></span></span></b></p>
<p>此约遍体，不遍体破，此遍体，是一心遍满四支之体，与前四支，共一心体，其义相似，故曰同前所挃；若不遍者，谓一心不遍于四支也。若是，则汝头足同时被触，若头有所觉，则心在头不在足，足应无知。文中影略两句，若足有所知，则心在足不在头，头应不觉，如是可云不遍，今汝不然。二约有体破竟。</p>
<p><span style="color:#333399">巳三<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应知，随所合处，心则随有，无有是处。<span lang="EN-US"></span></span></b></p>
<p>是无从来，无定体之故，应知汝言，随所合处，既无从来，那能随合？又心则随有，既无定体，那能随有？故曰无有是处。五执心则随合竟。</p>
<p><span style="color:#333399">卯六<span lang="EN-US">&nbsp;&nbsp;执心在中间&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;阿难执心在根尘之中&nbsp;&nbsp;&nbsp;&nbsp;二&nbsp;&nbsp;如来以兼二不兼为破辰初分三&nbsp;&nbsp;&nbsp;&nbsp;巳初&nbsp;&nbsp;引教泛计中间&nbsp;&nbsp;&nbsp;&nbsp;二&nbsp;&nbsp;如来确定中相&nbsp;&nbsp;&nbsp;&nbsp;三&nbsp;&nbsp;阿难别出己见&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！我亦闻佛，与文殊等，诸法王子，谈实相时，世尊亦言：心不在内，亦不在外。<span lang="EN-US"></span></span></b></p>
<p>此当机泛计，心在中间，引教为证，全然不达佛之说意。佛说心不在内，亦不在外，正显真心无相，既无相则无在，乃说无相之实相，故云：心不在内，亦不在外。法王子：是菩萨之别称，佛为法王，于法自在，菩萨能宏扬佛化，承绍佛位，为佛真子，故名法王子。谈实相时：实相者真实之相也，即吾人本有真心之名，实相有三：一、曰无相之实相：即无一切虚妄之相，并非本体亦无也；二、曰无不相之实相：即随缘显现一切妙色，并非完全无相也；三、曰无相无不相之实相：即真空不碍妙有，妙有不碍真空，若言其有，则绝相离名，本无一物；若言其无，则灵光不昧，应用自在。如摩尼宝珠，此云如意宝珠，能如人意，出生一切宝，其体清净本然，一尘不染，远离一切相，此无相之实相也；其用能随人意，自珠中出生一切宝，此无不相之实相也；正当雨宝珠时，其体本空，虽然体空，出生无尽，此无相无不相之实相也。佛与文殊等，诸法王子所谈实相，不在内、不在外，乃谈真心清净本然，离一切相，此即第一种无相之实相也，既无相则无在，故不在内不在外；又真心圆满周遍，犹如虚空，无在无所不在，岂可说在内在外耶？</p>
<p><b><span style="color:teal">如我思惟：内无所见，外非不相知；内无知故，在内不成；身心相知，在外非义，今相知故，复内无见，当在中间。<span lang="EN-US"></span></span></b></p>
<p>此当机人，引佛圆顿大教，不解真理，反用缘虑之心，思惟忖度，附会己意，故曰如据也我思惟，而内无所见，外非不相知。此阿难自知前失，初计内，而不见心、肝、脾、胃、爪生、发长，故曰无所见；次计外眼见佛手，心即分别，故曰非不相知。不字上旁补一非字，其义则不反矣。长水法师谓：‘外不相知，不字应是又字。’其理极是，与下身心相知可合，今解但于不字上旁补一非字，于原文即不必改。内无知故，在内不成者：重申计内，不能知内，所以在内不成。身心相知，在外非义者：重申计外，眼见佛手，心即有知，不相离故。计心在外，亦非其义，故检去前之内外而不用，拟同佛所言，心不在外，亦不在内。今相知故，复内无见，当在中间者：此蹑上内外不成之义，泛言中间，阿难意取根尘两楹中间，但未明言耳。初引教泛计中间竟。</p>
<p><span style="color:#333399">巳二<span lang="EN-US">&nbsp;&nbsp;如来确定中相</span></span></p>
<p><b><span style="color:teal">佛言：汝言中间，中必不迷，非无所在？今汝推中，中何为在？为复在处！为当在身！<span lang="EN-US"></span></span></b></p>
<p>上阿难泛言中间，此如来确定中相。故语阿难言：汝先言当在中间，中间之相，一定不迷，迷则不言 ，既言非无所在，今汝推度<span style="font-size:10.0pt;">入声</span>中相，毕竟何在？为复在于外境之处？为当在于内根之身？此虽双问，身下即双示不成中相。</p>
<p><b><span style="color:teal">若在身者，在边非中，在中同内；若在处者，为有所表？为无所表？无表同无，表则无定。<span lang="EN-US"></span></span></b></p>
<p>身有中边，边即左右前后，如在边则属非中，在中则为同内，应见内矣。处即外境之处，外处既宽，欲立中相，故问为有表耶，为无表耶？若无所表，则同于无中，若有表，则亦无有一定中相。表是设立标竿，以表显也。</p>
<p><b><span style="color:teal">何以故？如人以表，表为中时，东看则西，南观成北，表体既混，心应杂乱。<span lang="EN-US"></span></span></b></p>
<p>此征释无定。首句征云：何以故无定？下文释云：如人以能表之物，表显此处，为中位时，即此所表，本属无定，在东看时，则表在西，在南观时，则表成北。内影略二句，西看则东，北观成南，可以意会也。表体既混者，即能表之体，既四方混淆不定，汝心在中间，亦应不定，而杂乱矣。二如来确定中相竟。</p>
<p><span style="color:#333399">巳三<span lang="EN-US">&nbsp;&nbsp;阿难别出己见</span></span></p>
<p><b><span style="color:teal">阿难言：我所说中，非此二种，如世尊言：眼色为缘，生于眼识，眼有分别，色尘无知，识生其中，则为心在。<span lang="EN-US"></span></span></b></p>
<p>阿难言：我所说当在中间者，异佛现前所说，非此身处二种，乃同佛昔日所言，眼色为缘，生于眼识。此引佛相宗，随顺世间所说。若根<span style="font-size:10.0pt;">眼也</span>不坏，境界<span style="font-size:10.0pt;">色也</span>现前，作意正起方能生识。盖眼能发识，是增上缘，色能牵心，为所缘缘<span style="font-size:10.0pt;">所缘之境，能为生识之缘。，</span>根境和合，识乃得生故。</p>
<p>大乘眼识九缘生，谓：空、明、根、境、作意、分别、染净、种子、根本，缘具方生；耳识唯从八，除明缘；鼻、舌、身三七，除空明二缘；后三、五、三、四，意识五缘，除空明根分别；末未那三缘，只有作意。种子、根本；阿赖耶四缘，但具境、作意、染净、种子，此大乘生识，具缘多寡之分也。</p>
<p>眼有分别下四句，及阿难谬断，其意以眼有分别，属内身，色尘无知，属外境，内外各有定相，识生于眼色之中，历然不混，故曰：则为心在；乃在根尘中间也。</p>
<p>此处谓阿难谬断者何也？眼本无分别，以浮尘、胜义二根，俱属色法，无有分别，识乃有别，纵指根性，但如镜照像，亦无分别。如下文云：‘其目周视，但如镜中，无别分析，汝识于中，次第标指。’今云眼有分别，是根识不分之谬。</p>
<p>又如来前征云：唯心与目，今何所在？阿难所计，五处皆非，此第六处，转计中间，当然还是意识。现在所云：眼色为缘，识生其中，此属眼识，是问答相乖之谬，此亦多闻人，循名昧义之故。初阿难执心在尘根之中竟。</p>
<p><span style="color:#333399">辰二<span lang="EN-US">&nbsp;&nbsp;如来以兼二不兼为破&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;双开两途&nbsp;&nbsp;&nbsp;&nbsp;二&nbsp;&nbsp;两途俱非&nbsp;&nbsp;&nbsp;&nbsp;三&nbsp;&nbsp;正与结破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛言：汝心若在根尘之中，此心之体，为复兼二？为不兼二？<span lang="EN-US"></span></span></b></p>
<p>此双开兼与不兼两途，兼是连带义。佛言汝心若在根尘二者中间，则此之心体，为复兼带根尘二者？为不兼带根尘二者？初双开两途竟。</p>
<p><span style="color:#333399">巳二<span lang="EN-US">&nbsp;&nbsp;两途俱非</span></span></p>
<p><b><span style="color:teal">若兼二者，物体杂乱，物非体知，成敌两立，云何为中？兼二不成，非知不知，即无体性，中何为相？<span lang="EN-US"></span></span></b></p>
<p>此处当作二释，先就阿难谬解释，次顺大乘正理释。先就阿难，以眼有分别，则根属有知之体，色尘无知，则尘属无知之物。若兼二者，谓汝心若兼带根尘二者，则色尘无知之物，与眼根有知之体，夹杂混乱矣！下二句释杂乱义，以尘之外物，非是有知，根之自体，乃是有知，则知与非知，成为敌对，两相各立，如蜗牛之二角；汝心若兼二者，一半属有知，一半属无知，堕在二边，云何为中？</p>
<p>兼二不成，即紧接上文，兼二既已不成，即应不兼二。若不兼二，则汝心既非同根之有知，又非同尘之不知；离此根尘二者，即无识之体性，汝说心在中间，何以为相？</p>
<p>次顺大乘正理，根亦色法，四大所成故，实无分别。则根、尘皆属物，体即指识，若兼二者，则所兼根、尘二物，与能兼识体，夹杂混乱矣。何以故？尘根二物无知，非同识体有知，知与无知，成敌两立，云何为中？兼二不成，承上双兼根尘二者，既不成立，即应不兼根尘二者，若不兼二，既非有知之识，双兼不知之根尘而生，即无识之体性可得。汝言识生其中，既无体性，则中何为相？二两途俱非竟。</p>
<p><span style="color:#333399">巳三<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应知，当在中间，无有是处。<span lang="EN-US"></span></span></b></p>
<p>是兼二不兼，心相不可得故，应知当在中间，亦无是处矣。六执心在中间竟。</p>
<p><span style="color:#333399">卯七<span lang="EN-US">&nbsp;&nbsp;执心乃无著&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;阿难以不著一切为心&nbsp;&nbsp;&nbsp;&nbsp;&nbsp;二&nbsp;&nbsp;如来以心相有无为破</span></span></p>
<p><b><span style="color:teal">阿难白佛言：世尊！我昔见佛，与大目连、须菩提、富楼那、舍利弗四大弟子，共转法轮，常言：觉知分别心性，既不在内，亦不在外，不在中间，俱无所在，一切无著，名之为心。则我无著，名为心不？<span lang="EN-US"></span></span></b></p>
<p>当机以六处计有，悉皆被破，至此乃计无著，复引昔教，附会己意。曰：我昔见佛，与四大弟子，学在师后曰弟，智从师生曰子，称以大者，为众中上首故。共转法轮者：领受佛敕，从佛转轮，故置共言。佛法能推辗无明烦恼，故以轮喻。觉知分别心性：即六识妄心，圆觉呼为六尘缘影，此经斥为虚妄相想，全无实体。佛与四大弟子，共转法轮，常言此心，不在内、外、中间者，正明大乘无相实相之义，所谓‘三际求心心不有，心不有处妄缘空，妄缘空处即菩提，无相光中常自在。’阿难闻言昧义，己意推度释成，谓俱无所在，一切无著，名之为心。虽己释成，不敢自决，又曰：则我无著，名为心否？实因阿难不了，觉知分别心性，随境生灭，原无实体，虽然至此，迫成无处，尚认有体，但不著一切而已。观佛下文破意自明。初阿难以不著一切为心竟。</p>
<p><span style="color:#333399">辰二<span lang="EN-US">&nbsp;&nbsp;&nbsp;如来以心相有无为破&nbsp;&nbsp;分三&nbsp;&nbsp;巳初&nbsp;&nbsp;&nbsp;双征有无&nbsp;&nbsp;&nbsp;&nbsp;二&nbsp;&nbsp;双示不成&nbsp;&nbsp;&nbsp;&nbsp;三&nbsp;&nbsp;正与结破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：汝言觉知，分别心性，俱无在者，世间虚空，水、陆、飞行，诸所物象，名为一切，汝不著者，为在为无？<span lang="EN-US"></span></span></b></p>
<p>此佛欲破其计，先牒其语，谓汝言觉知分别心性，俱无所在，一切无著者：当知世间虚空，是依报；水陆飞行是正报，依、正二报，品类差殊，是诸所有物象，名为一切。汝言不著者：为汝之心，离诸一切物象，别有心之所在，但不去著一切耶？为汝之心，离一切物象，本无心之所在，名不著一切耶？初双征有无竟。</p>
<p><span style="color:#333399">巳二<span lang="EN-US">&nbsp;&nbsp;双示不成</span></span></p>
<p><b><span style="color:teal">无则同于龟毛、兔角，云何不著？<span lang="EN-US"></span></span></b></p>
<p>此对上为无二字说。如汝心离一切物象之外，本无所在，即并心相亦无，无则同于龟毛兔角，但有其名，本来无体，云何还要说个不著？</p>
<p><b><span style="color:teal">有不著者，不可名无；无相则无，非无则相，相有则在，云何无著？<span lang="EN-US"></span></span></b></p>
<p>此对上为在二字说。如汝心离一切物象之外，别有所在，但不著一切者，便不可名无著。下四句释上二句，果然无相，则同于龟毛兔角之本无，何必再说不著？如若非无，则当成有相，相既是有，则定有所在，在何处，即著何处，云何得说一切无著耶？二双示不成竟。</p>
<p><span style="color:#333399">巳三<span lang="EN-US">&nbsp;&nbsp;正与结破</span></span></p>
<p><b><span style="color:teal">是故应知，一切无著，名觉知心，无有是处。<span lang="EN-US"></span></span></b></p>
<p>是双示不成无著之义故，应知汝言，一切无著，名觉知心，无有是处矣。以上七番，皆破妄识无处，并非七处征心，若论征心，祗有一次。佛云：‘吾今问汝，唯心与目，今何所在？’由是阿难执心在内在外，乃至无著，七处咸非。是佛欲破妄识，先破所依之处，如讨贼者，先捣其巢穴，则贼无所依，易于讨伐也。《正脉》云：‘七处皆非，则妄情已尽，而世人计心之住处，不出于此，至此则平日所恃以为心者，杳无住处可跟究矣！’此七番中，确定成处者唯四处而已。谓：一内、二外、三根里、及六根尘之中是也。以第四还在内，第五乃无定处，第七并处亦无。又一引众同计，二、三、四己意推度<span style="font-size:10.0pt;">入声</span>，后三引教谬释，不可不辨也。初破妄识无处竟。</p>
<p><span style="color:#333399">丑二<span lang="EN-US">&nbsp;&nbsp;斥妄识非心&nbsp;&nbsp;分二&nbsp;&nbsp;&nbsp;&nbsp;&nbsp;寅初&nbsp;&nbsp;阿难责躬请教&nbsp;&nbsp;&nbsp;&nbsp;二&nbsp;&nbsp;如来显发非心&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时阿难，在大众中，即从座起，偏袒右肩，右膝著地，合掌恭敬，而白佛言：<span lang="EN-US"></span></span></b></p>
<p>阿难所计七处，皆已被破，至此乃欲舍妄处，而求示真处，还是未达佛意，佛破无处，是欲其了悟，无体非心矣。今依旧求佛说处，足见仍然认识为心，认识有体，但自恨未知其处，故自责而请益耳。即从座起：以听法在座，请益故起；偏袒右肩：袒露肉也，我国以袒肉为慢，印度以袒肉为敬，故偏袒，但袒露右肩；右膝著地者：以右膝有力，跪能久安，又复易起；合掌：乃合十指爪，上属身业虔诚；恭敬者：严肃曰恭，尊重曰敬，属意业虔诚；而白佛言，是仰白于佛，属口业虔诚。此文是结集家，叙仪而置。</p>
<p><b><span style="color:teal">我是如来最小之弟，蒙佛慈爱，虽今出家，犹恃憍怜，所以多闻，未得无漏，不能折伏，娑毗罗咒，为彼所转，溺于淫舍。<span lang="EN-US"></span></span></b></p>
<p>阿难是四王八子中，年龄最小，故曰我是如来最小之弟。蒙佛慈悲爱念，虽然今已出家，犹恃憍怜，心中恃佛憍爱怜惜，所以徒事多闻，不勤定力，故未得无漏。须证四果罗汉，无欲漏、有漏、无明漏，方称无漏。阿难初果，未得无漏，定力不足，故不能拆伏娑毗罗咒，被邪咒所转，溺于淫舍。</p>
<p><b><span style="color:teal">当由不知，真际所诣！<span lang="EN-US"></span></span></b></p>
<p>真际者，真如实际之理地，即真心之异名。亦即本经之如来藏，为首楞严之定体。诣即在也。阿难所举真际之名似同，未悟所执之心非是，故仍呼为真际。虽前七处被破，此时尚欲求处，所诣，即所在之处，但以己不知，求佛示其处耳。<span>&nbsp; </span>意以不能降伏邪咒者，当由不知此心所在也。阿难还是认识为心，错误非小，故佛下文，斥其非心，推其无体，令得舍妄求真也。</p>
<p><b><span style="color:teal">惟愿世尊，大慈哀愍，开示我等，奢摩他路，令诸阐提，隳弥戾车。<span lang="EN-US"></span></span></b></p>
<p>此求佛别说真处。以不知心处，大定无路可修，故愿佛发大慈心，哀怜愍念我等，久处迷途，开示我等，奢摩他路。<span>&nbsp; </span>奢摩他即所请三名中之第一名，为首楞严定，所依之体，即是本觉理体，天然本定，不生灭、不动摇，而能开解照了此体，是为奢摩他，微密观照。观照即是始觉智用，依正因佛性，而起了因佛性，乃即定之慧也。路、即修证之道路，未悟真如实际，则此路不通。</p>
<p>阿难欲知心处，正拟进修佛定，故急急求开奢摩他路，而不知前之征心破处，已是开奢摩他路，以所执之心非真，奢摩他路，竟被此心壅塞矣。佛下破妄识非心，破妄识无体，即撤去奢摩他路之障碍；而指见显心，会事归理，会相归性，皆开奢摩他路也。</p>
<p>令诸阐提，隳弥戾车：《涅槃经》云：‘一阐提’，云信不具，或云焚烧善根，即断善根众生。隳者毁也，坏也；弥戾车，此云乐垢秽，亦云恶知见。此等全不信佛法，即边邪不正知见也。阿难求示真际，求开奢摩他路，其意中，以从前不知此路，未成定力，故被邪咒所摄，溺于淫舍；若如来即为我等，开示奢摩他路，不仅可令我等，得成定力，而能降魔制外，即彼魔外阐提闻之，亦将破恶生善，故曰令诸信不具之众生，亦得毁灭恶知见，而得正知正见也。</p>
<p><b><span style="color:teal">作是语已，五体投地。及诸大众，倾渴翘伫，钦闻示诲。<span lang="EN-US"></span></span></b></p>
<p>此亦结集家叙仪。五体者，首及两手两足，叙其不独稽首，而竟五体投地，表诚恳之至。及诸大众，倾心渴望，翘诚伫待，如渴思饮，如鸟待哺。钦、敬也，敬闻开示教诲。初阿难自责请教竟。</p>
<p><span style="color:#333399">寅二<span lang="EN-US">&nbsp;&nbsp;如来显发非心分三&nbsp;&nbsp;&nbsp;&nbsp;卯初&nbsp;&nbsp;光表破显诸相&nbsp;&nbsp;&nbsp;&nbsp;二&nbsp;&nbsp;发明真妄二本&nbsp;&nbsp;&nbsp;&nbsp;三&nbsp;&nbsp;正斥妄识非心&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时世尊，从其面门，放种种光，其光晃曜，如百千日！<span lang="EN-US"></span></span></b></p>
<p>此佛放光，以表破妄显真诸相。良以破妄，实为显真，以妄不破，而真不显，故佛从面门放光，以施无言之教，令得触境会心。面门，为五根都聚之处、众生面门，亦终日放光，无奈迷而不识！阿难迷晦即无明，终日背觉合尘，认物为己，是以七计咸非；如来发明便解脱，终日背尘合觉，融妄即真，所以六根皆是。此正欲破六种攀缘妄识，显六根现量真性，故先从面门放光，以表显也。</p>
<p>其光晃曜，如百千日者：其字，指面门诸根，光从此放，乃显示本觉妙理，始觉妙智，不离根中；其光晃曜：光明极盛貌，喻如百千日光，一日在空，光照无遗，况百千日耶；以表自性光明，辉天鉴地。此光非佛独有，一切众生皆有，迷之似失，悟之显露。临济义玄禅师云：‘有一无位真人，在汝诸人六根门头，放光动地，诸人未证据者，看！看！’，临济可谓深得如来面门放光的旨也。</p>
<p><b><span style="color:teal">普佛世界，六种震动，如是十方微尘国土，一时开现。<span lang="EN-US"></span></span></b></p>
<p>普佛世界：即普遍十方，诸佛世界。六种震动：动、起、涌，此三属形；震、吼、击，此三属声，正表六处妄识将破也。<span>&nbsp; </span>微尘是空中之尘，以喻国土之多，六识未破，缘尘自蔽，常处暗暝，无量智境，皆不能现；今表六识将破，弃生灭，守真常，常光现前，故微尘国土，一时开现。此事人或怀疑，且以爱克司光镜比之，虽隔衣服，皮肤身中，五脏六腑，无不悉见，何疑之有？</p>
<p><b><span style="color:teal">佛之威神，令诸世界，合成一界。<span lang="EN-US"></span></span></b></p>
<p>为有妄识，执我执法，分自分他，一切世界，悉成隔越；今仗佛威神之力，破识显根，会相归性，无边刹土，自他不隔于毫端，遂融合为一矣<span style="font-size:10.0pt;">即一真法界</span>。<span lang="EN-US"></span></p>
<p><b><span style="color:teal">其世界中，所有一切，诸大菩萨，皆住本国，合掌承听。<span lang="EN-US"></span></span></b></p>
<p>诸大菩萨，住持本地风光，而得全体照用，故得心闻洞开，遍周沙界；正显根性、尘性，一切诸法，皆是不动周圆，本如来藏，妙真如性也。一切众生，皆具此光，昧而不知，迷真执妄，内为六根所局，外为六尘所障，中为六识所锢，故于众生世间生缠缚，器世间不能超越，自他隔碍，见闻功劣。若肯舍识用根，脱黏内伏，伏归元真，发本明耀，自可与诸大菩萨，把手共行，同一鼻孔出气矣。初光表破显诸相竟。</p>
<p><span style="color:#333399">卯二<span lang="EN-US">&nbsp;&nbsp;发明真妄二本&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;举过出由喻显&nbsp;&nbsp;&nbsp;&nbsp;二&nbsp;&nbsp;征释二本名体&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：一切众生，从无始来，种种颠倒，业种自然，如恶叉聚。<span lang="EN-US"></span></span></b></p>
<p>此因当机，请奢摩他路，欲诣真际，故示二本，以指真心实际，此一经之要旨也。一切众生，通指泛尔凡夫，不知修行者；自从无始，根本不觉而来，迷真执妄，背觉合尘，无我计我，非法计法，于我法种种颠倒分别，此属惑道。依惑造业，熏成种子，名为业种，为将来因，种即因也，此属业道。自然二字，乃依惑业因，自然感生死果，乃一定之理，不可改移。译人字略，自然下，意含定招苦果，此属苦道。惑、业、苦三，不相舍离，喻如恶叉聚，西域果名。灌顶云：此云线贯珠。一蒂三果，同聚而生，惑业苦三道似之，故以喻焉。</p>
<p><b><span style="color:teal">诸修行人，不能得成无上菩提，乃至别成声闻、缘觉，及成外道，诸天魔王，及魔眷属。<span lang="EN-US"></span></span></b></p>
<p>诸修行人：别指依识心为因，错乱修习者。凡夫起惑造业轮回生死，固是可怜，纵令有志修行，果遭纡曲，亦为可愍。果由因感，因地以生灭心，为本修因，而求佛乘不生不灭，无有是处，故曰：不能得成无上菩提。菩提，此云觉道，三乘皆有，唯佛无上，即究竟果觉之佛道也。<span>&nbsp; </span>乃至别成声闻缘觉：乃至超略菩萨，犹言非但不能得成无上菩提，而复不能得成实教菩萨，乃至别成声闻缘觉，解见在前，小乘也。但破我执，而证我空之理，虽别成乎此，犹是出世小圣，已断分段生死，也有小益，不至堕落。</p>
<p>更有误之甚者，迷自本真，游心道外，而成外道者，生无想外道天，报尽必招堕狱之苦；或修有漏戒善，及四无量心，世间禅定，厌染欣净，与厌有取空者，谓之诸天，报尽还来，散入诸趣；或耽著欲境，而恼害正修者，谓之魔罗，此云杀者，能杀害众生，法身慧命故。上品魔王，中品魔民，下品魔女，中下皆魔眷属，报尽必堕，三途苦趣。</p>
<p><b><span style="color:teal">皆由不知二种根本，错乱修习。犹如煮沙，欲成嘉馔，纵经尘劫，终不能得。<span lang="EN-US"></span></span></b></p>
<p>此总出其由。以上泛泛凡夫，无知造业者，固不必论矣。而诸修行人，本期得道得果，而乃中途或滞化城，或生天界，甚至误入魔外，求升反堕，其故何也？皆由不知二种根本，错乱修习故也。<span>&nbsp; </span>二本，即真、妄二本。不知者：一、妄心：本无而错认，非心似心，此属妄本，即本科所云：‘无始生死根本。’上文普判误认科中，所名妄想，下文所谓前尘虚妄相想是也。二真心：本有而迷背，非失似失，此指真本。即本科所云：‘无始菩提涅槃，元清净体。’上文所指，常住真心，性净明体；下文所谓，妙精明心，错乱修习者，由迷真认妄，以妄为真，独修于妄也。犹如煮沙，欲成嘉馔，此喻错乱修习，依识心妄本，而不谙根性真本，识心非菩提因，喻如煮沙，欲成嘉馔<span style="font-size:10.0pt;">好饭也</span>，沙非饭本，纵经尘劫，煮之，祗名热沙，终不成饭。错用因心，亦复如是，纵经尘劫修之，终不能得成无上菩提也。初举过出由喻显竟。</p>
<p><span style="color:#333399">辰二<span lang="EN-US">&nbsp;&nbsp;征释二本名体</span></span></p>
<p><b><span style="color:teal">云何二种？阿难：一者无始生死根本，则汝今者，与诸众生，用攀缘心，为自性者。<span lang="EN-US"></span></span></b></p>
<p>初句总征，下别释二本名体。先释妄本。一者无始生死根本：此出妄本名；谓从无始无明妄动以来，浩劫轮回，生死之根本，此本非他，就是汝现今与诸众生，用攀缘心，为自性者。此指妄本体，乃无体之妄体，攀缘心即第六意识心，妄攀所缘诸尘之境，妄起分别，妄生憎爱取舍，时起时灭，尘有则有，尘无则无，虚妄无体，本非真心，亦非自性；一切众生，皆迷认妄执，以为心性，阿难亦然。前云：‘即思惟体，实我心性。’后云：‘即能推者，我将为心。’今已分明指出，是生死本，阿难后犹不觉，仍认为心，亦可悲矣！</p>
<p><b><span style="color:teal">二者无始菩提涅槃，元清净体。则汝今者，识精元明，能生诸缘，缘所遗者。<span lang="EN-US"></span></span></b></p>
<p>次释真本。二者无始菩提涅槃，元清净体：此出真本名。真妄二本，俱称无始者，如金与矿，二俱无始，不可分谁先谁后。菩提<span style="font-size:10.0pt;">译云觉道</span>有三：一曰真性菩提：此以理为道也。即众生本觉，法身之理，不变随缘，随缘不变，乃是妙真如性，故曰真性。<span>&nbsp; </span>二曰实智菩提：此以智慧为道也。即众生始觉，根本之智，照彻心源，无明皆尽，所得真实之智，故曰实智。&nbsp; 三曰方便菩提：此以透机施教为道也。即自觉已圆，然后觉他，以后得智，观机施教，广开方便之门，故曰方便。</p>
<p>涅槃<span style="font-size:10.0pt;">译不生灭</span>亦三：一曰性净涅槃：自性清净，一尘不染，故曰性净。二曰圆净涅槃：真无不圆，妄无不净，故曰圆净。三曰方便净涅槃：随缘方便，示现生灭，故曰方便净。</p>
<p>此三菩提、三涅槃，前一皆属因，是性具；后二皆属果，是修成。此真本，取众生本具觉性，如如理，与如如智，应属真性菩提，与性净涅槃耳；菩提属智，涅槃属理。元清净体者：清净有二：曰自性清净，与离垢清净。此属自性本元清净之体，并非澄之使清，本来离烦恼浊故，即显为真性菩提；亦非治之使净，本来离生死染故，即显为性净涅槃。此体一切众生，本来元具，不假造作，不待修成，故曰元<span style="font-size:10.0pt;">本来也</span>清净体。此体无他，即汝现今根中所具，圆湛不生灭之性，名为识精，元是妙明之心，并非磨之使明，乃本来自明，虽处长夜昏暗之中，其性不昏，故曰元明。在眼能见，在耳能闻，在鼻嗅香，在舌尝味，在身觉触，在意知法，虽分六和合，元是一精明，此为真本，修行当取为因地心者。</p>
<p>又识精者，第八识精明之体。此体虽带少分之妄，究竟全体是真。如捏目所见第二月，全体是真月，但多一捏之妄，放手全真。在众生现前身中，舍此则无真可显，故阿难求索真心之后，如来十番显见，即显此也；请修之后，所指入门，亦指此也。五卷诸佛证云：‘汝复欲知无上菩提，令汝速证，安乐解脱，寂静妙常，亦汝六根，更非他物。’验知菩提涅槃，元清净体，决指根中，见、闻等精，识精为总，六精为别，六精本是一精也。</p>
<p>如来首显见精者，即示真本也；文殊独选耳根者，即用真本也。须知此经宗要，即是舍识用根，前普判误认科中，首明之，此中再明之。第四卷末，若弃生灭，守于真常，生灭者，识心也；真常者，根性也；复重明之。此皆出自如来本意，有以此处，见其名为识精，便不敢认为真者，误矣！岂不观元明，元清净之语乎？</p>
<p>能生诸缘者：以识精即第八阿黎耶识，本具精明之体，由此识体即如来藏，能摄一切法，能生一切法，故曰能生也。<span>&nbsp; </span>诸缘指能缘所缘，有二种：一、八识能生，见相二分，见分为能缘，相分为所缘。见分乃转本有智光，为能见之见分，要缘八识本体自证分，八识由无明力，晦昧真空，而成顽空，本无可见，见分定欲见之，于是空晦暗中，结暗境而成四大之色，带起相分，为见分所缘之境；而本生识海，还是缘不到，故曰缘所遗者。二、即七转识，由第八识，相分境界而生。论云：‘境界为缘长六粗，’长即生义。前四粗，即是七转识，各有能缘功用<span style="font-size:10.0pt;">而六识能缘之力最胜。，</span>所缘即一切万法，皆从识生，而为所缘之境，故曰诸缘。</p>
<p>缘所遗者：此一缘字，作二解：一、以转识能遍缘一切，而不能反缘，本生识海；如眼有见，能遍见一切，而不能反见自眼。既不能缘本识，则菩提涅槃元清净体，非失似失，故曰缘所遗者。二、缘者，由也。由诸众生，迷此识精元明之体，迷则虽有不知，非遗失等于遗失，是谓缘所遗者。问：‘第七识能缘第八见分，岂不能反缘耶？’答：‘七识虽然能缘第八见分，因执之为我，故落于非量，必遗元明之体，正是缘所遗者，非同如如智，缘如如理，现量昭然可比。’</p>
<p><b><span style="color:teal">由诸众生，遗此本明，虽终曰行，而不自觉，枉入诸趣。<span lang="EN-US"></span></span></b></p>
<p>此结归指过。通结一切众生皆然，故曰由诸众生，遗此本明；本明即元明也。此承上文反缘识精元明缘不到，由缘不到，毕竟不见，非遗似遗，故曰遗此本明，即是迷却真本也。</p>
<p>虽然终日，承渠功能力用，行即用也；眼见色，耳闻声，乃至意知法，无非本明照用，而不自觉，即日用不知能见能闻者是谁。既已迷却真本，自必全用妄本，攀缘六尘，依之起惑造业，随业受报。</p>
<p>枉入诸趣：即舍生趣生，趣向六道，轮回不息。枉入者，不当入而入，众生本具菩提涅槃，元清净体，依之修证，成佛有分，今反入诸趣，即是系珠乞丐，岂不枉屈乎。二、发明真妄二本竟。</p>
<p><span style="color:#333399">卯三<span lang="EN-US">&nbsp;&nbsp;正斥妄识非心&nbsp;&nbsp;分三&nbsp;&nbsp;&nbsp;&nbsp;辰初&nbsp;&nbsp;如来重征直呵&nbsp;&nbsp;&nbsp;&nbsp;二&nbsp;&nbsp;阿难惊索名目&nbsp;&nbsp;&nbsp;&nbsp;三&nbsp;&nbsp;如来指名出过&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，汝今欲知，奢摩他路，愿出生死今复问汝。<span lang="EN-US"></span></span></b></p>
<p>《正脉》云：‘奢摩他路，问、答意别：阿难以求知心处为奢摩他路；如来则以了此妄识，无体无处，而别觅真心，为奢摩他路。’<span>&nbsp; </span>佛以阿难请示奢摩他路，故为说二种根本，令知真妄，庶可舍妄求真，圆悟真心，以为修习佛定，之最初方便。此下更试验一番，且看阿难如何荐取！先征能见，后斥妄心，以示奢摩他路。故曰：汝今欲知，奢摩他路，愿出生死，今复问汝：如汝甘受生死，不求奢摩他路，则亦无庸问矣，今既求开奢摩他路，不得不决择真妄二本，舍妄依真，方免错乱修习也。</p>
<p><b><span style="color:teal">即时如来举金色臂，屈五轮指，语阿难言：汝今见不？阿难言：见。<span lang="EN-US"></span></span></b></p>
<p>即时如来，先以无言说法，举拳验见。佛身全体黄金色，故臂亦金色。屈五轮指，佛之指端，有千幅轮相，指屈成拳，举示阿难，此如来欲以向上一著，接引阿难，阿难果能于金拳举处，当下回光返照，识得本明，则可谓机教相扣，不负如来矣！<span>&nbsp; </span>无奈钝根不契，还要费尽如来苦心，于无言说中，再施言教：语阿难言：汝今见不？阿难言见。此处是非未定，见尘也是见，见性也是见，未知阿难是见尘耶？是见性耶？</p>
<p><b><span style="color:teal">佛言：汝何所见？阿难言：我见如来，举臂屈指，为光明拳，耀我心目。<span lang="EN-US"></span></span></b></p>
<p>佛以阿难答见，见尘、见性未分，故问汝何所见？阿难言，我见如来举臂屈指，为光明拳，照耀我之心目，此见尘也。如果见性，自可忘尘，则合真性，今既见尘，自然迷性，正属妄本。</p>
<p><b><span style="color:teal">佛言：汝将谁见？阿难言：我与大众，同将眼见。<span lang="EN-US"></span></span></b></p>
<p>佛已知阿难，但见尘不见性，尚不肯放舍，仍复亲切提撕，深锥重劄，正见婆心太切。复问汝将谁见？若能在这里，回光返照，尚属未晚，无奈阿难，迷执太深，如来重重显示，阿难头头错过，仍答言：我与大众，同将眼见。前见是其眼，早被佛破，至此依然不悟，还答我与大众，同将眼见；若是，则辜负世尊甚矣！佛举拳以示，正欲阿难向眼根中，识取真见，以为奢摩他，出生死入涅槃之正路也。可惜阿难，但知循尘，不知返本，遗却识精，故认肉眼为能见；此即上文所云：‘缘所遗者。’</p>
<p><b><span style="color:teal">佛告阿难：汝今答我，如来屈指，为光明拳，耀汝心目。汝目可见，以何为心，当我拳耀？<span lang="EN-US"></span></span></b></p>
<p>前来世尊，步步迫拶，当机阿难，寸步不移，故只得再征妄心，而直破之。前文吾今问汝，唯心与目，今何所在吻合此处，汝目可见，以何为心，当我拳耀，祗是两次征心，有谓楞严七处征心，八还辨见。不知前七番，乃破处非征心，复未尽破妄之文，后八还虽辨见为真心，岂全收显真之旨？经中实系三番破识，十番显见，请试思之。</p>
<p>世尊举手擎拳，原欲以无言之道，向上一著，接引阿难，令向见色，闻声处，亲见自己本来面目也。奈阿难直指不会，祗得再加曲指，重行审问：汝何所见一审也；汝将谁见二审也。世尊则循循善诱，阿难则处处胶著，不能认见为心，而反认见属眼，世尊见其始终不悟，只得落草盘根，更征之曰：汝目可见，以何为心，当我拳耀？此三审也。正属二次征心。</p>
<p><b><span style="color:teal">阿难言：如来现今征心所在，而我以心，推穷寻逐，即能推者，我将为心。佛言：咄！阿难此非汝心。<span lang="EN-US"></span></span></b></p>
<p>上来如来三审，全是宗乘语气，其如当机，熟处难忘，不知转身，犹曰如来，现今征心所在，而我以<span style="font-size:10.0pt;">用也</span>心推穷寻逐，即能推者，我将为心：此认妄本也；能推之心，即攀缘心也。正是阿难尘相未除，依旧认贼为子，此第二次征心，又自呈妄心也。</p>
<p>佛言咄！此非汝心！佛到此，见其迷情深固，非大力不能破，故奋起踞地师子之威，直与一喝曰：咄！此非汝心！此一喝正如金刚王宝剑，擒贼斩首，向其命根不断处，猛下一剑。佛举手擎拳，要阿难向眼根见处，回光返照，识取真心，无奈阿难，只知合尘，不知合觉。如是如来，换一方针，以阿难惯用耳根遂乃振威一喝，欲令向耳根荐取，能闻闻性，果能于此，妄心死得了，自然可许法身活得来。阿难非特妄心不死，下文反与如来，争辩不休。初如来重征直呵竟。</p>
<p><span style="color:#333399">辰二<span lang="EN-US">&nbsp;&nbsp;阿难惊索名目</span></span></p>
<p><b><span style="color:teal">阿难矍然！避座合掌，起立白佛：此非我心，当名何等？<span lang="EN-US"></span></span></b></p>
<p>阿难被喝惊起，矍然，惊惧不安之貌，故以避座合掌，起立白佛：此能推者，既非我心，应当名为何等？可见阿难一向唯知此心，今说非心，如人执石为玉，认为至宝，今闻说非玉，失其至宝，无怪其惊惧不安，故欲索其名。二阿难惊索名目竟。</p>
<p><span style="color:#333399">辰三<span lang="EN-US">&nbsp;&nbsp;如来指名出过</span></span></p>
<p><b><span style="color:teal">佛告阿难：此是前尘，虚妄相想，惑汝真性，由汝无始，至于今生，认贼为子，失汝元常，故受轮转。<span lang="EN-US"></span></span></b></p>
<p>此如来先指妄名，后责错认。此<span style="font-size:10.0pt;">能推心也</span>是现前尘境，虚妄相上，所起之分别想心，诸尘境界，于妙明心中，虚妄显现。如空中华，梦中境，虚而不实，妄而不真，故曰虚妄相。从此相上，所起之想，则妄上加妄，当名妄想，乃是尘影，尘有则有，尘无则无，随尘生灭。但此心功用颇大，而能惑乱汝之真性，由汝无始劫来，至于今生，都认此妄想为真心，譬如认贼为子，反弃真子而不寻觅，既经认妄，自必遗真。故云：‘失汝元常。’元者、本也，常者、常住真心。此心迷时，非失说失，完全不知，都是妄想用事，依之起惑造业，依业感报，而受轮回六道，流转生死之苦。前云不知常住真心，用诸妄想，故有轮转是也。二斥妄识非心竟。</p>
<p><span style="color:#333399">丑三<span lang="EN-US">&nbsp;&nbsp;推妄识无体&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;阿难述怖求示&nbsp;&nbsp;&nbsp;&nbsp;二&nbsp;&nbsp;如来安慰显发&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！我佛宠弟，心爱佛故，令我出家。我心何独供养如来，乃至遍历恒沙国土，承事诸佛，及善知识，发大勇猛，行诸一切难行法事，皆用此心；纵令谤法，永退善根，亦因此心。若此发明，不是心者，我乃无心，同诸土木？离此觉知，更无所有，云何如来，说此非心？我实惊怖！兼此大众，无不疑惑。惟垂大悲，开示未悟。<span lang="EN-US"></span></span></b></p>
<p>此因闻非心之斥，乃述怖求示也。历叙生平，皆用此心。先云我是佛之宠重爱也弟。心爱佛故者：因见佛之三十二相，胜妙殊绝，心生爱乐，令我发心出家，是用此心。<span>&nbsp; </span>我心何独供养如来：谓我何止为佛执侍巾瓶，供养于佛，若从此回小向大，乃至遍历恒沙国土，供养一切诸佛，如普贤行愿，劝请诸佛，转大法轮，久住世间，以为众生作大依怙。及诸善知识：善字双贯知识二字，善知众生根性，善识方便法门，具正知见，能为人天眼目者，亦皆一一承事之。</p>
<p>发大勇猛者：竖精进幢，披忍辱铠，破魔兵众，上求佛道，下度众生，行诸一切难行法事，悍劳忍苦，不惜身命，皆用此心；上历叙作善心。纵令谤法，永退善根：此设言作恶心；谓纵令谤大乘经，断学般若，成一阐提，永退善根，亦因此心：此心为善恶司令，一身之主。</p>
<p>若此发明不是心者：若此能推之心，如佛发明，是虚妄相上，所起一种妄想，不是心者，则我便成无心，岂不同土塑木雕之偶像耶？我今离此觉知，更无所有，阿难岂知即此觉知，何尝是有，此觉知者，乃是尘影耳，尘有则有，尘无则无。</p>
<p>阿难果能悟得，觉知之心，本无所有，如二祖求初祖安心，初祖伸手云：‘将心来，与汝安。’二祖即时，求觅自心，乃答曰：‘觅心了不可得。’初祖曰：‘与汝安心竟。’二祖言下大悟。阿难若能如是，即可千了百当，免得许多葛藤。云何如来，说此非心：云何怪问意，说此妄觉非心，我闻之下，实生惊疑怖畏。兼此大众：指小乘一类之机，但知六识三毒，建立染净根本，闻此非心，无不疑惑。惟垂大悲，开示我等未悟。初阿难述怖求示竟。</p>
<p><span style="color:#333399">寅二<span lang="EN-US">&nbsp;&nbsp;如来安慰显发&nbsp;&nbsp;分四&nbsp;&nbsp;&nbsp;&nbsp;卯初标垂教深意&nbsp;&nbsp;&nbsp;二&nbsp;&nbsp;示常说妙心&nbsp;&nbsp;&nbsp;三&nbsp;&nbsp;况真心有体&nbsp;&nbsp;四&nbsp;&nbsp;显妄识无体&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时世尊开示阿难，及诸大众，欲令心入无生法忍。<span lang="EN-US"></span></span></b></p>
<p>此许示真心有体，以慰无心之惊疑，乃先安慰，而后开导。欲令悟见性为真心，得入无生法忍，若证此忍，于三界内六凡法界，三界外四圣法界，不见有少法生，有少法灭，于一一法，当体如如，而忍可于心，惟证相应，怀之于心，亦不能向人吐露，其谓无生法忍。</p>
<p>问：‘现有十界诸法，何以不见少法生灭’？答：‘都缘眼中有翳，妄见空华之十界，若悟空华，即无少法生灭；翳眼见空华，华实不曾生，生既不生，灭何所灭？众生虽见十界，实则涅槃生死等空华，那有生灭之相可得？故不见有少法生灭，即一切事究竟坚固，首楞严大定也。’观世音菩萨，生灭既灭，寂现灭前，即入此忍。众生所以不入者，正妄识障之也。今将破生灭识心，显发无生法忍，故先标焉。初标垂教深意竟。</p>
<p><span style="color:#333399">卯二<span lang="EN-US">&nbsp;&nbsp;示常说妙心</span></span></p>
<p><b><span style="color:teal">于师子座摩阿难顶，而告之言：如来常说：诸法所生，唯心所现；一切因果，世界微尘，因心成体。<span lang="EN-US"></span></span></b></p>
<p>此欲示妙心，先为安慰。于者在也，师子座，并非以师子为座，亦非座有师子之像，乃是我佛说法无畏，喻如师子王，故其座称师子座。佛在座上，舒金色臂，摩阿难顶，一示安慰意，二表将授以最胜顶法。而告之言，在上语下谓之告。</p>
<p>如来常说，诸法所生，唯心所现者：如来说大乘性宗，常说一切诸法，并非别有所生，唯一真心之所现起。如《起信论》所云：‘心为一大总相法门体。’一切十界正报，凡、圣；染、净；因、果，与依报大之世界，小之微尘，一一皆是因心成体。古德云：‘天地与我同根，万物皆吾一体。’正此意也。二示常说妙心竟。</p>
<p><span style="color:#333399">卯三<span lang="EN-US">&nbsp;&nbsp;况真心有体</span></span></p>
<p><b><span style="color:teal">阿难：若诸世界，一切所有，其中乃至草叶缕结。诘其根元。咸有体性，纵令虚空，亦有名貌。<span lang="EN-US"></span></span></b></p>
<p>承上唯心所现之世界，山河大地，万象森罗，一切所有，乃至微细之一草、一叶、一缕<span style="font-size:10.0pt;">丝线</span>、一结，追诘其根本元由，咸有体性，纵令至大之虚空，亦有名貌；虚空是名，通达无碍为貌。</p>
<p><b><span style="color:teal">何况清净，妙净明心，性一切心，而自无体？<span lang="EN-US"></span></span></b></p>
<p>何况反显意。清净者：即下文带妄所显之见精，体本无垢，由来清净故。妙净明心：妙字双贯净明，曰妙净妙明之心，指剖妄所出之真心，出障离染，曰：妙净；寂照含空，曰：妙明。</p>
<p>性一切心者：性即体性，此性平等，能为一切法所依，不为一切法所变，下文四科七大，一切诸法，皆依此心为体。<span>&nbsp; </span>而自无体句，与何况二字相照应，正是反显，真心所现之物，尚皆有体，而能现之心，岂反自无体耶？即是言真心决定有体，为汝执此妄心，所以迷彼真体，岂真离此觉知，更无所有乎？三况真心有体竟。</p>
<p><span style="color:#333399">卯四<span lang="EN-US">&nbsp;&nbsp;显妄识无体</span></span></p>
<p><b><span style="color:teal">若汝执吝分别觉观，所了知性，必为心者，此心即应离诸一切色、香、味、触诸尘事业，别有全性。<span lang="EN-US"></span></span></b></p>
<p>此佛先为按定，故曰若汝执吝，分别觉观云云。执谓固执，妄识为心，吝为吝惜，不肯放舍。分别觉观：即心之功能，对境起念曰分别，内守幽闲曰觉观；粗缘虑名觉，细心静住名观。所了知性者：即所以能了知之性，正属妄本，不是真心，必定要认他为真心者，此心即应当离尘有体。一切色、香、味、触，六尘但举四种，声、法二尘，摄在诸尘之中。事业者：营业之初曰事，事办之后曰业，即六尘事业。如果真心，即应<span style="font-size:10.0pt;">平声</span>离却诸尘事业，别有完全体性，此乃就理而论，必当如是，下乃就事以验。</p>
<p><b><span style="color:teal">如汝今者，承听我法，此则因声，而有分别。<span lang="EN-US"></span></span></b></p>
<p>此举闻法之心，以例见色、嗅香、尝味、觉触、知法诸心，皆属对境起念，不能离尘有体。如汝现今，承听我说法，此心则因有所分别之声，才有能分别之性，离尘毕竟无体。此断执吝分别者非也，即破意识缘佛声教之胜善功能也。</p>
<p><b><span style="color:teal">纵灭一切见、闻、觉、知，内守幽闲，犹为法尘，分别影事。<span lang="EN-US"></span></span></b></p>
<p>纵灭二字，承前。纵使能把前五识，及同时意识，不缘外面五尘境界，灭其见、闻、觉、知之用。但由定中独头意识，内守幽闲，寂静之境，此境即凡外在定所守之境，取为所证法性者。不知此非法性，犹为法尘，即能守境之觉观，虽离外尘分别，亦非真心，犹属定中独头意识，微细分别耳。影事者：以法尘乃前五尘落卸影子，意识分别，亦属缘影之心，即此内守幽闲，定中独头意识，犹是微细法尘，分别缘影之事，岂可认之为真乎？此断定执吝觉观者亦非，即破意识，止散入寂之胜善功能也。</p>
<p>然此中根、尘、识三，差别之处，应辨析明白，庶免疑误：一、见、闻、觉、知，有根性识性之分；二、法尘境界，有生尘，灭尘之异；三、第六意识，有明了、独头之别。<span>&nbsp; </span>唯识云：‘愚者难分识与根。’因根识同有见、闻、觉、知之用，见单属眼，闻兼耳、鼻，觉单属身，知兼舌、意，须知六根对境，如镜照像，本无分别；六识缘境，则有分别，即此有分别无分别，为根识之分。</p>
<p>古德有云：‘见、闻、觉、知，无非妄想。’此约六识言。又僧问善知识：‘如何是佛性？’答曰：‘在眼曰见，在耳曰闻，在鼻嗅香，在舌尝味，在手执捉，在足运奔。’此约六根言。识性虚妄，故名妄想；根性真常，故称佛性。<span>&nbsp; </span>古来宗门祖师，多从六根门头，接引学人，擎拳竖指，令向眼根能见处荐取；振威一喝，令向耳根能闻处荐取；木樨香否？令向鼻根能嗅处荐取；这个滋味如何？令向舌根能尝处荐取；当头一棒，令向身根觉痛处荐取；不思善不思恶，令向意根正恁么时荐取。这等见、闻、觉、知，即本经所显的，为如来密因，亦即二根本中真本，亦即四科七大中，如来藏妙真如性，所应取为本修因者。</p>
<p>此中所灭之见、闻、觉、知，即前五识之任运分别，及与前五识，同时而起，明了意识之随念分别，尘有则有，尘无则无。凡、外、权、小，诸修行人，亦知这个散动，有欲修定，必须止之归静，成一种内守幽闲之境，不知犹是独头意识，法尘分别影事。正二根本中妄本，凡外所修之定，宁能出此境界？<span>&nbsp; </span>法尘境界，有生、灭之异者。法尘无别体，即五根对境，五识起时，有明了意识，与其同时而起，缘五尘性境，接归意地，合五尘落卸影子，成为法尘之境，如照像之摄影焉，故为影事。有一分生尘，散位独头意识所缘，起计度分别者。有一分灭尘，即此内守幽闲之境，定中独头意识所缘者。亦全托分别，而后分明，一不分别，境即沉没，此之分别甚细，如无波之流，望如恬静，流急不住，非实无流，故曰：法尘分别影事。</p>
<p>意识有明了、独头之别者：明了意识，缘境明了，亲得法之自体，故以为名，亦名五俱意，与前五识，俱时起故，亦名同时意识。<span>&nbsp; </span>独头意识，复有四种：一、散位独头，缘独影境；二、狂乱独头，缘病中狂乱所发境；三、梦中独头，缘虚妄梦境；四、定中独头，缘定中所住境。&nbsp; 此中幽闲之境，即属定境。定中独头所缘者，因有守境之心，所守之境，故为法尘分别影事；此破意识，止散入寂之胜善功能也。</p>
<p><b><span style="color:teal">我非敕汝，执为非心，但汝于心，微细揣摩，若离前尘，有分别性，即真汝心。<span lang="EN-US"></span></span></b></p>
<p>此纵其离尘有体，许为真心。故曰：我非强制敕<span style="font-size:10.0pt;">令也</span>汝，一定执此缘尘分别，以为非心。但汝于自心中，微细研究揣摩，汝所执吝不舍之心，若离前尘，有分别之体性，即许真是汝心；此暂纵也。</p>
<p><b><span style="color:teal">若分别性，离尘无体，斯则前尘，分别影事。<span lang="EN-US"></span></span></b></p>
<p>此随夺，若能分别之性，离尘无自体者，此则前尘分别影事耳。</p>
<p><b><span style="color:teal">尘非常住，若变灭时，此心则同龟毛兔角；则汝法身，同于断灭。其谁修证，无生法忍？<span lang="EN-US"></span></span></b></p>
<p>尘非常住不生灭法，因缘和合，虚妄有生，因缘别离，虚妄名灭，所托之尘，若变灭时，则此能托影事之心，亦应与之俱灭，此心则同龟毛兔角，但有其名，全无其体。则汝法身，同于断灭者：以阿难认缘影为真心，心即法身，属性具，依之修习，证无生忍，属修得。今此心随尘变灭，故难曰：‘则汝法身，同于断灭。’以同龟毛兔角之本无故，其谁更来修因，而证无生法忍之果乎？三推妄识无体竟，并前二科，初如来备破三迷竟。</p>
<p><span style="color:#333399">子二<span lang="EN-US">&nbsp;&nbsp;大众知非无辩</span></span></p>
<p><b><span style="color:teal">即时阿难，与诸大众，默然自失！<span lang="EN-US"></span></span></b></p>
<p>即时：推破妄识无体之时。阿难与诸大众，已闻妄识无体，既不知何者为真，又不敢依旧认妄，至此辞穷，默然无语，自觉若失；如贾人失其所宝也。并前一科，二正与斥破竟。</p>
<p><span style="color:#333399">癸三<span lang="EN-US">&nbsp;&nbsp;结归其判</span></span></p>
<p><b><span style="color:teal">佛告阿难：世间一切诸修学人，现前虽成九次第定，不得漏尽成阿罗汉，皆由执此生死妄想，误为真实。是故汝今虽得多闻，不成圣果。<span lang="EN-US"></span></span></b></p>
<p>此结归。前取心定判之判辞，前云：‘一切众生，从无始来，生死相续，皆由不知常住真心，性净明体，用诸妄想，此想不真，故有轮转。’自定判之后，备破三迷已竟，到此仍结归其判。</p>
<p>一切诸修学人，统该凡、外、权、小，错用妄本而修者。九次第定：由一定一定，次第而入，故名九次第定。前八即四禅四空八定，凡位所修；后一灭尽定，圣位所成；若但灭六识，名无心定；兼灭七识，名灭尽定，又能令染末那相应之受想，伏而不行，亦名灭受想定。既得此定，于小乘法中，已为漏尽，即是罗汉。</p>
<p>今云现前虽成此定，不得漏尽成阿罗汉者：《正脉》云：‘当知彼所谓无漏圣位，皆一时权许，诱进而已。’《法华》破云：‘汝当观察筹量，所得涅槃非真实。’既非真涅槃，岂名真漏尽乎？故《长水》谓：‘十地为漏尽罗汉。’余谓不得漏尽，此与前文，诸修行人，不能得成无上菩提句，相照应。意谓依识心修，纵成九次第定，超出三界，沉滞化城为止，不能成佛也。</p>
<p>皆由执此生死妄想<span style="font-size:10.0pt;">第六识</span>误为真实<span style="font-size:10.0pt;">常住真心</span>。此执妄为真，故枉受轮回之苦；即破第六识，界外取证之胜善功能也。是故汝今，虽得多闻，不成圣果者：小教许四果皆圣，今阿难位居初果，而谓非圣者，以九次第定，尚非漏尽罗汉，而初果安得成圣耶？初斥破所执妄心，以开奢摩他路竟。</p>
<p align="right" style="text-align:right;text-indent:24.0pt;word-break:break-all">楞严经讲义第二卷终<span>&nbsp; </span></p>
