<h1>《中国文化泛言》46章 为周勋男叙《印普庵禅师咒及记传》</h1><p> 神通不是道，得道者未必皆有神通。道为形而上而超然 于心物内外，亦通入于内外心物之总体也。神通者，不离于 遍心物内外之表；故道为根本，神而通之则为外用者。迷于 外用而不知归元，则离道益日远矣。是故古之得道者，未必 皆为神通，即或有之，设以神通示现而使世人惑乱于神通而 为道者，过莫大焉。故佛之遗教，大小乘之戒范，绝不言以 神通为教化者；即此之故，益恐善世之正教而惑乱于神通，有 失其正法眼藏也。 </p><p> 咒语不是道，但不失为万法中之一方便法门。梵文称咒 语为陀罗尼，译为“<span class="qiangdiao1">总持</span>”之意。总持者，即为归纳多义而 为简易符咒之谓也。故佛之密教曰：“<span class="qiangdiao1">一切音声，皆是陀罗尼。</span>” 佛语诚言，义至显矣，其奈世智者终不能通明其真诠乎？临 济禅师有言：“<span class="qiangdiao1">一语中具三玄门，一玄门中具三要义。</span>”可为 旋陀罗尼之总论者矣！然世智者尤不能通而明也。 </p><p> 经言：“<span class="qiangdiao1">八地菩萨，皆能自说陀罗尼。</span>”然此亦为半提之 教也。修证而登于第八不动地者，岂只能自说陀罗尼，即其 语默动静之间，无一而非陀罗尼，何独喁喁于咒语云何哉！ </p><p> 中土禅宗秉承佛之心法，以不立文字言语见传于世，尤 不以标奇立异之神通末术为尚。然传习至于唐宋之间，适当 衰乱之世，即有如普庵印肃、灵隐道济（济公）之俦者出。独 以神通咒语见称于世者，岂非祖师衣钵之骈拇指乎？其然，其 不然耶？盖叔季受乱之际，人多失其知正见，不示以道之末 而难以见于善世之道者，故如佛图澄辈，初皆以神通示现以 拨乱而返之于正也。以此观之，普庵、道济之功，实亦翼道 之圣者，何足非矣。 </p><p> 惟世传普庵传记所载之迹，有背于佛法慈悲喜舍之旨者 颇多，要皆为世俗误传讹语执偏之辞，杂以见浊相争胜负之 言，不足为信，不尽为实也，学者须自知之，则不为辞害义 矣。 </p><p> 今因门人周勋男远道寄书，自言将发心重印普庵禅师旧 传之事迹并及其咒文，促余一言以坚其志云云。时余适奔波 役于海外，久矣不事笔墨，但因其所请而勉为书数行，而述 自知于其端，聊以酬其所望者。诚语无伦次，但塞责耳！所 谓陀罗尼者，即非陀罗尼，是名陀罗尼。其此之谓乎否耳？ </p><p style="text-align:right;"> 〔一九八八年七月之杪寄记于香江之滨〕 </p>
