<p align="center" style="text-align:center"><b><span style="font-size:36.0pt;color:#FF6600">佛教各宗大意三辑第一种<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">—</span></b><b><span style="font-size:36.0pt;color:#FF6600">天台宗大意</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">黄忏华居士编述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">第一篇 绪论</a></span></p>
<p align="center" style="text-align:center"><span lang="EN-US"><a href="#a02">第二篇 此宗之教义</a></span></p>
<p align="center" style="text-align:center"><span lang="EN-US"><a href="#a03">第三篇 此宗之行果</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">天台宗大意<span lang="EN-US"></span></span></p>
<p><font color="#333399">第一篇<span>&nbsp; </span>绪论</font></p>
<p><font color="#333399">第一章<span>&nbsp; </span>此宗之名称及其略史</font></p>
<p>天台，山名也，六朝时，智顗大师栖身此山，倡立一宗之教观，后世称为天台大师，名所立宗曰天台宗，一名法华宗，则由此宗依法华经以判一代时教，且最尊崇法华经故也。先是北齐有慧文禅师，读大智度论三智实在一心中得文，及中论因缘所生法我说即是空亦名为假名亦名中道义偈，顿悟龙树即空即假即中之旨，立为心观，传之南岳慧思禅师，思传之智顗。顗于陈宣帝建德七年，入天台山，为终身道场，开拓鸿业，以名一家。尝谓道有传行，亦必有说；于是约略五时，开张八教，总括群籍，归宗法华，说玄义以判教相，文句以解名义。教理之说既显，乃复述摩诃止观以资观行。其弟子章安灌顶，听受之次，笔为论疏，是为台宗三大部。顶后，法华智威，天官慧威，左溪玄朗，继体守文。中唐以后，佛心华严真言法相等宗，各张其学，台宗不绝如线。玄朗之门下荆溪湛然，崛起而振之，作释签疏记辅行释三大部。又著金錍义例，诸书，排他邪解，焕然中兴，八传至四明知礼。作指要钞妙宗钞等书。唐之末造，天下丧乱，诸宗悉颓废，台宗亦垂泯绝。四明出而天台一家教观之道再兴，始分山家山外二派。山家乃四明之徒所自称，以妄心为观境，及许有事造三千者也。山外乃四明之徒所贬称，以真如为观境，及不许事造三千者也。其后以山家为正宗，广智神照南屏等，传受不绝。山外一派，始于慈光悟恩，流衍及于仁岳崇义等，然不久遂亡。逮明季幽溪传灯，盛弘正宗，传为灵峰蕅益，颇引唯识宗禅宗之言，以资发其教观。</p>
<p><font color="#333399">第二章<span>&nbsp; </span>此宗之教判</font></p>
<p>此宗依华严三照涅槃五味法华信解品三文，判释迦如来一代教法为五时，定释迦一代说法之次第，更以八教分别此五时中说法之仪式与教法之浅深。言五时者，一华严时，二阿含时，三方等时，四般若时，五法华涅槃时，华严阿含般若法华涅槃，依所说经立时。方等，就所说法立时。阿含，又从说处，名鹿苑时。一华严时者，如来在寂灭道场，始成正觉，最初三七日间，对大菩萨众及宿世根熟之众即圆别之机，说自证法，即大方广佛华严经，正说圆教，兼说别教若约佛化意，同钝根机类，拟说佛自证法，试其适否，名拟宜时。二阿含时者，曩以华严拟宜，一类利根，虽蒙化益，钝根小机，仍如聋哑；次十二年间，于鹿野苑等，说三藏教四阿含等经，诱引三乘根性，若约佛化意，为诱引小机，名诱引时。三方等时者，佛本授大，众生不堪，故抽大出小，令断结成圣，虽有此益，非佛本怀。次八年间，说维摩思益楞伽楞严三昧金光明胜鬘等经，并说藏通别圆四教，弹偏斥小，叹大褒圆，令于前阿含时得益之小乘人，耻小慕大，若约佛化意，名弹呵时。四般若时者，小乘既被弹呵，同心向大，起大小二乘其法各别之执情。次二十二年间，说摩诃般若等诸部般若，正说别圆二教，兼说通教，会一切法皆摩诃衍，以空慧水淘汰小乘人大小各别之执情，若约佛化意，名淘汰时。五法华涅槃时者，经前四时拟宜诱引弹诃淘汰，钝根小机，根机渐调，智慧随熟，堪闻真实法门。最后八年间，二处三会，说法华经，正明圆教，畅出世本怀，开方便显真实，会三乘归一佛乘，令开示悟入佛之知见，授记作佛。收一化之始终。若约佛化意，名开会时。临灭一昼夜，说涅槃经，一为法华未熟人，追说四教，具谈佛性，令知真常，入大涅槃，名捃拾残机教。二为末代乘戒俱失故。更扶三藏，广开常宗，设三种权，扶一圆实，名扶律谈常教。法华会竟，无三唯一圆教，涅槃最后谈常，四教并知圆理，俱是无上醍醐妙法，合称法华涅槃时。此五时教判。有通有别，别即如上。通五时者，自有一类大机，即于此土，见华藏界舍那身土，常住不灭。复有一类小机，始从鹿苑，终至鹤林，唯闻阿含毗尼对法。复有一类小机，宜闻弹斥褒叹而在耻慕，佛即为说方等法门。复有三乘，须历色心等世出世法，一一会归摩诃衍道，佛即为说般若。复有根熟众生，佛即为其开权显实。开迹显本。复有众生，应见涅槃而得度者，佛即示入涅槃。即五教中，随一一教，皆遍五时，所谓一切时中，说圆融无尽法，皆名华严教，说声闻法，皆名阿含教，乃至说会三归一之法，皆名法华教。</p>
<p>言八教者，化仪四教，化法四教，化法四教者，一三藏教。二通教，三别教，四圆教。一三一藏教者，经律论三，各含文理，条然不同，故名藏教。此教明因缘生灭四圣谛理，正教小乘，傍化菩萨。如教观纲宗云：三藏教，四阿含为经藏，毗尼为律藏，阿毗昙为论藏。此教诠生灭四谛，亦诠思议生灭十二因缘，亦诠事六度行，亦诠实有二谛。二通教者，通者同也，三乘同禀此教，故名为通。此教明因缘即空无生四真谛理，正为菩萨，傍通二乘。如纲宗云：通教，钝根通前藏教，利根通后别圆，故名为通；又从当教得名，谓三人同以无言说道，体法入空，故名为通。此无别部，但方等般若中，有明三乘共行者，即属此教。诠无生四谛，亦诠思议不生灭十二因缘，亦诠理六度行，亦诠幻有空二谛，亦诠两种含中二谛，亦诠别入通三谛，亦诠圆入通三谛。三一别教者，此教独被菩萨，不共二乘人说，故名为别。此教明因缘假名无量四圣谛理，别为菩萨，不通二乘。如纲宗云：别教，谓教理智断行位因果，别前藏通二教，别后圆教，故名别也。此教明因缘假名无量四圣谛理，别为菩萨，不通二乘。四圆教者，圆以不偏为义。纲宗云：圆教谓圆妙、圆融、圆足、圆顿，故名圆教。所谓圆伏、圆信、圆断、圆行、圆位、圆自在庄严、圆建立众生。此教明不思议因缘二谛中道事理具足不别，但化最上利根之人。已上四教，为化益众生之法门，故名化法。化仪四教者，以彼化法说示众生所用之仪式作法也。一顿教，二渐教，三秘密教，四不定教；或有利根，堪直受大乘教，佛对此机，不借种种诱引方便，顿说自证大法，是曰顿教。如华严时，或有钝根，不堪直受大法，佛对此机，先说小乘教，渐次诱导，引入大乘，是曰渐教。如阿含方等般若三时，阿含渐初，方等渐中，般若渐末；或又多人，于同座中，佛不思议神通之力，令大众同会听法，所闻各异，彼不知此，此不知彼，隐密赴机，是曰秘密教；或又多人同座，佛不思议神通之力，令听法之众，或闻小法而证大果，或闻大法而证小果，彼此相知，得益不定，是曰不定教。化仪化法，有如此种种之不同，毕竟由众生根性之不融起，故八教局在前四，不涉法华。法华者，化道之终极，出世本怀之直说，纯圆独妙，根性调融一致，皆归一佛乘，故约其教法，虽应摄于化法中圆教，若约开会部意，则高出出八教之表，称为超八醍醐。</p>
<p><font color="#333399">第三章<span>&nbsp; </span>此宗之典籍</font></p>
<p><span style="color:#333399">一、总说<span lang="EN-US"></span></span></p>
<p>此宗一家教门所用义旨，以妙法莲华经为正依经典，以大智度论为指南，以涅槃经为扶疏以大品经为观法，引维摩仁王等经以增信，引佛性宝性等论以助成。一宗之学，以天台三大部为根本。他若南岳大乘止观，觉意三昧，天台释禅波罗密次第法门，及六妙门等诸部止观。天台维摩玄义及疏，金光明玄义及疏，章安涅槃疏，荆溪释签疏记辅行，四明妙宗钞等诸部疏钞，以及荆溪之金錍义例，四明之十不二门指要钞，幽溪之生无生论等著述，皆此宗之要藉，至谛观之四教仪，蒲益之教观纲宗，则此宗之入门也。</p>
<p><span style="color:#333399">二、天台三大部<span lang="EN-US"></span></span></p>
<p><span style="color:#333399">（第一）法华玄义<span lang="EN-US"></span></span></p>
<p>天台以五重玄义，解释法华经题，阐发一经之要旨。五重者，一释名，二辨体，三明宗，四论用，五判教。释此五章，有通有别，通则七番共解，别则五重各说。七番者，一标章，二引证，三生起，四开合，五料简，六观心，七会异。标章令易忆持，起念心故；引证据佛语，起信心故，生起使不杂乱，起定心故；开合料简会异等，起慧心故；观心即闻即行，起精进心故。五心立，成五根，排五障，成五力，乃至入三脱门。七番共解者，七义各各广解五章。五重各说者，五章一一委细别解。广解五章者，一一广起五心五根，令开示悟入佛之知见，标章乃至料简，具如全文。六观心者，从标章至料简，悉明观心。心如幻焰，但有名字，名之为心。适言其有，不见色质。适言其无，复起虑想。不可以有无思度，故名心为妙。妙心可轨。称之为法。心法非因非果，能如理观，即办因果，是名莲华。由一心成观，亦转教余心，名之为经，释名竟。心本无名。心名不生，亦复不灭。心即实相，初观为因，观成为果。以观心故。恶觉不起。心数尘劳，若同若异。皆被化而转，是为观心，标五章竟。观心引证等，具如全文。七会异者，会四悉檀。</p>
<p>别解五章者，大章第一释名为四，一判通别，妙法莲华为别名，经之一字为通名。二定妙法前后，题从名便，故先妙后法。解从义便。故先法后妙。三出旧解，略出四家，四正解妙法莲华。先明法者谓众生法佛心法，如经为令众生开示悟入佛之知见，若众生无佛知见，何所论开，当知佛之知见，蕴在众生，故众生法妙也。佛法妙者，佛法不出权实，如是二法，唯佛与佛乃能究尽诸法实相，是名佛法妙。心法妙者，如安乐行中，修摄其心，观一切法，不动不退，又一念随喜等。普贤观云：我心自空，罪福无主，观心无心，法不住法。净名云：诸佛解脱，当于众生心行中求。华严经云：心佛及众生，是三无差别，破心微尘，出大千经卷，是名心法妙也。次更约十界十如释法，具如全本。</p>
<p>二明妙者，一通释，二别释。一通释者，一相待，二绝待，此经唯论二妙，更无非绝非待之文。众生之法，亦具二妙，称之为妙。佛法心法，亦其二妙，称之为妙。二别释者，若鹿苑三粗鹫岭一妙，皆迹中之说，约迹开十重论妙，此妙有迹有本，本据元初，元初本妙。十重论妙，本俱是教，依教作观，观复有十重论妙，迹中十妙者，一境妙，二智妙，三行妙，四位妙，五三法妙，六感应妙，七神通妙，八说法妙，九眷属妙，士功德利益妙。释此为五：一标章，二引证，三生起，四广解，五结权实。广解中，第一境妙为二：一释诸境，二论诸境同异。释境为六：一十如境，谓十界十如。二因缘境，谓四种十二因缘。三四谛境，谓四种四谛。四二谛境，谓七种二谛。五三谛境，谓五种三谛。六一谛境，谓四种一谛及与无谛。第二智妙为二：一总论诸智，二对境论智。总智为六：一数，谓一世智乃至二十妙觉智。二类，谓世智无道，邪计妄执，心行理外，不信不入，故为一。五停心，四念处，己入初贤佛法气分，俱是外凡，故为一。四善根，同是内凡，故为一。四果同见真，故为一。支佛别相观能侵习，故为一。六度缘理智弱，缘事智强，故为一。通教方便声闻，体法智胜，故为一。支佛又小胜，故为一。通教菩萨，入真方便智，四门遍学，故为一。出假智正缘俗，故为一。别教十信智，先知中道，胜前劣后，故为一。三十心俱是内凡，故为一。十地同是圣智，故为一，三藏佛是师位，名胜三乘弟子，故为一。通教佛智，断惑照机胜，故为一。别教佛智又胜，故为一。圆教五品弟子同具烦恼性，能知如来秘密之藏，故为一。六根清净智邻真，故为一。初住至等觉，同破无明，故为一。妙觉佛智，无上最尊，故为一。如是等随其类分相似者，或离或合，判为二十三辨相，四明智照境，五明粗妙，六明开粗显妙，具如全本。二对境明智，亦如全本。第三行妙为二，一通途增数行，二约教增数行。后更约五数明行妙，又为二，先明别五行，次明圆五行，谓圣行、梵行、天行、婴儿行、病行，有次第一心之不同。第四位妙，约药草喻品，明六位。一人天位，是小药草。二声闻缘觉位，是中药草。三六度菩萨位，是上药草。四通菩萨位，是小树。五别菩萨位，是大树。六圆教位，是最实事，如一地一雨。于中又为十意：一简名义，二明位数，三明断伏，四明功用，五明粗妙，六明位兴，七名位废，八明粗显妙，九引经，十妙位始终，具如全本。第五三法妙者，妙位所住之法，即三轨也。此即七意，一总明三轨，一真性轨，二观照轨，三资成轨。名虽有三，只是一大乘法也，二历别明三轨，历四教各论三法。三判粗妙，四开粗显妙，具如全本。五明始终，取凡地一念之心，具十法界十种性相，为三法之始。若有无明烦恼性相，即是智慧观照性相，以迷明故，起无明，若解无明，即是于明。如冰是水，如水是冰。悉有恶业性相，即善性相；由恶有善，离恶无善。翻于诸恶，即善资成。如竹有火，火出还烧竹。皆有苦道性相，迷此苦道，生死浩然。此是迷法身为苦道，不离苦道别有法身，如迷南为北，无别南也。夫有心者，皆有三道性相，即是三轨性相。若言如是力如是作者，菩提心发也，即是真性等萌动。如是因者，即观照萌动。如是缘者。即资成萌动，如是果者，由观照萌动成习因，感得般若习果满也。如是报者，由资成萌动为缘因：感得解脱报果满也；是为三德究竟满，名秘密藏。本末等者，性德三轨冥伏，不纵不横。修德三轨彰显，不纵不横。冥伏彰显皆如等数等妙等，故言等也，亦是空等假等中等。六类通三法，三法无量，粗通十条，一三道，二三识，二三佛性，四三般若，五三菩提，六三大乘，七三身，八三涅槃，九三宝，十三德。七悉檀料简，如全本。此五番明妙。从因至果，以辨自行妙。第六感应妙者，上来四妙，名为圆因。三法秘藏，名为圆果。果智寂照，有感必彰，故名感应妙也。感属机，应属圣，机应不同，略言为四，一冥机冥应，二冥机显应，三显机显应，四显机冥应。若具足辨者，用四机为根本。所谓冥机，是过去；显机是现在；亦冥亦显机，是过现。非冥非显机，是未来。于一机中，各召四应，即成十六句，余如全本。第七神通妙者，正论化用益他，即是三轮不思议化。第八说法妙，为六意，一释法名，谓十二分教。二分大小，三对缘同异，四判所诠，五明粗妙，六明观心，皆如全本。第九眷属妙者，就此为五，一明来意二明眷属，又为五种，一理性眷属，一切众生，皆是吾子，此是理性，不关结缘不结缘，皆是佛子也，二业生眷属，为亲为中为怨，三类受道，得出生死也。三愿生眷属，先世结缘，虽未断苦愿生内眷属中，或怨家等，因之得道。四神通眷属，若先世值佛，发真见谛，生犹未尽，或在上界，或在他方，以身通力，分形来此。五应生眷属，已得法身之本，能起应入生死也，又法门眷属，如方便为父智度为母等。三明粗妙，四明法门，五明观心，皆如全本。第十功德利益妙，此为四，一利益来意，二正说中利益，三流通中利益。四观心中利益。略说七益，广开十益，具如全本。五结成权实，亦如全本。</p>
<p>本中十妙者，先释本迹，二明十妙。释本迹为六，一本者理本，即是实相。其余种种，皆名为迹。二理之与事，皆名为本。说理说事，皆名教迹。三理事之教，皆名为本。禀教修行，名为迹。四行能证体，体为本。依体起用，用为迹。五实得体用，名为本。权施体用，名为迹。六今经所显成佛已久，为本。先来所说，为迹。明十妙者，一本因妙，二本果妙，三本国土妙，四本感应妙，五本神通妙，六本说法妙，七本眷属妙，八本涅槃妙，九本寿命妙，十本利益妙。释此十妙，又为十重，一略释十意，二生起次第，三明本迹开合，四引文证成，五广解，六三世料简，七论粗妙，八结成权实，九利益，具如全本。十观心，本妙长远，亦不离心，佛如众生如，一如无二如。佛体观心得此本妙，迹用广大，不可称说。我如如佛如，亦当观心，出此大利。</p>
<p>次释莲华者，权实难显，借譬莲华，譬于妙法；又七喻文多，故以譬标题：又莲华非譬，即是法华三昧当体之名，利根即名解理，不假譬喻。中下未悟，须譬乃知。以易解之莲华，喻难解之莲华，故有三周说法，逗上中下根。盖依正因果，悉是莲华之法，何须譬显，为钝根人不解法性莲华，故举世华为譬，又以此华喻佛法界迹本两门，各有三喻，喻迹者，一为莲故华，喻为实施权。二华开莲现，喻开权显实。三华落莲成，喻废权立实。喻本者，一为莲故华，喻从本垂迹。二华开莲现，喻开迹显本。三华落莲成，喻废迹立本；又以遍譬十如，十二因缘四谛，二谛，三谛，一谛，无谛，境妙；又譬智妙，行妙，乃至功德利益妙，乃至本妙，具如全本。次释经为五，一明无翻，二明有翻，三和融有无，四历法明经，五观心明经，亦具如全本。</p>
<p>大章第二显体，体者，一部之旨归，众义之都会也，略开七条，一正显经体，二广简伪，三一法异名，四入体之门，五遍为众经体，六遍为诸行体，七遍为一切法体。一正显体者，即一实相印也。二广简伪者，凡外乃至别教教道，皆未达比实相印也。三一法异名者，法界，真如，佛性，种智，乃至大般涅槃等。四明入体门者，谓以教行为门，略为四意，一略示门相，谓四四一十六门。二示入门观，谓门门各具十法成乘，具如全本。三示粗妙，四示开显，俱在全本。五六七三意，亦如全本。</p>
<p>大章第三明宗，宗者，修行之喉襟，显体之要蹊。释宗为五，一简宗体，谓不异而异，约非因非果而论因果，故有宗体之别也。二正明宗，此经始从序品，讫安乐行品，破废方便，开显真实佛之知见，亦明弟子实因实果，亦明师门权因权果，文义虽广，撮其枢要，为成弟子实因，因正果傍，故于前段明迹因迹果也。从诵出品，讫劝发品，发迹显本，广方便之近寿，明长远之实果，亦明弟子实因实果，亦明师门权因权果，而显师之实果，果正因傍，故于后段明本因本果，合前因果共为经宗也。三众经同异，今经迹中师弟因果，与众经有同有异，本中师弟因果，众经所无，正以此之因果为经妙宗也。四粗妙开显，如全本。五结成，经说因果，正为通益生法行人。若开权显实，正令七种方便生身未入者入，傍令生法二身已入者进。若说寿量长远，傍令生身未入者入，正令生法已入者进。从七种方便入圆初住，见真为因，乃至得妙觉为果。住前相似，非是真因。若取性德为初因者，弹指散华，是缘因种。随闻一句，是了因种。凡有心者，是正因种。此乃远论性德，三因种子，非是真实开发，故不取为因也。</p>
<p>大章第四明用者，此经以断疑生信为用，用佛菩提二智，断七种方便最大无明，同入圆因，破执近迹之情，生本地深信，乃至等觉，亦令断疑生信。</p>
<p>大章第五判教者，诸经皆是逗会他意，令他得益，不说如来施化之意。今经不尔，但论如来设教元始，中间取与，渐顿适时，大事因缘，究竟终讫。</p>
<p><span style="color:#333399">（第二）法华文句<span lang="EN-US"></span></span></p>
<p>玄义开说法华之要旨，文句解释法华之文义。先从通规，总分一经为序正流通三分。序品第一为序分。方便品第二，讫分别功德品第十七十九行偈，凡十五品半，为正宗分。从偈后讫经末，凡十一品半，为流通分，又就别途，分一经为迹本二门，从序品第一至安乐行品第十四，约开权显实。从地踊出品第十五讫经末，约本开权显实。本迹各立序正流通三分。初序品者，如是等五事，冠于经首，次序也。放光六瑞，发起之端，由序也。问答释疑，正说弄引，叙述也。二从方便品讫授学无学人记品第九，是迹门正说，更为两。一从此下，是略开三显一；二从告舍利弗汝已殷勤下，是广开三显一。广开凡七品半，此中有法说譬说因缘说三周。一法说周，从此至譬喻品尽回向佛道，佛为上根之人，作三乘一乘说，开三乘之权，显一乘之实。二譬说周，从尔时舍利弗白佛下至授记品，佛为中根之人，于上法说周中不悟，更作三车一车说，初许三车是施权，后等赐大车是显实，三因缘说周，化城喻下三品，佛为下根之人，于上说譬二周之中，不能解了，遂说宿世曾于大通智胜佛时，同下一乘之种，令其得悟。三法师下五品是迹门流通，本门中，从地踊出品第十五，是本门发起序。寿量品第十六，是正开近迹显远本。分别功德品第十七，于中佛说长行，为总授法身记，弥勒说偈，为总申领解，正宗分竟。此后并下三品，为劝持流通。神力品第二十一乃至普贤菩萨劝发品第二十八，为付嘱流通。天台分一经之科段如此，其解文句，一一用四种释：一因缘释，二约教释，三本迹释，四观心释。一因缘释者，以四悉檀为释义之方规。悉檀成就义，以此四法成就众生佛道，故名悉檀。天台随南岳，谓悉之言遍，檀为施，佛以四法普施众生，故言悉檀。四悉檀者，一世界悉檀，又云乐欲悉檀，随众生所乐欲。二为人悉檀，又云生善悉檀，随众生机宜，令生正信，增长善根。三对治悉檀，又云断恶悉檀，施种种法药，除遣众生恶病。四第一义悉檀，又云入理悉檀，令悟入诸法实相之妙理。二约教释者，初以藏教意浅近解释，次通教，次别教，最后依圆教意，为至深至妙之解释。三本迹释者，佛菩萨为化众生，从本身垂万化。能现本，曰本地。所现末，曰垂迹。依此本地垂迹二门，解释法义，曰本迹释。四观心释者，一一约观心解释。</p>
<p><span style="color:#333399">（第三）摩诃止观<span lang="EN-US"></span></span></p>
<p>玄义释题，止谈化意。文句解经，但事消文至于止观，方谈行法。止观一部，大分为二，初略说缘起，次正说。正说中开章为十，一大意，二释名，三显体，四摄法，五偏圆，六方便，七正观，八果报，九起教，十旨归，是名十广。十广中，第一大意者，撮下九广为发大心，修大行，感大果，裂大网，归大处五科示九章之大意，是名五略。发大心者，众生昏倒，不自觉知，劝令醒悟，上求下化。发心更为三，初力言，次简非，后显是。初方言者，唐梵二方，言音不同，菩提者，天竺音也，此方称道。质多者，天竺音，此方言心，即虑知之心也，次简非者，简弃所非。若心若道，其非甚多，约地狱畜生鬼修罗人天魔罗尼犍色无色二乘十种发心以简。后显是者，显了所是，是即真实，真实之法无量略用四谛四弘六即三法显之。修大行者，欲登妙位，非行不阶，故次发大心，论修大行。行法众多，略明四种三昧，一常坐，二常行，三半行半坐，四非行非坐，此十广中第七正观章之大意也。感大果者，苦行顺中道，即有胜妙果报，此十广中第八果报章之大意也。裂大网者，既感果报，设教利人，破他疑网。此十广中第九起教章之大意也。归大处者，化物既周，归法身般若解脱三德秘藏大涅槃中。此十广中第十旨归章之大意也。第二释名者，释止观名略有四，一相待，二绝待，三会异，四通三德。一相待者，止观各三义。止三义者，息义停义，对不止止义观三义者，贯穿义，观达义，对不观观义。二绝待者，横破竖破上三止观，则不可说。若有四悉檀因缘故，亦可得说。无可待对，独一法界，故名绝待止观。三会异者，会诸经论异名。四通三德者，以三德共通两字，又三德各通两字。第三显体者，释止观体相，体理渊玄，粗寄四意显体。一教相，二眼智，三境界，四得失。一教相者，止观名教，通于凡圣，不可寻通名求于别体，故用相简之。简前三教，显圆顿教止观体也。二眼智者，止观为因，智眼为果，用不思议眼智得圆顿止观体也。三境界者，若得能显眼智中意，无俟所显谛境之说，为未解者更此一科。夫信行尚多闻，因此分别以会圆妙。法行宗深观，缘此思惟以见正境耳。四得失者，失即思议，得即不思议也。第四摄法，明止观遍收诸法，一摄一切理，二摄一切惑，三摄一切智，四摄一切行，五摄一切位，六摄一切教。第五偏圆者，判法偏圆明前四时三教止观皆名为偏。唯此圆教止观，独当圆称。就此为五：一明大小，二明半满，三明偏圆，四明渐顿，五明权实。第六方便者，已下正明观法，今章释观前之加行方便，略为五十一具五缘，二诃五欲，三弃五盖，四调五事，五行五法。第七正观，其云正修止观，此正说中正说也，开观境为十：一阴界入，二烦恼，三病患，四业相，五魔事，六禅定，七诸见，八增上慢，九二乘，十菩萨。十境一一各论十乘观法，是曰十法成乘，具如全本。后三境阙，果报等三章亦阙。</p>
<p><font color="#333399"><a name="a02"></a>第二篇<span>&nbsp; </span>此宗之教义</font></p>
<p><font color="#333399">第一章<span>&nbsp; </span>圆融三谛</font></p>
<p>圆融三谛者，天台教观之玄枢。三谛者，空谛假谛中谛。谛者，审实。一切法并从缘生，缘生无主谓之空，无主而生谓之假，不出法性谓之中。一云真谛俗谛中谛，真即真空，泯亡一切法。俗即世俗，建立一切法。中即中正，统摄一切法。此宗以为法界森罗诸法，一一当体即实相之妙体，所谓一色一香，无非中道，纯一实相，更无别法，即一切万有之事相，皆是法性真如界之本体本相。言实相者，理极真实，以实为相，故名实相，此从不可破坏真实得名；又此实相，诸佛得法，故称妙有。妙有虽不可见，诸佛能见，故称真善妙色，实相非二边之有，故名毕竟空。空理湛然，非一非异，故名如如。实相寂灭，故名涅槃，觉了不改，故名虚空。佛性多所容受，故名如来藏。寂照灵知，故名中实理心。不依于有亦不附无，故名中道。最上无过，故名第一义谛，如是等种种异名，悉是实相之别号。实相之体，三谛具足，极镕融无碍不可思议之妙，名之曰中道实相。此三隔历，即是次第三谛。三一无碍，即是圆融三谛。隔历者，三谛不互融也。次第者，前真次俗后中，即别教三谛也。圆融者，举一即三，全三是一，即圆教三谛也。圆教所谈三谛，唯是一法上之德用差别，即皆是诠显真理之一面，故三谛一一皆圆融相即。所谓空，不离假中，所谓假，不缺空中。中亦然。三谛而一谛，一谛而三谛，故谓之圆融三谛。三谛圆融相即，不经空假中之前后次第，曰不次第三谛。又纵非前后差别，横非彼此区分，亦曰不纵不横三谛。三谛而一谛，一谛而三谛者，法界唯是一个三千。所谓三千者，该罗诸法之名；三千诸法，绝凡夫之情虑，而诸相宛然，相即相入，绝待不可思议。所谓空假中，即诠显此相貌之言。三千诸法，穷绝凡虑边，名之为空。即真如中道，离一切言语思虑之形容计度。是曰真如破情之德。诸相宛然边，名之为假。即一切万有者，真如之显现。离真如，迷悟染净一微尘亦不得有，是曰真如立法之德。绝待不可思议边，名之为中，即空谛假谛，既不过真如之一面，则空假一体，是曰真如绝待之德。如是空假一体，言空，则空中已含摄假中二谛，非除假除中而为空。三千诸法，诸相宛然。而相即相入，绝待不可思议。当相当处，穷绝凡虑，是曰一空一切空，即空当处假中，全假中而为空。又言假，则假中已含摄空中二谛，非离空中而为假。三千诸法，穷绝凡虑，当相当处，诸相宛然，而绝待不可思议，是曰一假一切假，即假当处空中，全空中而为假，言中亦然。如从义始终心要注云，一中一切中，无真无俗而不中，则三谛皆统理而绝待也。一真一切真，无中无俗而不真，则三谛俱亡泯而无相也。一俗一切俗，无中无真而不俗，则三谛并建立而宛然也。是故非独中谛绝待，空彻底空，有中亦空。假彻底假，空中亦假。中彻底中，有空亦中。三谛皆绝待，是为三谛圆融。此圆融三谛者，天然之性德，本有之妙谛。宇宙间之事象，随拈一法，皆是圆融三谛；微妙庄严之佛身，呵责叫唤之狱卒，无非法性三谛之妙相。风行云走，山高水长，即是常住不变之本体，是曰一境三谛。</p>
<p><font color="#333399">第二章<span>&nbsp; </span>一念三千</font></p>
<p>所谓三千，指假谛诸法，先大别凡圣之境界为十界。言十界者，具云十法界，所谓地狱、饿鬼、畜生、修罗、人、天，此名六凡。声闻、缘觉、菩萨、佛，此名四圣。皆称法界者，其意有三：一者，士数是能依。法界是所依，能所合称，故言十法界。二者，此十法各各有因，各各有果，各各有界畔分齐，故言十法界。三者，此十法一一当体皆是法界，故言十法界。此十法界，一一界中，皆具其他九界之性德，是谓十界互具。一一法界，各具十界，如帝珠交映，成百法界。百界之中，各具十如，乃成千法，是谓百界千如。分此百界千如，为五阴世间众生世间国土世间三类，则得三百界三千如之数，略称之曰三千诸法。五阴世间者，染净一切色心。五阴者，色受想行识也，士界五阴，各各差别，故名五阴世间。众生世间者，六凡四圣假名。五阴和合，众共而生，假立名字，各各不同，故名众生世间。国土世间者，山河大地，既有能依众生，即有所依国土，十界所依，各各差别，故名国土世间。世是隔别，即十法界之世，亦是十种五阴，十种假名，十种依报，隔别不同，故名为世也。间是间差，三十种世间差别，不相谬乱，故名为间。</p>
<p>十如是，出法华经方便品。如经云：佛所成就第一希有难解之法，唯佛与佛乃能究尽诸法实相，所谓诸法如是相，如是性，如是体，如是力，如是作，如是因，如是缘，如是果，如是报，如是本末究竟等。天台开演其深旨，有玄义文句止观别行玄四书，其中正释十如之相貌者，玄义与止观也，有总别二释。初总释，一如是相，相者相貌。玄义云：相以据外，览而可别名为相；如水火相异，则易可知。十界相望，善恶可知。如人面色，具诸休否，心亦如是，具一切相。二如是性，性者性分。玄义云：性以据内，自分不改名为性。性有三义，一不改名性，无行经称不动性，性即不改义，又性名性分种类之义，分分不同，各各不可改，又性是实性，实性即理性，极实无过，即佛性异名。今明内性不可改，如竹中有火性虽不可见，不得言无。心亦如是，具一切五阴性。三如是体，体者具前相性之法体。玄义云：主质故名体。如钗铛环钏之殊，终以银为体质。十法界阴，俱用色心为体质。四如是力，力者自法体所出之力用。玄义云：功能为力。如王力士，千万技能，心亦如是，具一切力。五如是件，作者，依力用所造之作业。玄义云：构造为作。离心更无所作，故知心具一切作。六如是因，因者，生十界果之亲因。玄义云：习因为因。招果为因，亦名业，十法界业，起自于心，但使有心，诸业具足。七如是缘，缘者，助亲因使感果报之助缘。玄义云：助因为缘。缘名缘由，助业皆是缘义，如水能润种，无明爱等能润于业。八如是果，果者，由习因所引生之结果。玄义云：习果为果。习因习续于前，习果克获于后。九如是报，报者，由习因习果所感得之报果。玄义云：报果为报。习因习果，通名为因，牵后世报。十如是本末究竟等，本末究竟等者，一贯前九法之原理，玄义云：初相为本，后相为末，所归趣处为究竟等。本末悉从缘生，缘生故空，本末皆空，此就空为等也；又相但有字，报亦但有字，悉假施设，此就假名为等；又本末互相表帜，览初相表后报，睹后报知本相，初后相在，此就假论等也。又相无相，无相而相，非相非无相，报亦如是，一一皆入如实之际，此就中论等也。次别释，束十法为四类。三途，以表苦为相，定恶聚为性，摧折色心为体，登刀入镬为力，起十不善为作，有漏恶业为因，受取等为缘，恶习果为果，三恶趣为报，本末皆痴为等。三善，表乐为相，定善聚为性，升出色心为体，乐受为力，起五戒十善为作，白业为因，善爱取为缘，善习果为果，人天有为报应，就假名初后相在为等。二乘，表涅槃为相，解脱为性，五分为体，无系为力，道品为作，无漏慧行为因，行行为缘，四果为果，既后有田中不生，故无报。菩萨佛类，缘因为相，了因为性，正因为体，四弘为力，六度万行为作，智慧庄严为因，福德庄严为缘，三菩提为果，大涅槃为报。</p>
<p>如上所述，所谓三千，指假谛诸法，然假谛不离空中，故三千即三谛。此宗言凡地介尔阴妄一念之心，即具三千三谛之理法，是谓一念三千。如止观云：夫一心具十法界，一法界又具十法界，百法界。一界具三十种世间，百法界即具三千种世间。此三千在一念心，若无心而已，介尔有心，即具三千；亦不言一心在前，一切法在后；亦不言一切法在前，一心在后。又玄义云：根尘相对，一念心起，于十界中，必属一界。若属一界，即具百界千法，于一念中，悉皆备足。此心幻师，于一日夜，常造种种众生种种五阴种种国土云云。介尔者，谓刹那心。无间相续，未曾断绝，才一刹那，三千具足。又介尔者，介者弱也，谓细念也，但异无心，三千具足。言一念，不同世人取著定相一念，乃是非一非异而论一耳。譬如眠法覆心，一念之中，梦无量世事，即三千诸法中，随拈一法，此法即具足三千，自余诸法，皆其所造所具。彼彼三千，圆融互入，犹因陀罗网，今且举凡地一念之心，则三千宛然而备。更于三千诸法，非佛非天人所作，本来是法性中所有物，任运恒具，其体融妙无量边，立理具三千，于此法性本具之三千，遇缘现起，诸相宛然边，立事造三千。如是事理唯是一个三千，以义分别。此事与理，圆融相即，是一非二，故曰理具无外，全指事造，事造无外，全指理具。</p>
<p><font color="#333399">第三章<span>&nbsp; </span>三法无差</font></p>
<p>所言三法无差者，谓众生法佛法心法，是三虽因果攸殊，自他有别，其为理性一也。理体无差，融妙不可思议，故曰三法无差。语出华严经夜摩天品。如经云：心如工昼师，造种种五阴，一切世间中，无法而不造。如心佛亦尔，如佛众生然。心佛及众生，是三无差别。四明于观音玄义记释之云：经文先示心造一切，便以此心而例于佛，示佛权造同心实造。次复以佛而例众生，示生实造同佛权造。权实虽异，因果暂殊，三皆能造一切世间，故得结云三无差别；又指要抄云：三千法门，遍于诸法，若色若心，依之与正，众生诸佛，刹刹尘尘，无不具足，故华严云：如心佛亦尔，如佛众生然，心佛及众生，是三无差别。此宗意；所言心者因心，谓凡夫心。凡心一念，其体即该罗十界十如是等法，即法性之缘起而呈缘虑之用者，凡夫心也。此心即全法界具三千，无一法出此心外。如心，佛其体十界三千，众生亦其体十界三千，皆法性之缘起，全法界具三千。佛具三千，方摄心生。生其三千，方融心佛，心具三千，岂隔生佛。三法各具三千，互变互摄，互具互融，如释签言且十如境乃至无谛，一一皆可总别二意，总在一念，别分色心。总在一念者，若论诸法互摄，随举一法，皆得为总。是故举心时，心为能造能具，佛及众生皆其所造所具。举佛时，佛为能造能具，心及众生皆其所造所具。众生亦然，互为能所总别，故云三无差别。今为易成观故，指一念心法为总。别分色心者，法性之缘起而呈缘虑之用边，名之为心。法性之缘起而呈质碍之用边，名之为色。色心者，一法上之义判。心具三千，色亦具三千。心能造，色亦能造。心色唯是一个三千，体非各别。故四念处云：唯是一识，唯是一色。万象之色，既许心具。千差之心，何妨色具。又法性起迷用，是为众生为因。法性起悟用，是为佛为果。是亦唯是一个三千，体非各别。如释签云：三千在理，同名无明。三千果成，咸称常乐。三千无改，无明即明。三千并常，俱体俱用。此四句中，初二，明因果各具三千。三明因果三千，只一三千，以无改故；四明因果三千之体，俱能起用，则因中三千，起于染用。果上三千，起于净用。大乘因果，皆是实相。三千皆实，相相宛然。实相在理，为染作因，纵具佛法，以未显故，同名无明。三千离障，八倒不生，一一法门，皆成四德，故咸常乐。三千实相，皆不变性，迷悟理一，如演若多，失头得头，头未尝异，故云无明即明。三千世间，一一常住，理具三千，俱名为体，变造三千，俱名为用，故云俱体俱用，此宗如是论因果不二色心不二。</p>
<p><font color="#333399">第四章<span>&nbsp; </span>性具法门</font></p>
<p>此宗主性具法门，谓本觉性具菩萨界以下九界恶法及佛界善法，总具十界三千善恶诸法。他宗专主性善，此宗兼性恶而言，以性恶通于十界，是与他宗迥别处。此宗意，十界既互具十界之性德，则烦恼生死亦是法性所本具。烦恼生死，既是法性所本具，则法性亦具恶。此性恶义，创于南岳天台，刹溪传之，后至四明，对华严宗及山外异义，盛扩张之。如玄义记云：只一具字，弥显今宗，以性具善，诸师亦知，具恶缘了，他皆莫测，又天台传佛心印记云：是知今家性具之功，功在性恶。性有善有恶，善恶复有性有修。性谓本有不改，即一切众生本来法尔之性德。此性德具十界十如三千诸法故，举性则善恶二法炽然具存，是谓性善性恶。修谓修治造作，性虽本尔，全体在迷，必藉智行照性，由性发修。然性修如言事理，本来相即不二，是则修外无性，性外无修。在性时，全修成性。起修时，全性成修。虽全性起修，而未尝少亏性德，以常不改故。虽全修成性，而未始暂阙修德，以常变造故。修又二种，一顺修，二逆修。上之全性起修，一往且论顺修。顺修者，了性为行，即藉智起修也。逆修者，背性成迷，始从无间至别教道，皆背性故。逆称修者，即修恶之类也。迷了二心，理虽不二。逆顺二性，事则恒殊。随缘迷了之处，心性不变，故云不二。逆顺二性，是全体随缘故，即理之事常分，故曰事殊。是则以前称圆理修，对今背性，故成二也，是谓修善修恶。修即性，故恶业烦恼，亦法性本具之德用，其体与善无别，唯是一个三千。不过一个三千，违自体而动时则为恶，顺自体而动时则为善而已，是曰性恶法门，不唯性恶是法门，修恶既即性恶，修恶亦法门。如无行经云：淫欲即是道，痴恚亦复然。如是三法中，具一切佛法。淫欲痴恚，修恶也。具一切佛法。即性恶也。以由修恶即性恶故，三观十乘，无惑可破，无理可显，方名无作妙行。</p>
<p>善恶既是法性本具，则诸佛亦有恶，阐提亦有善，不可断坏。故云：如来不断性恶，阐提不断性善。又云：阐提断修善尽，但性善在。佛断修恶尽，但性恶在。本具三千，为性善恶。缘起三千，为修善恶。修既善恶，乃论染净逆顺之事。阐提是染逆之极，故云断修善尽。佛是净顺之极，故云断修恶尽。若其性具，三千善恶，阐提与佛，莫断纤毫。阐提不断性善故，遇缘善发。诸佛不断性恶故，慈力所熏，入阿鼻，同一切恶事，化众生。以有性恶，故名不断。无复修恶，名不常。若修性俱尽，则是断，不得为不断不常，阐提亦尔。性善不断故，还生善根。如来性恶不断故，还能起恶。虽起于恶，而不染碍，通达恶际即是实际，能以五逆相而得解脱，又不缚不脱，行于非道，通达佛道。阐提染碍故，不达此理，与此为异，又阐提以邪痴断于修善，不达性善本空。以不达故，后时还为修善所染，是故修善还得起，即以修善治修恶，则令修恶不得起，佛以空慧断于修恶，了达性恶本来清净，以达恶故，于恶自在，不为修恶之所染，是故修恶不得起，故佛永无修恶。以自在故，能起权恶，广用诸恶法门，化度众生，终日用之，终日不染，故性之善恶，但是善恶法门。法名可轨，轨持自体，不失不坏，复能轨物而生于解。门者能通，可出可入。诸佛向门而入，则修善满足，修恶断尽，阐提背门而出，则修恶满足，修善断尽。人有向背，门终不改，一切世间无能毁者。如魔烧经卷，岂能令于善法门尽。纵烧恶谱，亦不能令恶法门尽。</p>
<p><font color="#333399">第五章<span>&nbsp; </span>无情有性</font></p>
<p>此宗依色心依正融即不二理，言佛性遍法界，不隔有情无情，一草一木，一砾一尘，皆有佛性。云佛者性者，佛是果人，佛性即果人之性。然此宗所言佛性者，三因佛性也。三因佛性者，正因佛性，二了因佛性，三缘因佛性。正谓中正，离一切邪非中正真如，名正因佛性。了谓照一了，照了真如理之智慧，名了因佛性。缘谓缘助，资助智慧，开发正因之一切功德善根，名缘因佛性。如光明玄云：云何三佛性，佛名为觉，性名不改，不改即是非常非无常。如土内金藏，天魔外道所不能坏，名正因佛性。了因佛性者，觉智非常非无常，智与理相应，如人善知金藏，此智不可破坏，名了因佛性。缘因佛性者，一切非常非无常功德善根，资助觉智，开显正性。如耘除草秽，掘出金藏，名缘因佛性。又拾遗记云：通名佛性，华梵兼陈。佛翻为觉，即三智融明，遍一切处无不明了，名大圆觉，性以不改为义，谓大觉性不增不减，非变非迁。岂正独然，缘了本具，亦无变易，即正因者，理性所显。了因缘因，即智与行，能显之修用。如是正因一种为性，了缘二种为修。然性常全修，修常全性。三即一，一即三，其体但是一种真如，一种法性，是故此宗所谓真如，所谓法性，必是佛性。不唯是佛性，又必是众生性草木性瓦砾性，如彼法相宗言理佛性一切有情皆具，行佛性有具不具。此宗则非理佛性外，别有行佛性，亦非法性外，更有佛性。法性中本来具有所显之理性，与能显之觉用故。法性所在，即有佛性。佛性所在，必有三因。三因即法性，法性即三因。法性遍有情，故约之有情非情，则成一切众生悉有佛性。约之非情，则成草木国土悉皆成佛之理趣。盖既色心不二，有情非情，同是一个三千，法体无别。有情之外无非情，非情之外无有情。故有情之发心修行，即草木等非情之发心修行。一人发心修行，则尽法界之全体发心修行。如金錍论云：一佛成道，法界无非此佛之依正。谓有情之外，别有草木，但是凡夫局执缘起当相之迷见。自法体融妙边言之，则有情之外，别无草木。要之，曰无情曰草木者，从迷情之局执言，曰有性又成佛者，谕迷情使达法体融妙之言也。如止观讲述云：佛性大旨者，佛是果名，性是因名。十界诸法，具破无明之德，名之佛性。苟存情非情异，名之无明。应知佛性无外，只十界三世间情非情融无隔，是佛性之体也。非情岂无佛性，苟存情非情异，非唯非情无佛性，有情亦应无佛性。草木成佛，置而不论，抑汝成佛，亦无其期。</p>
<p><font color="#333399"><a name="a03"></a>第三篇<span>&nbsp; </span>此宗之行果</font></p>
<p><font color="#333399">第一章<span>&nbsp; </span>行法</font></p>
<p>此宗观道之枢要，不外实修一心三观一念三千之观法，其修观之行仪，有常坐三昧，常行三昧，半行半坐三昧，非行非坐三昧，四种。共行前之方便，有具五缘，诃五欲，弃五盖，调五事，行五法，二十五种。观法之对境，有阴境、烦恼境、病患境、业境、魔境、禅境、见境、慢境、二乘境、菩萨境十种。正修之观法，有观不思议境，真正发菩提心，善巧安心止观，破法遍，识通塞，道品调适，对治助开，如位次，能安忍，离法爱，十种。</p>
<p><span style="color:#333399">一、四种三昧<span lang="EN-US"></span></span></p>
<p>梵语三昧，翻为正定，又云调直定。大论云：善心一处，住不动，是名三昧。法界是一处，正观能住不动，四行为缘，观心藉缘调直，故称三昧也。一常坐三昧，亦名一行三昧，出文殊说文殊问两般若，以九十日为一期，独居静室，随一佛方面，结跏正坐，蠲除恶觉，舍诸乱想，不难思惟，但专系缘法界，一念法界（系缘是止，一念是观，法法融摄，故曰法界），信一切法皆是佛法。若坐疲极，或疾病所困，或睡盖所覆，内外障侵夺正念，不能遣却，当专称一佛名号，以求加护，除经行饮食便利，时刻相续，无须臾废此之三昧。二常行三昧，亦名般舟三昧，出般舟三昧经。梵语般舟，翻为佛立。佛立有三义，一佛威力，二三昧力，三行者本功德力，能于定中见十力现在佛在其前立，故名佛立。以九十日为一期，终竟三月，身常旋行，不得休息。口常唱阿弥陀佛，心常念阿弥陀佛，或唱念俱运，或先念后唱，或先唱后念，唱念相继，无休息时。三半行半坐三昧，此出二经，若依方等经，以七日为一期，唯诵袒持咒，旋百二十匝，一旋一咒，不迟不疾，不高不下，旋咒竟，却坐思惟实相之理。思惟讫，更起旋咒，周而复始。若依法华经，三七日为一期，若行读诵是经。若坐思惟是经。四非行非坐三昧，前之三种，俱用行坐，为成四句，故名非行非坐，实通行坐，亦名随自意三昧，谓但于一切时中一切事上，随意用观，不拘限期，心存止观，念起即觉。</p>
<p><span style="color:#333399">二、二十五方便<span lang="EN-US"></span></span></p>
<p>方便者，善巧义，善巧修行，以微少善根，能令无量行成解发，入菩萨位。二十五法为远方便，十种境界为近方便。今释远方便，略为五，一具五缘，二诃五欲，三弃五盖，四调五事，五行五法。假缘进道，所以须具五缘。具五缘者，一持戒清净，大小两乘，以戒为本，是故先明。戒有十种，所谓不缺、不破、不穿、不杂、随道、无著、智所赞、自在、随定、具足，此十种戒，摄一切戒。尸罗清净，三昧现前，故持戒清净，为止观初缘。二衣食具足，内禁虽严，必资衣食。衣以蔽形，食以支命，身安则道隆，道隆则本立，故须衣食具足。三闲居静处，进修定慧，须藉空闲。三种三昧，必须好处，好处有三，深山远谷，头陀抖擞，兰若伽蓝。四息诸缘务，处虽空闲，仍绝缘务，缘务有四，生活、人事、技能、学问。五得善知识，四缘虽具，开导由师，善知识者，是大因缘。知识有三，外护、同行、教授。</p>
<p>缘力既具，当割诸嗜欲，所以须诃五欲。诃五欲者，一诃色，谓男女形貌端严，修目高眉，丹唇皓齿，及世间宝物玄黄朱紫种种妙色等。二诃声，谓丝竹环佩之声及男女歌咏声等。三诃香，谓男女身香及世间饮食香等。四诃味，谓种种饮食肴膳美味等。五诃触，谓男女身分，柔软细滑，寒时体温，热时体凉，及诸好触等。五尘非欲，而其中有味，能生行人须欲之心，故言五欲。常能牵人入诸魔境，虽具前缘，摄心难立，是故须诃。</p>
<p>嗜欲外屏，当内净其心，所以须弃五盖。弃五盖者，前五欲，是五根对现在五尘，发五识。今五盖，乃是五识转入意地，追缘过去，逆虑末五五尘等法，为心内大障，所谓贪欲，嗔恚，睡眠，掉悔，疑。盖覆心神，使定慧不发，故名为盖。贪欲盖起，追念昔时所更五欲，思想计较，心生醉惑忘失正念，或密作方便，更望得之。若末会得，亦复推寻，或当求觅。嗔恚盖起，追想是人曾为我害，心热气粗，忿怒相续。睡眠盖者，心神昏昏为睡，六识染著气粗相续为眠。掉悔者，觉观杂起，遍缘诸法，乍起乍伏，炎炎不息，身妄游行，口妄谈笑。掉而无悔，则不成盖。忧悔心重，转为定障。疑者，或疑己非道器，修之何益，或疑师亦常人，岂有深法，或疑所受之法，未必中理。深观盖性，即空假申，一念圆除，见盖实相，则能圆弃诸盖。</p>
<p>其心若寂，当调试五事，所以须调五事。调五事者，调食令不饥不饱，调眠令不节不恣，调身令不宽不急，调息令不疏不数，调心令不沈不浮。</p>
<p>上二十法虽备，若无乐欲希慕，身心苦策，念想方便一心决志者，止观无由现前。所以须行五法。行五法者，一欲，欲离世间一切妄想颠倒，欲得一切诸禅定智慧门。二精进，坚持禁戒，弃于五盖，初中后夜，勤行精进。三念，念世间欺诳，可轻可贱，禅定智慧，可重可贵。四巧慧，筹量世间乐禅定智慧乐得失轻重等。五一心，念慧分明，明见世间可患可恶，善识智慧功德可尊可贵。此二十五法，通为一切禅慧方便。故应须具足。</p>
<p><span style="color:#333399">三、十境<span lang="EN-US"></span></span></p>
<p>开观境为十，一阴入界境。所谓阴入界者，谓五阴十二入十八界。阴者，阴盖善法，又谓之蕴，蕴以积聚生死为义。入者，内外涉入为义。界者，性分隔别为义。除在初者，有二义，一现前，二依经。现前者，谓人受一期果报之身，即五阴。五阴重担，常自现前，是故初观。依经者，大品般若云：声闻人依四念处行道，五阴即四念处所观之境，又经中凡列法门，无不以五阴为首，是故初观，此且就五阴通总而言，若专论所观之境，必须于五阴中置色等四，但取第五识阴。识阴者，心是也。二烦恼境，谓无始已来，积集重惑。今既观阴果，则动烦恼因；如铁不与火合，但黑而已，若与火合，则赫然炽甚；又如流水，寻常不觉其急，若概之以木，则惊波便起。是时应舍阴境，而观烦恼境也。三病患境，病起之因虽多，不出四大增损，致有患生，又由观阴惑，激动四大，致有患生。身若染病，废修圣道，若能观察，弥益用心。复须识其病之元由，宜以何法治之，或内观力，或术或医。其病若愈，圣道可修，为是须观病患境也。四业相境，行人无量劫来所作善恶诸业，或已受报，或未受报，若平平运心，相则不现。今修止观，能动诸业，故境像显然，于此善恶相现时，勿喜勿怖，弥须用观，令业谢行成，一心取道，为是须观业相境也。五魔事境，行人修四三昧，恶将谢善欲生，魔恐回出其境，而复化度于他，失我民属，空我宫殿，又虑其得大神通得大智慧，必当调伏控制于我。遽其未成，坏彼善根，故有魔事发也。治魔之法有三，初，观察诃弃，如守门人，遮恶不进。二，当从头至足，一一谛观，求魔叵得，又求心叵得，魔从何来，欲恼何等。如恶人入舍，处处照检，不令得住。三，观若不去，即当强心抵捍，以死为期，一心用观，令道行成就，为是须观魔事境也。六禅定境，若魔事虽过，而真明未发，以修观故，发过去习，诸禅纷现。当置魔事，用观观之。良以禅乐美妙，喜生耽味。虽免魔害，更为定缚，如避火堕水，无益正行。为是须观禅定境也。七诸见境，推理不当，而偏见分明，作决定解，名之为见，此见或因禅发，或因闻发。因禅发者，谓初因心静，后观转明，见解通彻，有如妙悟。因闻发者，谓听本不多，广能晓晤，见解分明，问答聪辩。虽因禅因闻而发，既推理不当，皆属邪见，实非辩悟。此等见发，即须用观观之，令达正道，不为所障，为是须观诸见境也。八慢境，谓既伏诸见，妄执之心则息，无智者谓为涅槃，滥叨高位，起大轻慢。慢心既发，废于正行，为是须观慢境也。九二乘境，谓见慢之心，既因修观而息，则先世所习小志，因静而生。盖小志溺于空寂，不能至于大乘究竟之地，所谓宁起疥癞野干心，勿学声闻缘觉行。故二乘境界若发，亦须用观观察，毋令生著，为是须观二乘境也。十菩萨境，谓由上见慢之心既息，或发先世所习，若忆本愿，则不堕二乘之境，而发三教菩萨境界之心。今修观者，既依大乘圆顿妙教，开解立行，故藏等三教菩萨境界若发，亦须观察，毋令生著，为是须观菩萨境也。十境一一皆十乘观法所观之境。若论十境生起，由观阴入，发下九境，能所相扶，次第出生，故成于十。若论下之九境，互发不定，则无复次第。当知阴境常自现前，若发不发，恒得为观。下之九境，发则皆用十乘观法观之，不发不观也。</p>
<p><span style="color:#333399">四、十乘观法<span lang="EN-US"></span></span></p>
<p>此十通名乘者，依此十法修之，则能运出生死之苦，到于涅槃彼岸也。一观不思议境，境为所观，观为能观。所观者何，不出色心。色从心造，全体是心。故经云：三界无别法，唯是一心作，即众生日用现前以根对尘所起一念之妄心也。此心既全真成妄，今达妄即真，即此妄心，具足诸法，无有缺减，即心是一切法，一切法是心，非纵非横，非一非异，玄妙寂绝，非识所识，非言所言，故名此心为不思议境也。于此一心，念念以即空即假即中三观观之，若观一法即一切法，假观也。观一切法即一法，空观也。非一非一切，而一而一切，中观也。空观破见思惑，证般若德。假观破尘沙惑，证解脱德。中观破无明惑，证法身德。三观既即一而三，三惑岂前后而破，三德非次第而证。说之次第，理非次第。由证三德，即入初住，所谓上根之人唯用一法，即指此初观也。</p>
<p>二发真正菩提心，梵语菩提，华言道。初起大志，造趣所期，名之为发。不依偏权之教，而依圆实中道妙境，名曰真正。菩提即所期之果，妙境即所行之路，心即能行能趣之心。盖由中根之人，观上妙境不悟，须再加发心。于静心中，思惟彼我，鲠痛自他，无量劫来，沈回生死，纵发小志，迷菩提心。我今虽知，行犹未备，故依前妙境，发四弘誓愿，谓众生无边誓愿度，烦恼无边誓愿断，此二誓，下化众生也。法门无尽誓愿知，佛道无上誓愿成，此二誓，上求佛道也。发此誓愿，如理思惟，豁然悟理，人凡圣位，是为发真正菩提心也。</p>
<p>三善巧安心，善巧安心者，善以止观安于法性也。以法性为所安，以寂照为能安。寂即是止，照即是观。唯信此心但是法性，起是法性起，灭是法性灭，体其实不起灭，妄谓起灭。如是体达既成，法界俱寂，是名为止。若观察此心，体是无明。无明痴惑，即是法性。无明法性，本来皆空，空亦不可得，法界洞朗，名之为观。若离法性，无安心处。若离止观，无安心法。由上发心不悟，故用此方便善巧令心得安也。</p>
<p>四破法遍，破法遍者，谓以三观能破之法遍破诸惑也。今圆顿教，三观只在一心。心空故，一空一切空，即诸法皆空。空则三惑俱破也。心假故，一假一切假，即诸法皆假，假则三谛皆立也。心中故，一中一切中，即诸法皆中，中则无惑不破无理不显，故名遍也。依第三观未安心者，用此四观。</p>
<p>五识通塞，通即通达，谓菩提涅槃六度等法，共性虚通，而能显发实相之理，皆名为通。塞即蔽塞，谓生死烦恼六蔽等法，其性昏暗，以能蔽塞实相之理，不能显发，皆名为塞。若一概言之，理如前破法遍中，所破诸惑为塞，能破之法为通。若别途言之，于能破观法复起爱著，亦名为塞，所谓于通起塞，此塞须破。于塞得通，此通须护。由上破法遍中修之未悟，复恐于通起塞，于塞无通，所以立此通塞一门。</p>
<p>六道品调适，三十七品，一一皆是道场。念处一品，皆通诸品。诸品亦通念处，又修念处能生正勤，正勤发如意足，如意足生五根，五根生五力，五力生七觉，七觉入八正道。如此相生，是名善巧调适。行人前虽于横竖法中，备识通塞。而于真理，或未相会，即当用道品调习，而顺适之。</p>
<p>七对物助开，行人正修观时，忽或邪倒必起，障蔽正行。对治此烦恼，助开于正观之行，开彼解脱之门。若人修上道品调适，解脱不开，而悭贪忽起当用檀舍为治。破戒心起，当用尸罗为治。嗔恚勃发，当以忍为治。放逸纵荡，当以精进为治。散乱不定，或痴暗增长，则以定为治。前之六种观法，皆名正行。六度等法。名为助道。以上第二至第七，中根所修。</p>
<p>八知位次。位即修行所历之地位，次即次第。若修行者，不知位次，下根障重，非唯正助不明，却生上慢，谓已均佛，未得谓得，未证谓证。若知位次，则无如是之失，故须知位次也。</p>
<p>九能安忍，自第一观至第八观，遂入五品位，障转慧开，神智爽利。本不听学，能解经论。欲释一义，辩不可尽，或说一两句法，或说一两节禅。初对一人，驰传渐广，则外招名利，内动宿障，为众围绕，废损自行。惟当自勉，于名利心安然不动。复须忍耐内外荣辱，策励其心，故名安忍。</p>
<p>十离法爱，修前九种观法，已过内外二障，应入初住。而不入者，由住六根清净之位，爱著中道相似之法，所以不能进入也。此相似位，无内外障，唯有法爱。法爱若断，即得发真中道，入于初住，故名离法爱也。以上三种，皆为下根之人，修前七种观法，不能入理，故须明之，摩诃止观，就十境一一明上述十乘观法，故云十法成乘。但于此中，要以观不思议境为本。</p>
<p><font color="#333399">第二章<span>&nbsp; </span>果位</font></p>
<p>此宗统收一切妄惑为三类，一见思惑，二尘沙惑，三无明惑。见思惑者见即分别也，意根对于法尘而起分别，曰见惑，即邪分别道理所起身见边见等。思即思惟，又贪染也，眼等五根，对色等五尘而起贪爱，曰思惑，即倒想世间事物所起贪欲嗔恚等。尘沙惑者，就所化众生得名。众生见思数多，如尘若沙。菩萨之行，专为化他，必须通尘沙无量法门，应病授药，令断见思之惑，心性闇昧，于所治病能治法门尘沙无量差别，不能一一了知，障乎化导，曰尘沙惑，其体即劣慧也。如妙乐云：不染污无知劣慧为体，以其不能分别药病等也。无明惑者，障中道实相理之别惑，于一切法无所明了，故曰无明。此三惑元为同体，约粗中细之义用，分为三种。不了空谛理，起见思惑。不了假谛理，起尘沙惑。不了中谛理，起无明惑。故以即空即假即中三观，破乎三惑，即证乎三智，成乎三德。三观者，若一法一切法，即是因缘所生法，是为假名假观也。若一切法即一法，我说即是空，空观也。若非一非一切者，即是中道观。即并从缘生，缘生即无主，无主即空。无主而生，即是假。不出法性，并皆即中。故云一空一切空，三观悉彰破相之用也。一假一切假，三观悉彰立法之功也。一中一切中，三观悉是绝待之体也。三智者，一切智，道种智，一切种智也。一切智者，空谛智。道种智者，假谛智。一切种智者，中谛智。观音玄义言于一切内法内名，能知能解。一切外法外名，亦能知能解，是名一切智。（内法内名者，谓理内所诠法相及能诠名字。盖佛教依理而说，故名理内也。外法外名者，即理外所诠法相及能诠名字。盖外道等违理横计，故名理外也）。能用诸佛一切道法，发起众生一切善种，是名道种智。能以一种智知一切道，知一切种，是名一切种智，（一切道者，一切诸佛之道法也。一切种者，一切众生之因种也。）即于色心依正一切诸法，通达毕竟空寂之理，曰一切智。知一切种种差别道法，应病与药，教化众生，曰道种智。于一切诸法上，通达本有性德之体，曰一切种智。三德者，法身般若解脱是为三，常乐我净是为德。一法身德，法名可轨，诸佛轨之而得成佛。身者聚也，一法具一切法，无有缺减，故名为身。此之法身，在诸佛不增，在众生不减。众生迷之，而成颠倒。诸佛悟之，而得自在。迷悟虽殊，体性恒一，具足常乐我净，是名法身德。常即不迁不变，乐即安隐寂灭，我即自在无碍，净即离垢无染。二般若德，梵语般若，华言智慧，谓佛究竟始觉之智，而能觉了诸法，不生不灭，清净无相，平等无二，不增不减，具足常乐我净，是名般若德。三解脱德，不系名解，自在名脱，谓佛永离一切业累之缚，得大自在，具足常乐我净，是名解脱德。如前所述，三谛圆融故，证一谛即证三谛，断一惑即断三惑，得一智即得三智，是曰三惑顿断，曰三智一心中得。然观智有明昧浅深之别，故所断惑，先粗，次中，后细。先于信位断见思尘沙，初住以后断无明，依是六即位。六即者，智者大师依涅槃经之贫舍宝藏喻及力士额珠等，设六种阶位，示从凡夫至佛之位次。约修行位次，从浅至深，故名为六。约所显理体，位位不二，故名为即。一理即，二名字即，三观行郎，四相似即，五分证即，六究竟即。一切众生，皆有佛性，有佛无佛，性相常住，为理即。谓众生本具佛性之理，与诸如来无二无别。次从善知识及从经卷，闻见此言，为名字即。谓理虽即是，日用不知，以未闻三谛，全不识佛法，或从知识处闻，或从经卷中见，如此理性即佛之名，于名字中通达解了，知一切法皆是佛法。依教修行，为观行即。谓既知一切法皆是佛法，必须心观明了，理慧相应，所行如所言，所言如所行，是为观行即。此位修随喜，读诵，说法，兼行六度，正行六度等五品观行，称五品弟子位。相似解发，为相似即。谓于观行即中，逾观逾明，逾止逾寂，虽未能真证其理，而于理仿佛，有如真证，是为相似即佛，此十信位也。入此位，得法华经所说六根清净德，称六根清净位。分破分见，为分证即。谓无明之惑，有四十一品。至此，破一品无明。证一分中道，又名分真即，谓因相似观力，入铜轮位，初破无明，见佛性，开宝藏，显真如，此十行十回向十地等觉位也。从所显说，名为分真。从能显言，名为分证。智断圆满，为究竟即。谓破第四十二元品无明，道穷妙觉，种智俱圆，是为究竟即佛，此极果妙觉佛也。</p>
<p><font color="#333399">第三章<span>&nbsp; </span>佛身</font></p>
<p>此宗分佛身为法报应三种。若细分之，则法身有自性清净，离垢清净。报身有自受用，他受用。应身胜应，劣应。不问有佛无佛，性相常然之毗卢遮那，是法身。如文句释法身毗卢遮那如来云：法名可轨，诸佛轨之而得成佛。以法为身，故名法身。梵语毗卢遮那，华言遍一切处。以真如平等性相常然，身土无碍故也。如来者，金刚经云：无所从来，亦无所去，故名如来，是也。与法身契合之卢舍那如来，是报身。如文句释报身卢舍那如来云：修因感果，名之为报。然有自报他报之别，自报即理智如如，他报即相好无尽，是名报身。梵语卢舍那，华言净满，谓诸惑尽净，众德悉圆；又云光明遍照，谓内以智光照真法界，外以身光照应大机。如来者，转法轮论云第一义谛名如，正觉名来，是也。功德如法身应现成道之释迦如来，是应身。如文句释应身释迦牟尼如来云：智与礼冥，能起大用，随机普现，说法利生，故名应身。梵语释迦牟尼，华言能仁寂默，寂默故不住生死，能仁故不住涅槃。如来者，成实论云：乘如实道，来成正觉，是也。又光明玄云：身即聚集之义，谓聚集诸法而成身也。所谓理法聚，名法身。智法聚，名报身。功德法聚，名应身。理法聚名法身者，谓聚集法性之法而成身也。智法聚名报身者，智即能契法性之智，智与法性相合而成此身也。功德法聚名应身者，由智契理，聚集一切功德之法，起用化他，随机应现而成此身也，云云。故法报应三身，如次为理智悲三。而配三身于三谛，则法身者中谛德，报身者空谛德，应身者假谛德。如三谛圆融相即故，三身亦相即无碍，三即一，一即三，不一不异。</p>
<p>更就本迹论佛身，则树下成道之新佛，或三乘大乘之报身释迦，皆是从久远实成之本地本佛垂迹。故法华经寿量品云：汝等谛听，如来秘密神通之力，一切世间天人及阿修罗，皆谓今释迦牟尼佛，出释氏宫，共伽耶城不远，坐于道场，得阿耨多罗三藐三菩提。然善男子，我实成佛已来，无量无边百千万亿那由他劫。又云：我成佛已来，甚大久远，寿命无量阿僧祇劫，常住不灭，即久远实成之佛，本地也，如月。伽耶成道之佛，垂迹也，如影。本迹虽殊，皆不思议，故垂迹之释迦以外，无本地之释迦。应身以外，无法报二身。三身即一，本迹不二，融即不离。</p>
<p>既三身融即，故四教之佛身不同。藏教，为道树草座之劣应身。通教，为道树天衣为座之胜应身而带劣应身相之带劣胜应身。别教，为寂灭道场七宝华为座之尊特身，即卢舍那如来。圆教，为道场以虚空为座三身具足之毗卢遮那法身。然此四佛，但由四机所见不同。如玄义云：三佛具足，无有缺减。三佛相即，无有一异，所谓释迦，即毗卢遮那，融即无碍。</p>
<p><font color="#333399">第四章<span>&nbsp; </span>佛土</font></p>
<p>此宗就以上四种佛，立同居方便实报寂光四土。一同居土，具云凡圣同居土，凡夫与圣者杂居之国土也。此有净秽之别，如此土娑婆世界者，同居秽土也。西方安养世界者，同居净土也。皆是凡圣共住，故名同居。如天台观经疏云：娑婆杂恶，荆棘瓦砾，不净充满，同居秽也。安养清净，池流八德，树列七珍，次于泥洹，皆正定聚，凡圣同居上品净土也。二方便土，具云方便有余土，二乘三贤等所居也。依方便道，断三界见思惑，故名方便。尚余尘沙无明未尽，故名有余，此三界以外之净土。生此土者，虽有变易生死，无分段生死。如观经疏云：修方便道，断四住惑，故曰方便。无明未尽，故言有余。三实报土，具云实报无障碍土，断无明证一分中道理之菩萨所居也。至别教初地已上圆教初住已上，以行真实法，感得殊胜果报，故名实报。以体得色心不二一多相即等之妙理，故名无障碍。如观经疏云：行真实法，感得胜报，色心不相妨，故言无障碍。纯菩萨居，无有二乘。四寂光土，具云常寂光土，全断无明离分段变易二生死之妙觉究竟果佛所居也。已上三土，约事相，就修断因果立名。此土约非因非果之理性，就本体之三德立名，即常谓法身，即法性本在常住之体。寂谓解脱，即法性自在应物之用。光谓般若，即法性明了照物之用，即诸佛如来所游居处，而常乐我净四德圆满穷极究竟之净土也。如观经疏云：常寂光土者，常即法身，寂即解脱，光即般若，是三点不纵横并列，名秘密藏。诸佛如来所游居处，真常究竟，极为净土。</p>
<p>四土有纵横义，若随断证之浅深，即如二乘三贤居方便土，菩萨居实报土，此约纵也。若依感应之妙用，即如一土中现起他土，此约横也。盖土体本一，四而非四，唯依业力，感见不同。如妙宗讲述云，四土无方处别，故非东南西北，分方横并。又非上界下界隔处竖叠。同一土体，业力所隔，感报不同，或见同居，或见方便，或见实报。撮要言之，土地本一，感见不同，如人天鬼修，一质四见不同。</p>
