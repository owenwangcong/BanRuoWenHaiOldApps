<td class="tbook_art2" colspan="3"> <h2 align="center">亲友书</h2> <h3 align="center">龙树菩萨 造颂</h3> <h3 align="center">大唐三藏法师义净　译</h3> 
 <div align="center" class="list1 STYLE4"> 
  <span class="STYLE4">具德我演如如教，为生福爱而兴述，<br> 真善宜应可审听，此颂名为圣祗底。<br> 随何木等雕佛像，诸有智者咸供养，<br> 纵使我诗非巧妙，依正法说勿当轻。<br> 王虽先解如如教，更闻佛语增胜解，<br> 犹如粉壁月光辉，岂不鲜明益殊妙。<br> 佛法并僧众，施戒及与天，<br> 一一功德聚，佛说应常念。<br> 十善诸业道，身语意常亲，<br> 远离于诸酒，亦行清净命。<br> 知财体非固，如法施比丘，<br> 仙师及贫贱，来世为亲友。<br> 众德依戒住，如地长一切，<br> 勿冗瘦杂怖，佛说应常习。<br> 施戒忍勇定，慧不可称量，<br> 此能到应修，渡有海成佛。<br> 若孝养父母，其家有梵王，<br> 现招善名称，来世生天堂。<br> 杀盗淫妄说，耽食爱高床，<br> 断诸酒歌舞，华彩及涂香，<br> 若女男能成，此八支圣戒，<br> 欲界六天上，长净善当生。<br> 悭谄诳贪怠，慢淫嗔氏族，<br> 多闻年少娇，并视如怨贼。<br> 说无生由勤，有死因放逸，<br> 勤能长善法，尔可修谨慎。<br> 先时离谨慎，后若改勤修，<br> 犹如云翳除，良宵睹明月，<br> 孙陀罗难陀，央具理摩罗，<br> 达含绮莫迦，翻恶皆成善。<br> 勇进无同忍，勿使忿势行，<br> 终得不还位，佛证可除嗔。<br> 他人打骂我，欺凌夺我财，<br> 怀恨招怨诤，舍恨眠安乐。<br> 如于水土石，人心尽彼同，<br> 起烦恼前胜，爱法者如后。<br> 佛说三种语，人美实虚言，<br> 犹如蜜花粪，弃后可行前。<br> 今明后亦明，今暗后还暗，<br> 或今明后暗，或今暗后明，<br> 如是四种人，王当依第一。<br> 自有生如熟，亦有熟如生，<br> 亦有熟如熟，或复生如生，<br> 庵没罗果中，有如是差别，<br> 人亦同彼四，难识王应知。<br> 勿睹他妻室，设观如母女，<br> 姊妹想随年，起贪思不净。<br> 如闻子藏命，防持躁动心，<br> 兽药刀怨火，无令欲乐侵。<br> 由欲作无利，譬如兼博果<br> 佛说彼应除，生死牢枷锁<br> 谲诳常摇境，能降斯六识，<br> 执仗扫众怨，许初为勇识。<br> 臭气九门众秽室，行躯难满薄皮缠，<br> 请看少女除庄彩，析别形骸恶叵言。<br> 癞虫穿已痛，求安就火边，<br> 止息无由免，耽欲亦同然。<br> 为知真胜理，作意观众事，<br> 唯斯德应习，无余法可亲。<br> 若人具族望，貌美复多闻，<br> 无智破尸罗，是人何足贵，<br> 若人无族望，貌丑寡知闻，<br> 有智护尸罗，人皆应供养。<br> 利无利苦乐，称无称毁讥，<br> 了俗世八法，齐心离斯境。<br> 再生天乞士，父母妻子人，<br> 勿由斯造罪，狱果他不分。<br> 若行诸罪业，非如刀斩伤，<br> 待至临终际，恶业果全彰。<br> 信戒施净闻，惭愧及正慧，<br> 七财牟尼说，余物皆无益。<br> 博弈乐观喧杂境，懒惰恶友敦亲志，<br> 饮酒非时行六过，此劫芳名尔应弃。<br> 求财少欲最，人天师盛陈，<br> 若能修少欲，虽贫是富人。<br> 若人广求诸事者，还被尔许苦来加，<br> 智者若不修少欲，受恼还如众首蛇。<br> 禀性抱怨如杀者，欺轻夫主如男偶，<br> 纵使片物必行偷，宜可弃兹三贼妇。<br> 顺若姊妹慈如母，随从若婢伴犹亲，<br> 如兹四妇宜应供，应知此室号天人。<br> 受餐如服药，知量去贪嗔，<br> 不为肥骄傲，但欲住持身。<br> 勤躯度永日，于初后夜中，<br> 眠梦犹存念，勿使命虚终。<br> 慈悲喜正舍，修习可常研，<br> 上流虽未入，能生梵世天。<br> 舍杂欲苦寻喜乐，随业当生四地中，<br> 大梵光音及遍净，广果天生与彼同。<br> 若恒修对治，德胜愍众生，<br> 此五行为善，不行为大恶。<br> 雨盐咸少水，岂若泻江池，<br> 纵令微罪业，善大殄应知。<br> 悔掉举恶作，昏睡欲贪疑，<br> 如斯五盖贼，常偷诸善利。<br> 有五最胜法，信勇念定慧，<br> 于此应勤习，能招根力顶。<br> 病苦死爱别，斯皆自业为，<br> 未度可勤修，对品忘娇恣。<br> 若欲天解脱，尔当修正见，<br> 设使人行善，邪见招恶果。<br> 无乐常无我，不净审知人，<br> 妄念四倒见，难苦在兹身。<br> 说色不是我，我非有于色，<br> 色我非更在，知余四蕴空。<br> 不从时节生，非自然本性，<br> 非无因自在，从愚业爱生。<br> 戒禁见身见，及毗织吉蹉，<br> 应知三种结，能缚木叉门。<br> 解脱终依己，不由他伴成，<br> 勤修闻戒定，四真谛便生。<br> 增上戒心慧，兹学可常修，<br> 百五十余戒，咸归此三摄。<br> 于身住身念，兹路善修常，<br> 如其亏正念，诸法尽沦亡。<br> 寿命多灾厄，如风吹水泡，<br> 若得瞬息停，卧起成希有。<br> 卒归灰燥烂，粪秽难久持，<br> 观身非实法，灭坏堕分离。<br> 大地弥卢海，七日出烧燃，<br> 况此极微躯，那不成煨烬？<br> 如是无常亦非久，无归无救无家室，<br> 生死胜人须厌背，并若芭蕉体无实。<br> 海龟投木孔，一会甚难遭，<br> 弃畜成人体，恶行果还招。<br> 金宝盘除粪，斯为是大痴，<br> 若生人作罪，全成极蠢儿。<br> 生中依善友，及发于正愿，<br> 先身为福业，四大轮全获。<br> 佛言近善友，全梵行是亲，<br> 善士依佛故，众多证圆寂。<br> 邪见生鬼畜，泥犁法不闻，<br> 边地蔑戾车，生便痴哑性，<br> 或生长寿天，除八无暇过，<br> 闲暇既已得，尔可务当生。<br> 爱别老病死，斯等众苦处，<br> 智者应生厌，说少过应听。<br> 母或改为妇，父乃转成儿，<br> 怨家翻作友，迁流无定规。<br> 一一饮母乳，过于四海水，<br> 转受异生身，更饮多于彼。<br> 过去一一生身骨，辗转积若妙高山，<br> 地土丸为酸枣核，数已形躯岂尽边。<br> 梵主世皆供，业力终沦地，<br> 纵绍转轮王，回身化奴使。<br> 三十三天伎女乐，多时受已堕泥犁，<br> 速疾碜毒经诸苦，磨身碎体镇号啼。<br> 妙高岑受乐，地软随其足，<br> 转受煻煨苦，行经粪屎狱。<br> 欢喜芳园里，天女随游戏，<br> 堕落剑林中，截手足耳鼻。<br> 或入曼陀妙池沼，天女金花艳彩容，<br> 舍身更受泥犁苦，热焰难当灰涧中。<br> 欲天受法乐，除贪大梵天，<br> 更堕阿毗支，薪焰苦恒连。<br> 或生居日月，身光遍四洲，<br> 一朝归黑暗，展手见无由。<br> 三种灯明福，死后可持将，<br> 独入无边暗，日月不流光。<br> 有命黑绳热，合叫无间下，<br> 斯等恒缠苦，烧诸行恶者。<br> 或若麻床批，或粉如细未，<br> 如利斧斫木，犹如锯解割，<br> 猛火恒煎煮，令饮热铜浆，<br> 驱令上剑刺，叉身热铁床，<br> 或时高举手，铁牙猛狗餐，<br> 鹰鸟嘴爪利，任彼啄心肝，<br> 虻蝇及诸虫，其数过千亿，<br> 利嘴唼身躯，急堕皆餐食。<br> 若人具造众罪业，闻苦身自不干堕，<br> 如此顽騃金刚性，气尽泥犁遭猛火。<br> 时观尽变闻应念，读诵经论常寻鞠，<br> 泥犁听响已惊惶，如何遣当斯异熟。<br> 于诸乐中谁是最，爱尽无生乐最精，<br> 于众苦内谁为极，无间泥犁苦极成。<br> 人间一日中，屡刺三百槊，<br> 此地狱轻苦，毫分宁相捅。<br> 此处受极苦，经百俱胝秋，<br> 如其恶未尽，命舍定无由。<br> 如是诸恶果，种由身语心，<br> 尔勤随力护，轻尘恶勿侵。<br> 或入旁生趣，杀缚苦恒亲，<br> 远离于寂善，更互被艰辛。<br> 或被杀缚苦，求珠尾角皮，<br> 锥鞭钩斫顶，踏拍任他骑。<br> 受鬼望不遂，无敌苦常临，<br> 饥渴及冷热，困怖苦恒侵。<br> 口小如针孔，腹大等山丘，<br> 饥缠纵己粪，得少定无由，<br> 形如枯杌树，皮方作皮服，<br> 炬口夜夜然，飞蛾随充食，<br> 血脓诸不净，福少获无从，<br> 更相口排逼，还餐瘿熟痛，<br> 月下便招热，日中身遂寒，<br> 望果唯空树，瞻江水剩干。<br> 如是受众苦，经万五千年，<br> 长时系身命，良由苦器坚。<br> 若生饥鬼中，遭斯一味苦，<br> 非贤涩者爱，佛说由悭垢。<br> 生天虽受乐，福尽苦难思，<br> 终归会坠堕，勿乐可应知。<br> 厌坐衣沾垢，身光有变衰，<br> 腋下新流汗，头上故花萎，<br> 如斯五相现，天众死无疑，<br> 地居人若卒，闷乱改常仪，<br> 若从天处堕，众善尽无余，<br> 任落旁生鬼，泥犁随一居。<br> 阿苏罗本性，纵令全觉慧，<br> 忿天生苦心，趣遮于见谛。<br> 如是漂流生死处，天人畜及阿苏罗，<br> 下贱业生众苦器，鬼趣兼投捺落迦。<br> 纵使烈火燃头上，遍身衣服焰皆通，<br> 此苦无暇能除拂，无生住想涅槃中。<br> 尔求尸罗及定慧，寂静调柔离垢殃，<br> 涅槃无尽无老死，四大日月悉皆亡。<br> 念择法勇进，定舍喜轻安，<br> 此七菩提分，能招妙涅槃。<br> 无慧定非有，缺定慧便溺，<br> 若其双运者，有海如牛迹。<br> 十四不记法，日亲之所说，<br> 于此勿应思，不能令觉灭。<br> 从无知起业，由业复生识，<br> 识缘于名色，名色生六处。<br> 六处缘于触，触生缘于受，<br> 受既缘于爱，由爱招于取。<br> 取复缘于有，有复缘于生，<br> 生缘于老死，忧病求不得，<br> 轮回大苦蕴，斯应速断除，<br> 如其生若灭，众苦殄无余。<br> 最胜言教藏，深妙缘起门，<br> 如能正见此，便观无上尊。<br> 正见命正念，正定语业思，<br> 此谓八圣道，为寂可修治。<br> 无由集爱起，托身众苦生，<br> 除斯证解脱，八圣道宜行。<br> 即此瑜伽业，四种圣谛因。<br> 虽居舍严饰，智遮烦恼津，<br> 不从空处堕，如谷因地造，<br> 诸先证法人，皆凡具烦恼。<br> 何假多陈述，除恼略呈言，<br> 事由情可伏，圣谈心是源。<br> 如上所陈法，比丘难总行，<br> 随能修一事，勿令虚夭生。<br> 众善皆随喜，妙行三自修。<br> 回向为成佛。<br> 福聚令恒收，后生寿无量，<br> 广度于天人，犹如观自在。<br> 极难等怨亲，生老病死三毒除。<br> 佛国托生为世父，寿命时长量叵知，<br> 同彼大觉弥陀主。<br> 开显尸罗及舍惠，天地虚空名遍彰，<br> 大地居人及天众，勿使妖妍女爱伤。<br> 烦恼羁缠有情众，绝流生死登正觉，<br> 超度世间但有名，由获无生离尘浊。</span> 
  <p></p> 
 </div> <p align="center"><br> </p> <p></p> <p style="text-indent:0em;" align="center" class="caption">&nbsp;</p> <p>&nbsp;</p> </td>
