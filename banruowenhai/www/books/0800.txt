<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(德风华雨第二十)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次<span lang="EN-US"></span></span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">德风华雨第二十<span lang="EN-US"></span></span></p>
<p>圆明具德之风，故曰德风。妙华飘聚如雨，故曰华雨。彼佛国土风花、香光咸作佛事，自然增上，不可思议。</p>
<p><b><span style="color:teal">其佛国土，每于食时，自然德风徐起，吹诸罗网，及众宝树，出微妙音，演说苦、空、无常、无我诸波罗密。流布万种温雅德香。其有闻者，尘劳垢习，自然不起。风触其身，安和调适，犹如比丘得灭尽定。<span lang="EN-US"></span></span></b></p>
<p>本品显极乐世界，德风华雨之功德庄严。上段明风，次段显雨。‘德风’（见《魏译》之高丽藏本。常见之龙藏本，作‘得风’。德者得也，其义实同。）《吴译》曰：‘亦非世间之风。亦非天上之风。都八方上下，众风中精。自然合会化生耳。不寒不热，常和调中适。甚清凉好无比也。’至于‘众风中精’者，正如《首楞严经》中‘如来藏中，性风真空，性空真风，清净本然，周遍法界’盖为性德之真风，故称为风中之精也。又《观经》曰：‘八种清风，从光明出。’《吴译》中八方甚清之风，与《观经》中八种清风。所指应同。总之，彼国清风，乃‘众风中精’，‘从光明出’。故曰德风也。如是德风，‘自然’，‘徐起’。《会疏》云：‘徐起，不迟不驶，适得其中。愿力灵籁，性不造作，故云自然。’（籁者，指一切孔窍机括之类。又《中华大辞典》曰：‘《庄子齐物论》：人籁则比竹，地籁则众窍，天籁则人心自动，是已。’故知‘愿力灵籁’者，正表弥陀本愿心力之自然功用。）</p>
<p>以下分显风德。首明风鼓妙声。德风徐动，宝树宝网，演出苦、空、无常、无我、波罗蜜等等微妙法音。‘苦、空、无常、无我’是四谛法中，苦谛之四相。新译为：非常、苦、空、非我。《俱舍论廿六》云：‘待缘故非常。逼迫性故苦，违我所见故空。违我见故非我。’又逼恼名苦。苦法迁流，名为无常。又男女一异等相，皆是虚妄不实，故曰空。综上诸解。则逼恼是苦。苦法迁流待缘而现，故非常。见有男女一异诸相，而实无有，违我所见，故曰空。既然违我所见，当然非我所主宰也。故曰无我。‘波罗蜜’，见前注。</p>
<p>极乐国土，水声风声，皆演妙法。《往生论》偈云：‘梵声悟深远。微妙闻十方。’《论注》释微妙曰：‘出有而有曰微。’出有者，出三有也。《论注》又曰：‘无欲故，非欲界也。地居故，非色界也。有色故，非无色界。’净土非三界所摄，出于三有，故曰出有。而有者，谓净土之有，依一乘愿海而有。离二边，超四句，出有而有故曰‘微’。又云‘名能开悟曰妙’。名者，五法之一，一切事物有名有相，耳可闻谓之名。眼可见谓之相。闻物体之名，便心浮现其相。宝树说法，不离名句，以名能令人开悟，故称为‘妙’。如是微妙法音，故使闻者，能悟深远。</p>
<p>又下显风送妙香。‘温雅德香’。‘温’者和也，善也，良也。‘雅’者，正也。‘德香’者，香具万德也。《会疏》曰：‘温谓温和，雅谓雅正。香气适人为温，简爱染香为雅（使人离爱染之香为雅）。’又以香具万德，故能使闻者‘尘劳垢习，自然不起’。‘尘劳’，烦恼之异名，详见前注。‘垢习’，烦恼之习气。‘垢’乃烦恼之污秽。‘习’者，习性。尘劳垢习，污染心性，驱彼众生。今为德香所薰，于是自然不起。此又是以香为佛事也。</p>
<p>三明风之妙触。德风触体，自然安乐和谐，调心适意。故曰‘安和调适’。其乐譬如比丘得灭尽定。‘灭尽定’，又名灭尽三昧。乃灭尽六识心心所之禅定。不还果以上之圣者，入于此定；此亦‘乐如漏尽愿’所摄。</p>
<p>下文风吹花聚，而显妙色。飞花如雨，故称花雨。下明花雨功德。</p>
<p><b><span style="color:teal">复吹七宝林树，飘华成聚。种种色光，遍满佛土。随色次第，而不杂乱。柔软光洁，如兜罗绵。足履其上，没深四指。随足举已，还复如初。过食时后，其华自没。大地清净，更雨新华。随其时节，还复周遍。与前无异，如是六反。<span lang="EN-US"></span></span></b></p>
<p>彼国德风有诸妙用：首曰吹物出音，演说妙法；次曰随风散香，闻者清净；三曰德风触身，乐同灭尽；四曰随风送花，遍满国土。风吹宝树，依花色光，自然会聚。青黄赤白，遍满其国。故经云：‘飘华成聚，种种色光，遍满佛土；随色次第，而不杂乱。’又《吴译》曰：‘吹七宝树皆作五音声。以七宝树华悉覆其国中，皆散佛及诸菩萨、阿罗汉上。’树华因风从空散扬，供养圣众如天雨华，遍布佛土。《往生论》谓宝华布地，有二殊胜：一为妙色殊胜，飘华有序，依色成聚。青黄赤白，皆随其类。故曰‘随色次第，而不杂乱。’宝花布地，如图如锦。‘种种色光，遍满佛土’。是为色妙也。二者妙触殊胜。经云‘柔软光洁’。‘光’者，指上述之色光无量，‘洁’者，指花质洁净；‘柔软’者指妙触。‘兜罗绵’梵语，道宣律师曰：‘草木花絮也。蒲台花、柳花、白杨花、白叠花等絮是也。取细软义。’‘履’者，蹈也。‘没’者，下沉。足蹈花上，其触柔软，如蹈兜罗绵。足入花中，下深四指。举足出花，花即平整如初。故曰：‘随足举已，还复如初。’</p>
<p>下明六反雨花，亦即《阿弥陀经》‘昼夜六时雨天曼陀罗华’之义。六时者，晨朝、日中、日没、初夜、中夜与后夜也。晨朝雨花，‘过食时后其花自没，大地清净，更雨新华’。‘食时’者，正食之时，即日中之午时。《沙弥十戒仪则经》曰：‘若受斋食时不得过中午。’是表晨朝所散之花，当日过中，则于地上自然化去，大地清净如初。于是空中更雨新花。如是随此六时，花降花化，循还往复，故云‘随其时节，还复周遍’。‘还复’者，循还与反复也。‘周遍’者，遍满其国也。‘与前无异，如是六反’。六反者，六度也，即小本之六时雨花。至于极乐国土而言昼夜者，只是顺此方之习俗。如《要解》云：‘彼土依正，各有光明，不假日月，安分昼夜。且顺此方，假说分际耳。’又《疏钞》曰：‘彼土既无须弥，又无日月。常明不昏，昼夜无辨。唯以华开鸟鸣而为昼，华合鸟栖而为夜也。’又慈恩《弥陀通赞》曰：‘华开金沼，化生（指莲池化生之人）为天曙之情。鸟宿琼林，菩萨作时昏之想。’诸说皆同旨。又《圆中钞》更进一解曰：‘以花开鸟鸣为晓，莲合鸟栖为夜，窃恐犹是凡圣同居净土气分，与秽土将忘未忘之间。以众生生者，多带业往生故。若上之三土，则无此相也。’</p>
