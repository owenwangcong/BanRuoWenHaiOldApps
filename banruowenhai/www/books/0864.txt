<p align="center" style="text-align:center"><b><span style="font-size:36.0pt;color:#FF6600">戒杀放生嘉言<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">戒杀文</a></span></p>
<p align="center" style="text-align:center"><span lang="EN-US"><a href="#a02">戒杀祝愿</a></span></p>
<p align="center" style="text-align:center"><span lang="EN-US"><a href="#a03">放生祝愿</a></span></p>
<p align="center" style="text-align:center"><span lang="EN-US"><a href="#a04">放生利益</a></span></p>
<p align="center" style="text-align:center"><span lang="EN-US"><a href="#a05">戒杀放生佳句</a></span></p>
<p align="center" style="text-align:center"><span lang="EN-US"><a href="#a06">复罗智声居士放生要旨六则</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">戒杀文<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">莲池大师<span lang="EN-US"> </span></p>
<p>世人食肉，咸称理所当然；乃恣意杀生，广积怨业；相习成俗，不自觉知。昔人有言：‘可为痛哭流涕长太息者’是也。计其迷执，略有七条；开列如左，余可例推云。</p>
<p><b>一曰、生日不宜杀生</b><span>&nbsp; </span>‘哀哀父母，生我劬劳。’己身始诞之辰，乃父母垂亡之日也。是日也，正宜戒杀持斋，广行善事；庶使先亡考妣，早获超升；现在椿萱，增延福寿。何得顿忘母难，杀害生灵，上贻累于亲，下不利于己？此举世习行而不觉其非，可为痛哭流涕长太息者，一也！</p>
<p><b>二曰、生子不宜杀生</b><span>&nbsp; </span>凡人无子则悲，有子则喜；不思一切禽畜，亦各爱其子。庆我子生，令他子死，于心安乎？夫婴孩始生，不为积福，而反杀生造业，亦太愚矣！此举世习行而不觉其非，可为痛哭流涕长太息者，二也！</p>
<p><b>三曰、祭先不宜杀生</b><span>&nbsp; </span>亡者忌辰，及春秋祭扫，俱当戒杀以资冥；杀生以祭，徒增业耳！夫八珍罗于前，安能起九泉之遗骨而使之食乎？无益有害，智者不为矣。此举世习行而不觉其非，可为痛哭流涕长太息者，三也！</p>
<p><b>四曰、婚礼不宜杀生</b><span>&nbsp; </span>世间婚礼，自问名纳采，以至成婚，杀生不知其几？夫婚者，生人之始也；生之始而行杀，理既逆矣。又婚礼，吉礼也；吉日而用凶事，不亦惨乎？此举世习行而不觉其非，可为痛哭流涕长太息者，四也！</p>
<p><b>五曰、宴客不宜杀生</b><span>&nbsp; </span>良辰美景，贤主佳宾，疏食菜羹，不妨清致。何须广杀生命，穷极肥甘；笙歌餍饮于杯盘，宰割怨号于砧几？嗟乎！有人心者，能不悲乎？此举世习行而不觉其非，可为痛哭流涕长太息者，五也！</p>
<p><b>六曰、祈禳不宜杀生</b><span>&nbsp; </span>世人有疾，杀生祀神以祈福佑。不思己之祀神，欲免死而求生也；杀他命而延我命，逆天悖理，莫甚于此矣！夫正直者为神，神其有私乎？命不可延，而杀业具在。种种淫祀，亦复类是。此举世习行而不觉其非，可为痛哭流涕长太息者，六也！</p>
<p><b>七曰、营生不宜杀生</b><span>&nbsp; </span>世人为衣食故，或畋猎，或渔捕，或屠宰牛羊猪犬等，以资生计。而我观不作此业者，亦衣亦食，未必其冻馁而死也。杀生营生，神理所殛；以杀昌裕，百无一人。种地狱之深因，受来生之恶报，莫斯为甚矣！何苦而不别求生计乎？此举世习行而不觉其非，可为痛哭流涕长太息者，七也！</p>
<p><a name="a02"></a><span style="color:#333399">戒杀祝愿<span lang="EN-US"></span></span></p>
<p>若能一月不杀。至月尽夜。或次月朔旦。对佛像前。至心礼拜。白言。弟子○○。一心皈命西方极乐世界阿弥陀佛。我遵先佛明诲。今行不杀。已及一月。以此功德。愿我罪业消除。冤衍解释。所修善根。日益增长。命终之际。身心安稳。正念分明。蒙佛接引。生极乐国。七宝池内。莲华之中。花开见佛。得无生忍。具足佛慧。以大神力。凡我旷劫所杀冤命。以及十方被杀众生。悉得度脱。成无上道。愿佛慈悲。哀怜摄受。发愿已。念佛或百声千声万声。随意多少。</p>
<p><a name="a03"></a><span style="color:#333399">放生祝愿<span lang="EN-US"></span></span></p>
<p>放生已。对佛像前至心礼拜。白言。弟子○○。一心皈命西方极乐世界阿弥陀佛。我遵先佛明诲。今行放坐。已得若干善业。以此功德。愿我罪业消除。冤衍解释。所修善根。日益增长。命终之际。身心安稳。正念分明。蒙佛接引。生极乐国。七宝池内。莲华之中。华开见佛。得无生忍。具足佛慧。以大神力。凡我所放一切生命。以及十方无尽有情。尽得度脱。成无上道。愿佛慈悲。哀怜摄受。发愿已。念佛或百声千声万声。随意多少。</p>
<p><a name="a04"></a><span style="color:#333399">放生利益<span lang="EN-US"></span></span></p>
<p>上顺佛法<span>&nbsp; </span>下度众生&nbsp; 消弭杀劫&nbsp; 减免灾厉</p>
<p>愈病延寿<span>&nbsp; </span>逢凶化吉&nbsp; 解冤释结&nbsp; 广结善缘</p>
<p>善神拥护<span>&nbsp; </span>恶鬼远离&nbsp; 夜梦安稳&nbsp; 心生法喜</p>
<p>深植善根<span>&nbsp; </span>厚培福德&nbsp; 不堕三途&nbsp; 当生极乐</p>
<p><a name="a05"></a><span style="color:#333399">戒杀放生佳句<span lang="EN-US"></span></span></p>
<p><span style="color:#333399">回道人<span lang="EN-US"></span></span></p>
<p>汝欲延生听我语<span>&nbsp;&nbsp;&nbsp; </span>凡事惺惺须求己</p>
<p>如欲延生须放生<span>&nbsp;&nbsp;&nbsp; </span>此是循环真道理</p>
<p>他若死时你救他<span>&nbsp;&nbsp;&nbsp; </span>汝若死时人救你</p>
<p><span style="color:#333399">白居易<span lang="EN-US"></span></span></p>
<p>劝君莫打三春鸟<span>&nbsp;&nbsp; </span>儿在巢中望母归</p>
<p><span style="color:#333399">苏东坡<span lang="EN-US"></span></span></p>
<p>钩帘归乳燕<span>&nbsp;&nbsp;&nbsp; </span>穴牖出痴蝇</p>
<p>爱鼠常留饭<span>&nbsp;&nbsp;&nbsp; </span>怜蛾不点灯</p>
<p><span style="color:#333399">愿云禅师<span lang="EN-US"></span></span></p>
<p>千百年来碗里羹<span>&nbsp;&nbsp;&nbsp; </span>冤深似海恨难平</p>
<p>欲知世上刀兵劫<span>&nbsp;&nbsp;&nbsp; </span>但听屠门夜半声</p>
<p><span style="color:#333399">孟子<span lang="EN-US"></span></span></p>
<p>见其生不忍见其死<span>&nbsp;&nbsp;&nbsp; </span>闻其声不忍食其肉</p>
<p>心好命又好。富贵直到老。命好心不好。福变为祸兆。</p>
<p>心好命不好。祸转为福报。心命俱不好。遭殃且贫夭。</p>
<p>心可挽乎命。最要存仁道。命实造于心。吉凶惟人召。</p>
<p>信命不修心。阴阳恐虚矫。修心一听命。天地自相保。</p>
<p>此诗。于心命二义。发挥周到。果能依之行。则命自我作。福自我求。造化之权不归于天地鬼神矣。</p>
<p align="right" style="text-align:right;text-indent:24.0pt;word-break:break-all">～～释印光<span lang="EN-US"> </span></p>
<p><a name="a06"></a><span style="color:#333399">复罗智声居士放生要旨六则<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">（印光大师文钞三编卷上）<span lang="EN-US"> </span></p>
<p>智声鉴：手书具悉。放生之款，用于放生之各种零费，只期自己无有他用，固无所碍；然亦不妨于众集时为众说明，则自他俱可无虑矣。</p>
<p>光一向不主张于佛菩萨诞期，及各朔望好日期放生。此事已成铁案，捕生者特为放生者多捕；则买而放者，亦多有因放而捕来耳。然人情多好名，此各日放生则有名。又人情多以因循了事，若不于此各日放，则便不肯特为买放矣。光虽为人如此说，究亦只成空谈。</p>
<p>又生亦不可乱放。放之于江，则无不可；放之于池，比害鱼之鱼亦放其中，是放贼于人民之聚处，则群鱼皆为彼之食料。</p>
<p>然欲一一如法，实难做到。是宜极力提倡戒杀吃素，以为根本解决之法。其于放生，略为举行，以期人各体会放之之意而已。若尽量放，而设法未能合法，则亦只功过不相掩耳。放生之举，事虽为生，意实为人。人若止杀，则固用不著此种作为。然人食肉之心愈盛，不设此举，久而久之，将举非洲之野蛮行为，遍行于世。可不预为设法，令彼嗜杀嗜肉之人，同生反躬自省之诫乎？</p>
<p>放生者，但以不忍杀生为念，不能计及彼之食生物与否。鱼多食小鱼，及小水虫。若如所论，则放一大鱼，必日杀无数小鱼、水虫。则放一以杀多，是放之功少过多也。然穿山蛇獭，究无几何。既不能尽生物皆买放，则似宜从缓，庶免闲议。</p>
<p>放生以志诚为彼念佛持咒为本，所有仪式，亦不过表示法相而已。如有其人，固宜按仪式行，否则但竭诚念佛即已。又凡生欲放，若夏日当宜速行；倘泥于等齐、按仪式作法，或至久经时刻，有碍生命。居士放生宜从省略。若真诚无伪僭之心，即按仪式行，亦非绝不可行；若妄效僧仪，则成我慢矣。法固圆融，当善用心。在家居士可放蒙山，则此放生仪，固无所碍，然须绝无僭越之心，深存度生之念方可耳。</p>
<p>按：民国二十二年癸酉，鼓山涌泉寺，新建放生园落成。大师为撰碑文，勒石于自云堂前。于放生之理，已发挥无遗。今福州怡山长庆寺、第一山门放生池增筑围墙。迨工告竣，而大师年已八秩，力衰目病。不敢再劳老人笔墨，谨检老人曩日来谕真迹，指示关于放生要旨六则，勒石池左，愿与现未从事放生者共勉之。</p>
<p>中华民国二十九年岁次庚辰仲春吉旦皈依弟子罗智声敬识</p>
