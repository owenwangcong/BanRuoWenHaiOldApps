<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">譬喻品第三</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;&quot;Times New Roman&quot;;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">譬喻品第三<span lang="EN-US"></span></span></p>
<p>譬喻品为正宗分之第二，譬、比譬，喻、晓喻，譬以他事使易晓喻也。本经如药草、化城等品，共有七譬喻，此品独以譬喻命名。盖因本品所说，以三车喻三乘，以火宅喻三界，为譬喻中之最大者。又因本品中舍利弗请说因缘，佛云：诸有智者当以譬喻得解；及七譬喻中，此譬喻复居最前，故名譬喻品。方便一品专利上根，故独舍利弗闻法了解。而中下等根尚未起信解之心，故为说譬喻使得了解，回小向大。又、方便一品专说实相，此下皆说譬喻、说因缘，皆为引导中下根同明佛乘之义。</p>
<p>七譬喻者：譬喻品中之火宅喻，信解品中之穷子喻，药草品中之云雨喻，化城品中之化城喻，五百弟子授记品中之衣珠喻，安乐行品中之髻珠喻，及寿量品中之医师喻。此七种，均为对治七种增上慢。此品火宅一喻，正对治以求天人果报为究竟者。</p>
<p>又、佛为对治各慢详说三平等之义，如前三周皆有为声闻人授记之事，此明乘平等。在见宝塔品中，现生死涅槃等相，此明生死涅槃平等。又开塔后，见释迦牟尼与多宝佛报身同坐，此明报化二身平等。是为三平等。此譬喻品，即为明乘平等之始。</p>
<p><font color="#333399">戊二<span>&nbsp; </span>鹙子领解</font></p>
<p><font color="#333399">己一<span>&nbsp; </span>长行</font></p>
<p><b><span style="color:teal">尔时、舍利弗踊跃欢喜，即起合掌，瞻仰尊颜而白佛言：“今从世尊闻此法音，心怀踊跃，得未曾有。<span lang="EN-US"></span></span></b></p>
<p>此释闻法欢喜。舍利弗闻开权显实之说，叹为得未曾有。盖以为闻法四十年来，初不知所修之二乘法，即是一乘法，正为大乘法之方便也。踊跃，身业欢喜之表示。</p>
<p><b><span style="color:teal">“所以者何？我昔从佛闻如是法，见诸菩萨受记作佛，而我等不预斯事，甚自感伤失于如来无量知见。世尊！我常独处山林树下，若坐、若行每作是念：我等同入法性，云何如来以小乘法而见济度？是我等咎，非世尊也。所以者何？若我等待说所因成就阿耨多罗三藐三菩提者，必以大乘而得度脱。然我等不解方便随宜所说，初闻佛法，遇便信受，思惟取证。世尊！我从昔来终日竟夜每自克责，而今从佛闻所未闻未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分”。<span lang="EN-US"></span></span></b></p>
<p>此释欢喜之由。我昔从佛闻如是法，指所闻之权说小乘法。舍利弗因所闻者为如是权法，而所见者则为诸菩萨受记作佛等事，故甚感伤，自失于如来不可度量之知见也。同入法性，犹言同闻佛法，契入于无为之涅槃性也。待说所因成就阿耨多罗三藐三菩提者，犹言等待希望佛为说成就大菩提之因行，即发四宏愿成无上觉之大心也。遇便信受思惟取证，谓遇此方便权说，即信受求证，误以此为究竟。疑悔，即舍利弗自疑何以独受小乘之度脱，并悔当日不早从大乘法修习也。佛子者，佛以法界性为身，众生亦同为一法性所生，故同为佛子。然因迷于五蕴之法，违背法性，故众生不能真为佛子。从佛口生，谓众生闻佛口轮不思议化说法，遂生慧命也。从法化生，谓以闻、思、修三慧了解起行，伏断一切无明，开显一切功德，以证于真如而生于如来之家也。得佛法分，谓亲证入于佛身之少分。舍利弗既自感伤，复谓我等常自悔恨同闻佛法，而佛不以大乘度我，为我等不仰待佛说成就菩提因行之咎。然实由我等不解佛之方便说法，而即以此方便为佛法之究竟，遂思惟取证，以是致生疑悔耳。今闻前说小乘即是一乘之方便，则是我等前所修证者，并非有背于大乘，正可由此以趋于一乘之究竟，仍为真佛子，仍从佛口生，仍从法化生。且因佛说，可证我等为已得如来法身之一部分，更何有所修小乘法终非大乘之疑，及往昔不早修习大乘之悔也哉！</p>
<p><font color="#333399">己二<span>&nbsp; </span>重颂</font></p>
<p><b><span style="color:teal">尔时、舍利弗欲重宣此义而说偈言：“我闻是法音，得所未曾有，心怀大欢喜，疑网皆已除。昔来蒙佛教，不失于大乘。佛音甚希有，能除众生恼，我已得漏尽，闻亦除忧恼。<span lang="EN-US"></span></span></b></p>
<p>此下重颂，共二十五颂半。此颂闻法欢喜及断诸疑悔。疑网，疑惑难于出离，如堕于网。除众生恼，谓除众生烦恼障之忧恼。我虽漏尽，已无烦恼，然有此法执之忧恼，今亦断除矣。</p>
<p><b><span style="color:teal">“我处于山谷，或在林树下，若坐若经行，常思惟是事。鸣呼！深自责，云何而自欺？我等亦佛子，同入无漏法，不能于未来演说无上道。<span lang="EN-US"></span></span></b></p>
<p>此颂自叹证于小智，失于大法。自欺、谓自安于小，不求大果，为自欺蔑。同入无漏法，犹言同入佛性也。</p>
<p><b><span style="color:teal">“金色三十二，十力、诸解脱，同共一法中，而不得此事。八十种妙好，十八不共法，如是等功德，而我皆已失。我独经行时，见佛在大众，名闻满十方，广饶益众生，自惟失此利，我为自欺诳。我常于日夜，每思惟是事，欲以问世尊：为失、为不失，我常见世尊称赞诸菩萨，以是于日夜筹量如是事。<span lang="EN-US"></span></span></b></p>
<p>此颂甚自感伤失于如来无量知见。金色、佛身紫磨金色。三十二、指佛身之三十二相好。十力、解脱，已见前释。八十种妙好，即佛身相之八十随形好。十八不共法、谓佛有种种智慧功德，如身无误失，定、慧无减，知三世无著无碍等，共十八种，为二乘人之所不能共有。舍利弗言：我与诸菩萨共同修此佛法，而独于佛之光明、智慧、功德一无所得，自惟悉由自心欺诳，得于小乘自谓究竟。每欲问佛以证明我所修习，是否失于大法。而又常见佛称赞菩萨之大乘，以是故我日夜筹量于是事也。</p>
<p><b><span style="color:teal">“今闻佛音声，随宜而说法，无漏难思议，令众至道场。我本著邪见，为诸梵志师，世尊知我心，拔邪说涅槃。我悉除邪见，于空法得证，尔时心自谓：得至于灭度。而今乃自觉：非是实灭度。若得作佛时，具三十二相，天、人、夜叉众、龙、神等恭敬，是时乃可谓永尽灭无余。佛于大众中说我当作佛，闻如是法音，疑悔悉己除。初闻佛所说，心中大惊疑：将非魔作佛，恼乱我心耶？佛以种种缘、譬喻巧言说，其心安如海，我闻疑网断。佛说过去世无量灭度佛，安住方便中，亦皆说是法。现在、未来佛，其数无有量，亦以诸方便，演说如是法。如今者世尊，从生及出家，得道、转法轮，亦以方便说。世尊说实道，波旬无此事，以是我定知非是魔作佛。我堕疑网故，谓是魔所为。闻佛柔软音，深远甚微妙，演畅清净法，我心大欢喜，疑悔永已尽，安住实智中。<span lang="EN-US"></span></span></b></p>
<p>此颂闻所未闻，疑悔永断。梵志、即以升梵天为志，为婆罗门外道。仍在分段生死中，故曰邪见。舍利弗原从婆罗门出家修行，后佛说以涅槃，由空得证，故曰本著邪见，世尊为之拔除也。小乘灭度，不过了脱于三界生死之苦，仍非永尽无余；然欲证大乘之究竟涅槃，亦可先证四果。故舍利弗虽证小乘之果，初不自信终当作佛。一闻佛说己当作佛，几疑为波旬之说，来相恼乱。迨闻佛示开权显实之说，及闻三世诸佛亦以方便演说，而说此方便即是说实道，即皆为演畅清净之法。由是心大欢喜，疑悔悉除，立证入于如来实智之中也。</p>
<p><b><span style="color:teal">“我定当作佛，为天人所敬，转无上法轮，教化诸菩萨”。<span lang="EN-US"></span></span></b></p>
<p>此颂真是佛子，得佛法分。</p>
<p><font color="#333399">戊三<span>&nbsp; </span>如来述成</font></p>
<p><b><span style="color:teal">尔时、佛告舍利弗：“吾今于天、人、沙门、婆罗门等大众中说，我昔曾于二万亿佛所，为无上道故常教化汝，汝亦长夜随我受学，我以方便引导汝故生我法中。舍利弗！我昔教汝志愿佛道，汝今悉忘，而便自谓已得灭度。我今还欲令汝忆念本愿所行道故，为诸声闻说是大乘经，名妙法莲华，教菩萨法，佛所护念。<span lang="EN-US"></span></span></b></p>
<p>此谓如来叙述昔权今实之事也。婆罗门、即梵志，谓以升梵天为志。佛于天、人、沙门、婆罗门等众中说，明非对少数人说也。长夜受学，长夜即无明昏闇之义，喻舍利弗昔在生死烦恼中，随佛受学也。以方便引导生我法中，谓佛以二乘权法引导舍利弗，舍利弗由是遂能入道，能从佛口生，从法化生也。佛于往劫，本令舍利弗志愿佛道，乃今生已忘本因，但证小乘，便谓已度。故佛为诸声闻开示大乘，实欲令声闻中上首之上根舍利弗，还忆本愿之大乘道也。</p>
<p><font color="#333399">戊四<span>&nbsp; </span>佛为授记</font></p>
<p><font color="#333399">己一<span>&nbsp; </span>如来授记</font></p>
<p><font color="#333399">庚一<span>&nbsp; </span>长行</font></p>
<p><b><span style="color:teal">“舍利弗！汝于未来世过无量无边不可思议劫，供养若干千万亿佛，奉持正法，具足菩萨所行之道。<span lang="EN-US"></span></span></b></p>
<p>此明授因记。正法、即大乘法，亦即不离于大乘之方便法。具足菩萨所行之道，谓修菩萨之六度万行，已圆满具足也。</p>
<p><b><span style="color:teal">“当得作佛，号曰华光如来，应供、正遍知、明行足、善逝、世间解、无上士调御丈夫、天人师、佛、世尊。国名离垢，其土平正，清净严饰，安隐丰乐，天人炽盛。琉璃为地，有八交道，黄金为绳以界其侧。其傍各有七宝行树，常有华果。华光如来亦以三乘教化众生。舍利弗！彼佛出时，虽非恶世，以本愿故说三乘法。其劫名大宝庄严，何故名曰大宝庄严？其国中以菩萨为大宝故。彼诸菩萨无量无边不可思议，算数譬喻所不能及，非佛智力无能知者。若欲行时，宝华承足。此诸菩萨非初发意，皆久植德本，于无量百千万亿佛所净修梵行，恒为诸佛之所称叹，常修佛慧，具大神通，善知一切诸法之门，质直无伪，志念坚固──如是菩萨充满其国。舍利弗！华光佛寿十二小劫，除为王子未作佛时。其国人民寿八小劫。华光如来过十二小劫，授坚满菩萨阿耨多罗三藐三菩提记，告诸比丘：是坚满菩萨次当作佛，号曰华足安行，多陀阿伽度、阿罗诃、三藐三佛陀，其佛国土亦复如是。舍利弗！是华光佛灭度之后，正法住世三十二小劫，像法住世亦三十二小劫”。<span lang="EN-US"></span></span></b></p>
<p>此明授果记。作佛、谓作应化身佛。依华严经云：初地菩萨已证法身者，始能八相成道。起信论则云：初住──发心住──菩萨得法少分，亦能应化作佛。故舍利弗作佛，当为应化身之佛。盖究竟佛为妙觉圆满之位，而初地或初位得佛身法分者，亦得示现八相应化身也。佛能授记，为佛十力中之一力。惟佛以后得智中之世俗智，于未来事一切差别之相悉皆了知，故于舍利引等成佛名号、依正庄严、佛及众生寿命劫数，尽能一一记之无遗。至菩萨亦能为人授记，然只能因众生皆有佛性之故。如常不轻菩萨，谓人皆当作佛，隐约以为记别耳。菩萨但能授因行之记，而受记者将来因果差别之相，则唯佛能知。本经授记有六：一为菩萨记，五为如来记。如常不轻品授因记，余皆授别记，谓分别授记。又五百弟子品授同记，谓共同授记，学无学品授后记，即现不在会后展转授记。提婆达多品授无怨记，提婆达多远劫以来与佛同发心修道，中间屡违害佛，及佛说法时，提婆达多已入地狱，故授记为示无怨恶故。又与比丘尼及龙女授通行记，示现女人在家出家修菩萨行者皆堪成佛。此为本经各各授记之相。本节为舍利弗授记，即为别记中之一 。</p>
<p>佛授舍利弗记，与为即当作佛之等觉菩萨授记，为八地以上不退转之菩萨授记，及为初地以上证于法身之菩萨等授记，均各不同。盖佛只以舍利弗既经回小向大，决趋大乘，将来必当作佛，故此时即为授记也。</p>
<p>华、即妙法莲华之华，就众生本心开显佛之知见，是为华之意义。光、即如来智慧之光。华光如来，为舍利弗将来应身佛之别号。应供、正遍知等十种为通号。离垢、清净之义。琉璃、喻地光明之象。八交道、为修八正道之因行。盖其国清净，无四恶趣，尽为善趣众生，故天人炽盛，菩萨充满。离垢国土既无恶趣，且多菩萨，所以仍用三乘说法者，以舍利弗本愿如是，亦如释迦牟尼之先以方便化导舍利弗也。劫者、时分之通名。一刹那、一时、一日、一岁、乃至一世界之成住坏空，均得名为一劫。此小劫者，当指合阎浮提人寿之一增劫、一灭劫为一小劫而言。华光如来佛寿十二小劫，自作佛时算起，其为王子及未作佛时之年岁，不在此数也。坚满者、精进成就意。华足安行者，由闻法华佛果圆足，并行法华之安乐行也，此皆菩萨因名显德之别号。正法住世，谓值佛正法时，有教、有行、有证。像法住世，谓正法已衰，惟有教、有行，无证果者。至佛末法时，则唯有教在，行证皆无矣。</p>
<p><font color="#333399">庚二<span>&nbsp; </span>重颂</font></p>
<p><b><span style="color:teal">尔时、世尊欲重宣此义而说偈言：“舍利弗来世，成佛普智尊，号名曰华光，当度无量众。供养无数佛，具足菩萨行，十力等功德，证于无上道，过无量劫已，劫名大宝严，世界名离垢，清净无瑕秽。以琉璃为地，金绳界其道，七宝杂色树，常有华果实。彼国诸菩萨，志念常坚固，神通、波罗密，皆已悉具足。于无数佛所，善学菩萨道，如是等大士，华光佛所化。佛为王子时，弃国舍世荣，于最末后身，出家成佛道。华光佛住世，寿十二小劫；其国人民众，寿命八小劫。佛灭度之后，正法住于世，三十二小劫，广度诸众生；正法灭尽已，像法三十二，舍利广流布，天人普供养。华光佛所为，其事皆如是。<span lang="EN-US"></span></span></b></p>
<p>此十颂半，重颂授因记果记。</p>
<p><b><span style="color:teal">“其两足圣尊，最胜无伦匹，彼即是汝身，宜应自欣庆”。<span lang="EN-US"></span></span></b></p>
<p>此颂结会令欣，言舍利弗汝既受佛记，汝即是佛，应自欣庆，述此以为此法会之归结也。</p>
<p><font color="#333399">己二<span>&nbsp; </span>四众回向</font></p>
<p><font color="#333399">庚一<span>&nbsp; </span>长行</font></p>
<p><b><span style="color:teal">尔时、四部众──比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩侯罗伽等大众，见舍利弗于佛前受阿耨多罗三藐三菩提记，心大欢喜，踊跃无量，各各脱身所著上衣以供养佛。释提桓因、梵天王等与无数天子，亦以天妙衣、天曼陀罗华、摩诃曼陀罗华等供养于佛，所散天衣住虚空中而自回转。诸天伎乐百千万种，于虚空中一时俱作，雨众天华而作是言：“佛昔于波罗奈初转法轮，今乃复转无上最大法轮”。<span lang="EN-US"></span></span></b></p>
<p>此释人天供养、赞叹回向。舍利弗本为声闻众之上首，众所知识，故天人等众闻佛为之授记作佛，均起自庆庆人之意。欢喜、喜发于内。踊跃、喜形于外。脱衣供养于佛，表示庄严佛身之诚意。天衣住空回转，显当时之灵瑞，并喻闻法华经者超出四生，心凝妙理，兼有循回三界俯悲群物之意。百千伎乐同时俱作，有二义：一、因天人共同业所感之果报，空中自然有音乐应时显现。一、即非天众中紧那罗王等之各种天乐，应时齐奏也。波罗奈、即鹿野。天人等众谓佛昔于波罗奈度五比丘，说苦、集、灭、道四谛小乘法，为初转法轮，今于此会乃说此一乘妙法，是为转最大之法轮也。</p>
<p><font color="#333399">庚二<span>&nbsp; </span>重颂</font></p>
<p><b><span style="color:teal">尔时、诸天子欲重宣此义而说偈言：“昔于波罗奈，转四谛法轮，分别说诸法，五众之生灭。今复转最妙，无上大法轮，是法甚深奥，少有能信者。<span lang="EN-US"></span></span></b></p>
<p>此颂昔说小乘，今说大法。五众：指天、人、畜、鬼、地狱之五趣众生。生灭、谓五众均在生灭之中也。又、五众亦释为五蕴法，即五阴法。众之义为聚，故五众生灭，即五蕴之生灭法也。言佛初说四谛小法，及分别说五蕴等之生灭法，今乃于此转大法轮也。</p>
<p><b><span style="color:teal">“我等从昔来，数闻世尊说，未曾闻如是、深妙之上法；世尊说是法，我等皆随喜。<span lang="EN-US"></span></span></b></p>
<p>此颂叹法胜妙。随喜、随顺佛法而喜悦也。</p>
<p><b><span style="color:teal">“大智舍利弗，今得受尊记，我等亦如是，必当得作佛。于一切世间，最尊无有上，佛道叵思议，方便随宜说。我所有福业，今世、若过世，及见佛功德，尽回向佛道”。<span lang="EN-US"></span></span></b></p>
<p>此颂众欣作佛，发心回向。言佛既授舍利弗记当作佛，则知我等亦当作佛，故欣佛道为不可思议。愿以今昔一切福业功德，尽回向于佛乘也。</p>
<p><font color="#333399">丁二<span>&nbsp; </span>二周说法</font></p>
<p>二周说法，专利中根，以中根众生非直说所能领悟，故须以譬喻得解。</p>
<p><font color="#333399">戊一<span>&nbsp; </span>如来喻化</font></p>
<p><font color="#333399">己一<span>&nbsp; </span>鹙子请</font></p>
<p><b><span style="color:teal">尔时、舍利弗白佛言：“世尊！我今无复疑悔，亲于佛前得受阿耨多罗三藐三菩提记。是诸千二百心自在者，昔住学地，佛常教化言：我法能离生老病死究竟涅槃。是学无学人，亦各自以离我见及有无见等，谓得涅槃。而今于世尊前闻所未闻，皆堕疑惑。善哉世尊！愿为四众说其因缘，令离疑悔”。<span lang="EN-US"></span></span></b></p>
<p>鹙子首言己亲受记，不复再有疑悔，此可明如来为弟子授记之深意。心自在、指阿罗汉，于性障、禅定障俱得解脱，故得自在。以有我见故生有无等边邪见，此有无见等总摄有无、断常六十二外道邪见而言。舍利弗言：佛昔自说：我法能离现前所见生老病死之苦，究竟涅槃。诸人由是如法修行，定知已灭苦因，决证涅槃。今复闻佛舍权就实之说，则彼各不知自当作佛，复不知先所证得者果为何法，故堕疑惑，愿世尊为之说明也。</p>
<p><font color="#333399">己二<span>&nbsp; </span>释尊说</font></p>
<p><font color="#333399">庚一<span>&nbsp; </span>总略指答</font></p>
<p><b><span style="color:teal">尔时、佛告舍利弗：“我先不言诸佛世尊以种种因缘、譬喻、言辞方便说法，皆为阿耨多罗三藐三菩提耶？是诸所说，皆为化菩萨故。然舍利弗！今当复以譬喻更明此义，诸有智者以譬喻得解。<span lang="EN-US"></span></span></b></p>
<p>佛于二乘众生说方便法，即是说大乘法，已无日不为说阿耨多罗三藐三菩提法。故先总略指诸佛世尊之往事为答，次复许用譬喻以再明此义。</p>
<p><font color="#333399">庚二<span>&nbsp; </span>正说法喻</font></p>
<p><font color="#333399">辛一<span>&nbsp; </span>长行</font></p>
<p><font color="#333399">壬一<span>&nbsp; </span>喻说</font></p>
<p><font color="#333399">癸一<span>&nbsp; </span>喻昔权说</font></p>
<p><font color="#333399">子一<span>&nbsp; </span>三界佛有喻</font></p>
<p><b><span style="color:teal">“舍利弗！若国邑聚落有大长者，其年衰迈，财富无量，多有田宅及诸僮仆，其家广大唯有一门。<span lang="EN-US"></span></span></b></p>
<p>国邑聚落，泛指一处所而言。聚落、犹云村落，谓聚居之处及其院落也。国大於邑，邑大于聚落，聚落最小喻小千世界，邑喻中千世界，国喻大千世界，又若国、若邑、若聚落，亦标举一处为喻佛土之义。佛土有法性土、受用土、应化土之别：法性土、即常寂光土，所谓如来之常住真心寂灭清净者是也。受用土、即实报庄严土，如来之依报庄严是也。应化土、即如来以本愿力示现应身教化之国土是也。如释迦牟尼示现应化身于娑婆大千世界，此世界即为释尊之应化土。故以国、邑、聚落喻世尊之应化土。长者、家主之称，喻佛也。佛有法性佛、受用佛、应化佛之别，即佛之法身、报身、应身是也，义如前释。此长者喻应身佛。大者、非可等同之义。年高则衰迈，又六根成熟谓之衰迈，喻佛经过长劫修行，始得功德成熟以至成佛也。财富、言多财而富，喻佛法财无量，所有智慧功德等同真如，六波罗蜜究竟成就，万德庄严能与众生以乐，随顺说法能拔众生于苦。地能生物者为田，田能生财、喻能生一切功德，以佛先有导引万行之智德，断除烦恼之断德，故能生长成熟一切功德。此田即喻智断二种之生德处。宅、家宅也，喻根本识，即庵摩罗识──即清净无垢识──故本识亦名为宅识。此识佛与众生根本相同，第此识在佛则为无垢识，在众生则因为无明覆障、惑业熏积遂成为阿赖耶识耳。佛与众生既同此根本识，即同以此识为宅。众生因有无明覆障此识，如朽秽毁坏之宅，复不自知其有而惟佛能有之，故曰：佛以诸众生而为其家；又曰：诸有情土是为菩萨严净佛土。复以众生无量，佛土亦无量，此宅识在依报即器界体，在正报即根身体，故曰多有。僮仆、指在此宅中之奴仆，既喻众生心内之一切无明烦恼，亦喻佛果上戒、定、慧所成之功德。盖惟佛智能转一切烦恼为功德，如家主清明，奸狡之奴亦听调御，所有僮朴悉属有用之人。而众生为无明所驱使，本心丧失，如仆强主弱，田宅悉被侵占，所有僮仆皆贼人耳。家与宅同义。十法界皆在此根本心中，故曰广大。此广大之家，即喻大乘之自体相。能出入者为门，此家惟有一门，喻即唯一大乘之门。以语文显示大乘法性者，为一乘之教门。以功行证入大乘法性者，为一乘之行门。此为唯一佛乘之门；其余修习人天福报，贪著有漏禅定，及执著有无、断常等外道邪见者，皆非此门。</p>
<p><font color="#333399">子二<span>&nbsp; </span>五趣危亡喻</font></p>
<p><b><span style="color:teal">“多诸人众，一百、二百、乃至五百人止住其中。堂阁朽故，墙壁隤落，柱根腐败，梁栋倾危。周匝俱时欻然火起，焚烧舍宅。长者诸子，若十、二十、或至三十，在此宅中。<span lang="EN-US"></span></span></b></p>
<p>依上文所述，根本识既为家宅之体，佛与众生同具此识，是佛与众生原在一家。若众生不为无明烦恼所覆障，则同一清净真性，同一为佛，何有众生之相可得？更何有五趣众生之相可得？故佛与众生非可言异。然因无明妄动，各末那识执持阿赖耶识以为自己，遂安立此有情世间，遂有三界，而五趣众生之差别相亦由是显现；故佛与众生，即非可言一。以非一故，故曰多诸人众。又家宅之实体为虚空，虚空无相，非一非多，非大非小，非方非圆，悉随宅之一多、大小、方圆以为一多、大小、方圆。此宅亦复如是，故真空为第一义之宅，以无明烦恼故名曰火宅。百人、举多数而言，五百、指五趣。先有天为一百，次有天、人为二百，次有天、人、畜、鬼、狱为五百。此五趣众生流浪生死，轮回不息，皆不出于三界，故曰止住其中。又五百人止住其中，别义亦释为趣业识止住于根本识之中。</p>
<p>堂、喻身根，即眼、耳、鼻、舌之总相；阁、为堂之附部，喻附身之眼、耳、鼻、舌诸根，此喻色阴。五根为地、水、火、风之四大所成，四大之性互相为碍，如水、火相克，风、地相碍等是。以碍故变，由是刹那迁流，念念生灭。始以业力大之故，能互揽相碍之四大和合以为身根，非和合继续之时间即为身根之寿命。以变碍已极，相续之相将尽，遂有老病之相。堂阁朽故之义，亦复如是。宅之外御为墙，内捍为壁；又墙壁均有边际之义，此喻想阴。想为心相，心所缘境，等同虚空，本无边际。以想取相，遂有分限。譬之于色本无限量，以虚空莫非色故。今见为青相或白相，则所缘之境遂有白、青等相之限量，有相斯有名矣。宅内之有墙壁亦复如是，故墙壁为宅之分际，喻想阴为心境之分际。以想阴刹那生灭，故以墙壁隤落为喻。柱、为宅舍存在之根，犹人生之有命根，此喻行阴。一切心所，除想及受皆行阴之所摄，命根为不相应心行中之一法。是法即依能生第八识报体之业种所有势限而立，是为一身之生命。业势未尽，则此命根相续，业尽则命根断矣。又命有命定之义，如既受人身之后即定为人，不能通于他趣。然命根之时分有限，必有败坏之日，柱根腐败即喻命尽之义。梁为横梁，栋为竖袱，皆以撑柱屋宇，即喻受阴。受有内受、外受二种，内受、即正报之异熟果受，谓受内有之正报，故以栋喻之。外受、即依报之增上果受、谓受外领之境界，故以梁喻之。以柱根腐败，故梁栋倾危，喻命根既败坏，故果受销亡也。</p>
<p>周匝、喻遍于五蕴，俱时、喻念念同起。欻然、无端而有之义。火、喻烦恼。焚烧舍宅，喻烦恼增长五蕴，复因五蕴生诸烦恼，两相因有，使五蕴身成不净、苦、无常、无我也。</p>
<p>五趣众生皆是佛子，等是无二，惟此堪称为长者之子者，乃指具有出世无漏种子者而言。若十者、指大乘种姓之菩萨，二十、指独觉，三十、旨声闻也。又或释：十为大乘种姓者，二十为大乘兼具声闻或独觉种姓者，三十为兼具此三乘种姓者，其义亦通。此诸人众同居是宅，喻三乘种姓人悉依此根本识而住。然此识若不为末那识所覆障，即不名为阿赖耶识而名为庵摩罗识，喻不名火宅而名为安宅。若一为末那识所覆障，则此识遂转为阿赖耶识。处此无明烦恼炽盛之中，难于出离，犹诸子在火宅中不易救脱，为长者之所惊怖也。</p>
<p><font color="#333399">子三<span>&nbsp; </span>权设方便喻</font></p>
<p><b><span style="color:teal">“长者见是大火从四面起，即大惊怖而作是念：我虽能于此所烧之门安隐得出，而诸子等于火宅内，乐著嬉戏，不觉、不知、不惊、不怖，火来逼身；苦痛切己，心不厌患，无求出意。<span lang="EN-US"></span></span></b></p>
<p>此释见苦悲生。谓长者见火焚宅，自固安然出于火门，而见诸子著於戏乐，不知远离，致遭火逼之苦，心起大悲也。长者本无惊怖，就相言之，佛在安宅，众生在火宅，何有惊怖？自根本识言，佛与众生、同以此识为体，故佛亦众生，即同在此火宅烦恼之中，然佛究不为烦恼之火所灼，更何惊怖之有？盖长者乃为诸子而惊怖耳，此长者之大悲也。佛所自证之本心，本无烦恼，故佛之安宅本无焚烧之相，即亦无安隐出入之相可言。盖长者念自处之安而显诸子之危，不易出离于火耳。何以故？以诸子方著于嬉戏，不觉有火故。喻众生方著于五欲，不知有将堕恶道之苦也。</p>
<p><b><span style="color:teal">“舍利弗！是长者作是思惟：我身手有力，当以衣祴、若以几案、从舍出之。复更思惟：是舍唯有一门而复狭小，诸子幼稚未有所识，恋著戏处，或当堕落为火所烧。我当为说怖畏之事，此舍已烧，宜时疾出，无令为火之所烧害。作是念已，如所思惟具告诸子：汝等速出！父虽怜愍善言诱喻，而诸子等乐著嬉戏，不肯信受，不惊、不畏，了无出心，亦复不知何者是火？何者为舍？云何为失？但东西走戏视父而己。<span lang="EN-US"></span></span></b></p>
<p>此释示大不悕。谓示以大乘而众生并不悕求也。佛具根本、后得二智为身有力，佛具神通为手有力。衣祴可护幼小童孺以出于火，喻度下根；几案可佐少壮登陟以逃于火，喻度中根。一门、唯喻一大乘之门。狭小者、喻此大乘教门，为二乘人说，彼不能行，致此大乘门不容彼行即反名为狭小也。堕落为火所烧，喻初心众生贪著欲乐，将为烦恼所缠永不能出也。不知何者是火、何者为舍、云何为失者，喻众生不知五欲之为苦本，不知何者为清净之自心，及如何为覆障其本心也。东西走戏视父而已，喻众生但自取生死轮回于三界，于佛所说毫无觉悟也。本节譬喻之意，言佛曾思惟欲以佛果上之智慧神通力度此众生，而众生以障重之故，其去佛果功德太遥，无由接受。复思以大乘因行之门示之，而众生未能起信，即无由起行。乃为说生死怖畏之事，以促其速求出于三界火宅，此即权说，此即密说大乘，而无如众生之不惊不怖如故也。</p>
<p><b><span style="color:teal">“尔时长者即作是念：此舍已为大火所烧，我及诸子若不时出，必为所焚，我今当设方便，令诸子等得免斯害。<span lang="EN-US"></span></span></b></p>
<p>此释思方拔济。谓思方便之法，以拔济众生也。诸子皆已具出世无漏智种者，故此时亟应度脱以免其受烦恼业苦之害。彼既以生死轮回为乐，我以其所更乐者引之，斯易出矣。</p>
<p><b><span style="color:teal">“父知诸子先心各有所好种种珍玩奇异之物，情必乐著，而告之言：‘汝等所可玩好希有难得，汝若不取后必忧悔。如此种种羊车、鹿车、牛车，今在门外，可以游戏。汝等于此火宅宜速出来，随汝所欲皆当与汝’。<span lang="EN-US"></span></span></b></p>
<p>此释正说三乘。知先心者，为长者根胜劣智力、及宿住念智力之所知也。各有所好，喻各人种姓、与其自果诸功德之所趣向各有不同，此如来先逗说法之机也。以下告言往取三车速出火宅，喻如来正说方便之法。忧悔、喻三乘众生、幸亲值佛，得由方便引出，否则贪著于三界火宅不易出离，为可忧之事而悔将无及也。说牛车、所以歆上根，说羊车、鹿车，所以并歆中、下二根。佛之本意，原无有此若二、若三之乘，而众生因歆于三乘之故，不知方便，取证耽著。如修禅定者，贪于禅味之乐，研教义者，著于胜妙之文。不知此第如来欲令众生由是以出于生死，并不欲其止滞于是也。三车之喻，亦复如是，牛车喻大乘，即求证根本法性，成后得智，以圆成佛果上之一切种智是。而车之体、即后得智也。二乘众生以未证法性故，不能得此车，但已闻牛车之名相，可由是求而得之耳。</p>
<p><span style="color:#333399">子四 依言免难喻<span lang="EN-US"></span></span></p>
<p><b><span style="color:teal">“尔时、诸子闻父所说珍玩之物，适其愿故，心各勇锐，互相推排，竞共驰走，争出火宅。是时、长者见诸子等安隐得出，皆于四衢道中露地而坐，无复障碍，其心泰然，欢喜踊跃。<span lang="EN-US"></span></span></b></p>
<p>诸子适愿，喻三乘众生在三界中，本各各求其玩乐，及闻有羊车、鹿车、牛车之可得玩，故皆适愿。由是因佛方便之教，争起于行，得出火宅。推排、喻勤进善行及排斥恶业。四衢、喻四谛法。露地而坐，地、喻理，坐、喻以智证于理也。又、大乘之人已入初地，得无住涅槃，伏诸烦恼，离分段死，故名露地而坐无复障碍也。泰然、谓诸子出苦心安。欢喜、则明长者之无复惊怖也。</p>
<p><font color="#333399">癸二<span>&nbsp; </span>喻今实说</font></p>
<p><font color="#333399">子一<span>&nbsp; </span>授实喻</font></p>
<p><b><span style="color:teal">“时诸子等各白父言：‘父先所许玩好之具──羊车、鹿车、牛车，愿时赐与’！舍利弗！尔时、长者各赐诸子等一大车，其车高广，众宝庄校，周匝栏楯，四面悬铃。又于其上张设幰盖，亦以珍奇杂宝而严饰之。宝绳交络，垂诸华缨，重敷婉筵，安置丹枕，驾以白牛，肤色充洁，形体姝好，有大筋力，行步平正，其疾如风。又多仆从而侍卫之。<span lang="EN-US"></span></span></b></p>
<p>此喻授实中之子索三车、父与一乘也。一大车、喻唯一大乘。大乘法、即菩萨法，本遍摄九法界。以地位言，初地以上证不退位，方为真正菩萨；以前则以初发心故为相似菩萨。若回小向大之圣众，亦得称为菩萨：盖虽未证于法身，然既发大乘心，必修大乘行，更不退堕，已以佛之种智为趋向，为依止，同可得一乘种智之车。此长者赐诸子等一大车之微意也。</p>
<p>此下详释大车、白牛、仆从三种。大车既喻大乘法，故此车体即为后得智，亦即一切种智也。高广、喻体性、相、用之竖超三际横遍十方也。又、以一切智起万行，万行成就为万德，此为众宝庄校之义。遮外恶而不入，持内善而不失，是周匝栏楯之义。四面、喻四辩才。铃、喻振导教化。幰盖、喻慈、悲、喜、舍四无量心，覆盖一切。宝绳喻四宏愿，有四宏愿则一切功德不致散失，故有交络之义。垂、摄也，华缨、喻布施、爱语、同事、利行之四摄法。筵、为安止之处，婉、华美也，重敷婉筵，喻四禅八定。又依维摩诘经，可释为三业清净。丹枕、止息之具。喻灭受想定；或通指一切禅定言。以三业清净，因戒生定，故有诸禅。以上释大车。</p>
<p>白牛、喻根本无分别智，能导引一切种智之车，如牛之引车也。白、喻根本法性清净，与一切染法不相应。肤充、喻真智性体充实，色洁、喻智体本来清洁。形体姝好，喻有根本无分别智以起清净之行，则一一诸法皆成无漏功德也。有大筋力，喻以无分别大般若为先导，故一切善无不成，一切恶无不断也。行步平正。喻能伏烦恼。具足二空真智，无所滞著，故云行步。无所偏倚，故曰平正。其疾如风、喻正智顿圆，直趋佛果。以上释白牛。</p>
<p>根本、后得二智，既为牛车之体，所有智体上之功德──转一切烦恼而成之功德，是为仆从之义，多者、喻佛以法界藏为功德藏，法界无尽功德藏亦无尽也。以上释仆从。</p>
<p><b><span style="color:teal">“所以者何？是大长者财富无量，种种诸藏悉皆充溢，而作是念：我财物无极，不应以下劣小车与诸子等。今此幼童皆是吾子，爱无偏党，我有如是七宝大车其数无量，应当等心各各与之，不宜差别。所以者何？以我此物周给一国犹尚不匮，何况诸子？是时、诸子各乘大车，得未曾有，非本所望。<span lang="EN-US"></span></span></b></p>
<p>此喻授实中之释成父志、越子本心也。喻众生同具出世无漏种子，同闻佛法，同起于行，即皆平等同为佛子，故应以平等心各与以大乘，不宜差别也。此物周给一国不匮者，喻清净法性众生同具，佛不过就众生所自有者而指示之，是为不给与之给与，夫何匮乏之有？诸子求牛车者，惧或不得，今竟已得；求羊车、鹿车者，所求甚小，今竟得大，故均出于本望之外。</p>
<p><font color="#333399">子二<span>&nbsp; </span>释疑喻</font></p>
<p><b><span style="color:teal">“舍利弗！于汝意云何？是长者等与诸子珍宝大车，宁有虚妄不”？舍利弗言：“不也，世尊！是长者但令诸子得免火难，全其躯命，非为虚妄。何以故？若全身命便为已得玩好之具，况复方便于彼火宅而拔济之。世尊！若是长者乃至不与最小一车，犹不虚妄。何以故？是长者先作是意：我以方便令子得出。以是因缘，无虚妄也。何况长者自知财富无量，欲饶益诸子等与大车”？佛告舍利弗：“善哉善哉！如汝所言。”<span lang="EN-US"></span></span></b></p>
<p>此以譬喻释明前言虚妄之疑。谓长者先于火宅之中，许诸子三种之车，今既至宅外，则各与一大白牛车，是与前许三车有别。诸子或疑前言为虚妄，遂借舍利弗之答以释明之。言长者但为欲免诸子火难，故从其心好许以三车，苟全其命，彼已便为得乐。即不与一小车，犹非虚妄，何况等与大车？更无虚妄之嫌矣。喻佛今日之正说大乘，无碍于昔日之权说三乘也。</p>
<p><font color="#333399">壬二<span>&nbsp; </span>合法</font></p>
<p><font color="#333399">癸一<span>&nbsp; </span>合昔权</font></p>
<p><font color="#333399">子一<span>&nbsp; </span>合三界佛有</font></p>
<p><b><span style="color:teal">“舍利弗！如来亦复如是，则为一切世间之父，于诸怖畏衰恼忧患，无明闇蔽永尽无余，而悉成就无量知见、力、无所畏，有大神力及智慧力，具足方便、智慧波罗密，大慈、大悲，常无懈倦，恒求善事，利益一切，而生三界朽故火宅。<span lang="EN-US"></span></span></b></p>
<p>一切世间，合前国、邑、聚落。父、合长者。世间、指有情世间。佛及菩萨得五无怖畏：一、不活畏，二、恶名畏，三、死畏，四、恶趣畏，五、怯众畏。老、病、死为衰，苦恼为恼，在心为忧，在事为患。惑业苦之根本为无明闇蔽，永尽无余者，已断一切恶法，此明佛之断德。因以成就一切功德，此明佛之智德。既有智、断二德以为根本，故有无量佛知见、十力、四无畏、六通、十八变之大神力等功德。此合上多有田宅。又有内德智慧，善巧方便，以方便波罗密为福德庄严，以智慧波罗密为智慧庄严，此合上财富无量。佛之自受用身有平等同具之慈悲，为众生之增上缘，恒无休息；应化身有随顺教化之慈悲，拔众生于火宅，亦恒无休息。故曰慈悲无倦，恒求善事，此合上其年衰迈也。朽故火宅，合上有一大宅，以佛应身所在之宅，即为与众生同居之三界火宅也。</p>
<p><font color="#333399">子二<span>&nbsp; </span>合五趣危亡</font></p>
<p><b><span style="color:teal">“为度众生生老病死、忧悲苦恼、愚痴闇蔽三毒之火，教化令得阿耨多罗三藐三菩提。<span lang="EN-US"></span></span></b></p>
<p>生老病死四相，迁流不住，兹述如下：分段生死之众生，自有生以后，各有其才力技能，一至命尽，倏归乌有。转生以后，以无夙命之智不能忆知，而其所造善恶业之种子，悉埋没于无明覆障之中不自知觉，长此随业受生，受诸苦恼，是名生苦。及至于老，六根衰败，动不自由，是名老苦。老不必皆病，病不必老，然病与老相缘，一旦四大不调，变异乖适，是名病苦。老病逼迫，四大分离，业报既尽，一切弃捐，恒情视之，最为悲痛，是名死苦。人之欲望恒不能满，未得求得，既得患失，存于内为忧，形于外为悲。身心二受均不自在，是为苦恼。此合上宅宇危朽。又在此火宅中不知为若，是为愚痴闇蔽，以痴故有贪，以贪不遂故有嗔，是为贪嗔痴三毒之火，此合上诸方灾起。言如来所以应身三界者，即为拔济众生出此火宅，以趣于无上正等正觉，所谓以一大事因缘出现于世也。</p>
<p><font color="#333399">子三<span>&nbsp; </span>合权设方便</font></p>
<p><b><span style="color:teal">“见诸众生为生老病死、忧悲苦恼之所烧煮，亦以五欲财利故受种种苦，又以贪著追求故现受众苦，后受地狱、畜生、饿鬼之苦，若生天上及在人间贫穷困苦、爱别离苦、冤憎会苦，如是等种种诸苦，众生没在其中，欢喜游戏，不觉、不知、不惊、不怖。亦不生厌，不求解脱，于此三界火宅东西驰走，虽遭大苦不以为患。<span lang="EN-US"></span></span></b></p>
<p>此合上见苦悲生。烧煮喻为苦恼之所逼迫。五欲财利：指色、声、香、味、触五欲之乐，以非财利不能满此乐故。凡夫误以谋五欲之乐，为谋人生幸福，故有贪著。贪著不得故追求之，推追求者之用心，必以为不得此乐则不乐而苦，若得此五欲财利之乐则乐而不苦矣。岂知此即所谓以苦欲舍苦，苦终无尽也。盖人之妄心，于所身受之事，稍久即厌以为苦，另以一事代之，其实仍为苦事，而妄心立即以为可乐；而此相代之苦事，亦无不从辛苦追求得来，是于所受各苦之中更增一苦，故曰现受众苦。夫人道之生活，赖衣、食、住三者以为依止，非此则苦，故须求衣、食与房舍，以为此苦之抵抗，而人心之苦由是遂生，此已为以苦代苦。诚以既在分段生死之中，随业堕为人身，未证无生，则于根本之苦，实别无究竟解决之法。然此犹为人身不得已之事，即为人心无可避免之苦；若彼追求增上五欲之乐者，则不可解矣。此增上五欲之乐，于所需为不必，于自心为不安，乃仍贪著追求之不已。求不可得，复极种种贪、嗔、痴之烦恼，造种种杀、盗、淫、妄之罪业，以务得此虚幻不实之五欲财利。或竟终不可得；或虽暂得而仍失；或虽未失而报终命尽之己身，已不复能待，终仍舍之而去，以往受自业所招之种种三恶道苦报。彼众生者，自作之不自见之，而如来见之，此所以悲生也。贫穷困苦唯在人间，爱离、冤憎通于人天。如强力天子入天宫内，夺其妻子，驱出自宫，是亦爱别离苦。阿修罗王好与帝释战斗，是亦冤憎会苦。以上既明欲界诸苦之别相，更明三种通相之苦：一曰、苦苦，为人及三恶道所受显著之苦。二曰、坏苦，亦曰乐苦，如诸天所受天福之乐，报尽乐坏终归于苦。三曰、行苦，无色界天既无苦苦、亦无坏苦，以此天只有舍受并无乐受，以无乐受故自无乐坏之苦受，惟此天随其定业以为迁流，而不能自主，故有行苦。行苦如漏舟漂流于海中，随风漂荡，听其自沈，此行苦通于三界。众生贪痴，以苦为乐，沉没其中，故曰欢喜游戏。既不觉知，故不怖厌，惟滞著于三界中，忽知为善，则生人、天；忽复造恶，又回恶道；出殁生死，不求解脱，故曰东西驰走不以为苦患也。</p>
<p><b><span style="color:teal">“舍利弗！佛见此已，便作是念：我为众生之父，应拔其苦难，与无量无边佛智慧乐，令其游戏。舍利弗！如来复作是念：若我但以神力及智慧力，舍于方便，为诸众生赞如来知见、力、无所畏者，众生不能以是得度。所以者何？是诸众生未免生老病死、忧悲苦恼，而为三界火宅所烧，何由能解佛之智慧。<span lang="EN-US"></span></span></b></p>
<p>此合上示大不悕。佛若以神力及智慧力度众生，即是但赞如来知见之胜妙，不随顺众生根性以为说法。如是、则彼众生虽具出世无漏之种子，将为三界烦恼火之所烧毁，何由得度？更何由能解佛之智慧乎？</p>
<p><b><span style="color:teal">“舍利弗！如彼长者虽复身手有力而不用之，但以殷勤方便勉济诸子火宅之虽，然后各与珍宝大车。如来亦复如是，虽有力、无所畏而不用之，但以智慧、方便，于三界火宅拔济众生，为说三乘──声闻、辟支佛、佛乘。<span lang="EN-US"></span></span></b></p>
<p>此合上思方拔济。如来拔济众生，亦如长者殷勤之方便，不恃身手之力。如来拔济之方便为何？即能知众生有此三乘种姓之善根已熟，故为说三，不遽说一。使各各求于所契之乘，不复再起颠倒之心，以苦为乐，则庶可速出于三界火宅也。</p>
<p><b><span style="color:teal">“而作是言：‘汝等莫得乐住三界火宅，勿贪粗弊色、声、香、味、触也！若贪著生爱，则为所烧，汝速出三界，当得三乘──声闻、辟支佛、佛乘。我今为汝保任此事，终不虚也。汝等但当勤修精进’！如来以是方便诱进众生，复作是言：‘汝等当知！此三乘法皆是圣所称叹，自在无系，无所依求。乘是三乘，以无漏根、力、觉、道、禅定、解脱、三昧等而自娱乐，便得无量安隐快’。<span lang="EN-US"></span></span></b></p>
<p>此合上正说三乘。三界火宅为内体，粗弊五尘为外境，此内外之苦果体，若贪著之，虽有出世无漏之种子，均为所烧。若不贪著，速出三界，则可得三乘之果。佛即以所自经验者为之保任，以明不虚。诱进者、三界火宅则诱之出，无上觉路则诱之进。无系、无生死之系缚：有漏之法名为有依、有求，无依求、则非有漏之法矣。即非有漏之法，则无所依求于三界，自不为三界所系缚。五根、五力、七觉、八正道、四禅、八定、八解脱、三三昧等，为通于三乘之共德。大乘以一切种智所持之无漏功德为乘，二乘所起之功德，但有名相，尚无实体。佛则已具法性常住之无漏功德乘也。言众生若乘是三乘，而以无漏诸功德为娱乐，则其安隐快乐更为无量。</p>
<p><font color="#333399">子四<span>&nbsp; </span>令依言免难</font></p>
<p><b><span style="color:teal">“舍利弗！若有众生内有智性，从佛世尊闻法信受，殷勤精进，欲速出三界，自求涅槃，是名声闻乘。如彼诸子为求羊车出火宅。<span lang="EN-US"></span></span></b></p>
<p>此合上求羊车。智性、为因力，从佛闻法、为善友力，闻法信受、为作意力，殷勤精进、为资粮力。依此四胜力修于涅槃，为声闻乘。涅槃、亦译灭度，谓己度生死河，灭尽烦恼法也。在四涅槃之中，为择灭涅槃──以智慧择别破灭烦恼而得解脱──之少分。此为小乘涅槃，以但能度见思惑、灭分段苦也。</p>
<p><b><span style="color:teal">“若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘。如彼诸子为求鹿车出于火宅。<span lang="EN-US"></span></span></b></p>
<p>此合上求鹿车。辟支佛、一称独觉，出无佛之世，不待值佛方成道故。一名缘觉，以观十二因缘法成道故。辟支佛者，已曾于百劫以来闻法修行，广种福德。其证果也，为求自在慧，不必尽从他缘而得，以自性中之智慧种子最强有力，纵无外缘亦能生起。又所谓自在慧者，因福德、智慧在因已熟，故其慧力不假闻法而始能发动。其性好习静，不乐愦闹，独求独习，亦无急于利众之心。声闻但信受佛语以求解脱，辟支虽共闻法，然以好求自在慧故，须观一切因缘，故名缘觉，是为辟支佛乘。</p>
<p><b><span style="color:teal">“若有众生，从佛世尊闻法信受，勤修精进，求一切智、佛智、自然智、无师智──如来知见、力、无所畏，愍念安乐无量众生，利益天人，度脱一切，是名大乘。菩萨求此乘故，名为摩诃萨。如彼诸子为牛车出于火宅。<span lang="EN-US"></span></span></b></p>
<p>此合上求牛车。凡乘必具教、理、行、果四义，即闻教、解理、起行、证果。四者兼具，始谓之乘。二乘皆从佛闻法，大乘则专求佛智，佛智以平等法性为体。然平等法性不从求得，故所求者为佛智慧之德。然此德何由成？必求证于法性，斯无明可去而智慧之德以显，由证法性故成一切智。一切智仍可通于三乘，以二乘亦得人空智故，惟必二空智证真如性，始为根本无分别智等缘一切，无有所缘能缘之相，即成法体性相之相，斯为佛智。盖真如性本相，即根本一切智，以有无明故其相未显，然体自未失。若无明一分灭，则智相一分显矣。得此则起后得智，为万行之先导，成万德之庄严，由此万行、万德之二智，即可成为佛智也。一切智及佛智之成就圆满，均起于自觉，故名自然智。豁破根本无明，智性显现，不待外缘，为无师智。如释迦牟尼坐大树下，自誓不成正觉不起于座，是即其无师智也。如来知见，总上四智而言。在菩萨因地心中名为般若，在佛果上名为一切种智及一切不共德之种智，如来知见即其别名也。愍念与以乐，是为大慈；利益拔其苦，是为大悲。求此佛智及力、无畏等功德以自度，利益人天众生以度他，如是发心、领境、修行、成果，均各无上，故名大乘。就发心向大之因行言之，则名菩萨乘。就果地言之，亦名佛乘。萨、言有情，摩诃萨、义言大有情也。</p>
<p><font color="#333399">癸二<span>&nbsp; </span>合今实</font></p>
<p><font color="#333399">子一<span>&nbsp; </span>合说实</font></p>
<p><b><span style="color:teal">“舍利弗！如彼长者，见诸子等安隐得出火宅，到无畏处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门出三界苦怖畏险道，得涅槃乐。如来尔时便作是念：我有无量无边智慧、力、无畏等诸佛法藏，是诸众生皆是我子，等与大乘，不令有人独得灭度，皆以如来灭度而灭度之。是诸众生脱三界者，悉与诸佛禅定、解脱等娱乐之具，皆是一相一种、圣所称叹、能生净妙第一之乐。<span lang="EN-US"></span></span></b></p>
<p>此言长者既以诸子得出火宅，自惟无量财富，等以大车而赐诸子。如来见众生出三界苦，得四谛乐，佛智无边，亦等以大乘开示众生，不令有人独得灭度也。怖畏险道、指三界火宅。涅槃乐、指四谛法乐。灭度、亦名圆寂。如来灭度、谓法性圆满，无不成就，法性常寂，无一切生灭之相，是即如来之常、乐、我、净也。以如来灭度而灭度之，是即等与大乘。一相、即等同真如，非有杂染。一种、即圆融常净，尽为无漏。此诸一相一种功德，为众德本，是以能生无上法乐也。</p>
<p><font color="#333399">子二<span>&nbsp; </span>合释疑</font></p>
<p><b><span style="color:teal">“舍利弗！如彼长者初以三车诱引诸子，然后但与大车，宝物庄严，安隐第一，然彼长者无虚妄之咎。如来亦复如是无有虚妄，初说三乘引导众生，然后但以大乘而度脱之。何以故？如来有无量智慧、力、无所畏诸法之藏，能与一切众生大乘之法，但不尽能受。<span lang="EN-US"></span></span></b></p>
<p>就示教上言，为佛以智力与众生，以大乘法与众生。其实皆为众生本有之法，特待佛开示而后能有，故以为佛与之耳。又如来法性圆满，智慧如海，其所教人等同一法，但众生祗能随量领受，故曰不尽能受。盖倘能尽受，则即生即佛，亦无受而受矣。</p>
<p><font color="#333399">壬三<span>&nbsp; </span>结答</font></p>
<p><b><span style="color:teal">“舍利弗！以是因缘，当知诸佛方便力故，于一乘佛分别说三”。<span lang="EN-US"></span></span></b></p>
<p>法唯一乘，本无二三，惟众生虽尽具出世无漏种性，而仍有大小差别，故于佛乘方便说三耳。</p>
<p><font color="#333399">辛二<span>&nbsp; </span>偈颂</font></p>
<p><font color="#333399">壬一<span>&nbsp; </span>颂喻说</font></p>
<p><font color="#333399">癸一<span>&nbsp; </span>颂昔权说喻</font></p>
<p><font color="#333399">子一<span>&nbsp; </span>颂三界佛有喻</font></p>
<p><b><span style="color:teal">佛欲重宣此义而说偈言：“譬如长者，有一大宅。<span lang="EN-US"></span></span></b></p>
<p>长者、指释迦牟尼。大宅、指此三界火宅。</p>
<p><font color="#333399">子二<span>&nbsp; </span>颂五趣危亡喻</font></p>
<p><font color="#333399">丑一<span>&nbsp; </span>颂宅宇危朽</font></p>
<p><b><span style="color:teal">“其宅久故而复顿弊，堂舍高危，柱根摧朽，梁栋倾斜，基陛隤毁，墙壁圯坼，泥涂陀落，覆苫乱坠，橡梠差脱，周障屈曲，杂秽充遍。<span lang="EN-US"></span></span></b></p>
<p>堂舍、喻色阴；柱根、喻行阴；梁栋、喻受阴；基陛、为堂舍之所由立，喻命根所由起之业思种子；墙壁、喻想阴，悉如前释。自泥涂句以下，喻依正二报通常败坏不净之相。</p>
<p><font color="#333399">丑二<span>&nbsp; </span>颂人众甚多</font></p>
<p><b><span style="color:teal">“有五百人止住其中。<span lang="EN-US"></span></span></b></p>
<p><font color="#333399">丑三<span>&nbsp; </span>颂诸方灾起</font></p>
<p><font color="#333399">寅一<span>&nbsp; </span>总明变怪之相</font></p>
<p><font color="#333399">卯一<span>&nbsp; </span>喻五钝使</font></p>
<p><b><span style="color:teal">“鸱、枭、雕、鹫、乌、鹊、鸠、鸰。<span lang="EN-US"></span></span></b></p>
<p>此下初十七颂半，总明虫鬼交加变怪之相。复分为三：初六颂喻贪、嗔、痴、疑、慢、五钝烦恼，次十颂喻身、边、邪、见、戒、五利烦恼，后一颂半颂通结。</p>
<p>此喻贪烦恼。</p>
<p><b><span style="color:teal">“蚖、蛇、蝮、蝎、蜈蚣、蚰蜒、守宫、百足、鼬狸、鼷鼠、诸恶虫辈，交横驰走。<span lang="EN-US"></span></span></b></p>
<p>此喻嗔烦恼。毒物喻嗔心。守宫、虫名，古以此虫血注于宫女皮肤以察贞淫，故名守宫。</p>
<p><b><span style="color:teal">“屎尿臭处，不净流溢，蜣螂诸虫而集其上。<span lang="EN-US"></span></span></b></p>
<p>此喻痴烦恼。人类见为不净而蜣螂乐之，故为痴。犹天界众生观人道之不净而人不自知，出世圣人观三界之不净而众生不自知也。</p>
<p><b><span style="color:teal">“狐、狼、野干、咀嚼践踏，哜啮死尸，骨肉狼藉。<span lang="EN-US"></span></span></b></p>
<p>此喻疑烦恼。野干、似狐而小。狐性多疑，外道以疑故不信正法，遂不知生死流转之因果而陵灭谛理也。</p>
<p><b><span style="color:teal">“由是群狗竞来搏撮，饥羸慞惶，处处求食，斗诤攎掣，啀喍嗥吠。其舍恐怖，变状如是。<span lang="EN-US"></span></span></b></p>
<p>此一颂半喻慢烦恼，后半颂结之。因疑生慢，故群狗遂来搏撮。群狗、喻七慢九慢也。饥羸、喻不得法性之法食，慞惶、疑根未断之貌。斗诤者、凡夫以名利为斗诤，外道以邪见神通为斗诤。攎、音叉，五指往取也。啀喍、亦作啀龇，开口见齿之状，皆慢态也。</p>
<p><font color="#333399">卯二<span>&nbsp; </span>喻五利使</font></p>
<p><b><span style="color:teal">“处处皆有魑魅、魍魉、夜叉、恶鬼，食啖人肉。毒虫之属，诸恶禽兽，孚乳产生，各自藏护；夜叉竞来，争取食之。食之既饱，恶心转炽，斗诤之声，甚可怖畏。<span lang="EN-US"></span></span></b></p>
<p>此喻邪见烦恼。山川之怪曰魑魅，木石之怪曰魍魉，此皆精灵，若有若无。夜叉、恶鬼，恶业最盛。食啖人肉，谓摧毁人天善道，以上喻邪见之总相。毒虫恶兽产生藏护，复见食于恶道之夜叉，共相诤斗，以上喻邪见生众烦恼，烦恼更滋邪见，互相倚伏之相。</p>
<p><b><span style="color:teal">“鸠槃茶鬼，蹲踞土埵，或时离地一尺、二尺，往返游行，纵逸嬉戏；捉狗两足扑令失声，以脚加颈，怖狗自乐。<span lang="EN-US"></span></span></b></p>
<p>此喻戒取烦恼。谓重执己见、戒取余法也。鸠槃茶、为可怖之鬼。蹲踞土埵，专执己见之相。一尺者、执为最胜之义，二尺者、执为涅槃之因。又别解：离地为离欲界，一尺为离色界，二尺为离无色界，皆往返游行升降轮回徒劳无功之意。以上喻戒取之总相。外道涅槃非真胜法，生死可贱，喻如于狗。捉狗两足，喻执守外道之禁戒。扑令失声，喻使外道传布于外。以狗脚加狗颈，喻自谓禁戒能取涅槃，如是修习自喜，等于使狗怖畏以自乐也。以上喻戒取之别相。</p>
<p><b><span style="color:teal">“复有诸鬼，其身长大，裸形黑瘦，常住其中，发大恶声，叫呼求食。<span lang="EN-US"></span></span></b></p>
<p>此喻身见烦恼。身见、即我见显现之相。身长大、喻我见增上，裸形、喻无惭愧，黑、喻无明覆蔽，瘦、喻不得法食，常住中、喻不暂辍，发声求食、喻身见与我贪相应也。</p>
<p><b><span style="color:teal">“复有诸鬼其咽如针。<span lang="EN-US"></span></span></b></p>
<p>此喻见取烦恼。固执己见，不受他见，如喉细小不堪受食。</p>
<p><b><span style="color:teal">“复有诸鬼首如牛头，或食人肉，或复啖狗；头发髼乱残害凶险，饥渴所逼，叫唤驰走。<span lang="EN-US"></span></span></b></p>
<p>此喻边见烦恼，依高大之身见起。如牛头有两角，喻著两边见。食人肉，喻伤害人天善道。啖狗、喻习行恶业。头发髼乱，为边见外道凶恶之相。边见外道不过强执所见，而无功德食、法性水以自给，故有饥渴之相。</p>
<p><font color="#333399">卯三<span>&nbsp; </span>通结</font></p>
<p><b><span style="color:teal">“夜叉、饿鬼、诸恶鸟兽，饥急四向，窥看窗牖，如是诸难，恐畏无量。<span lang="EN-US"></span></span></b></p>
<p>夜叉、饿鬼，喻外道之邪见。诸恶鸟兽，喻凡夫之邪见。四向窥牖，喻不见正理，不自满足而不自在也。</p>
<p><font color="#333399">寅二<span>&nbsp; </span>别明扰攘之由</font></p>
<p><b><span style="color:teal">“是朽故宅属于一人，其人近出，未久之间，于后宅舍忽然火起，四面一时其焰俱炽。<span lang="EN-US"></span></span></b></p>
<p>此明主在无灾，主亡灾起。主人近出，指佛不应身示化于娑婆世界时而言。</p>
<p><b><span style="color:teal">“栋、梁、椽、柱，爆声震裂，摧折堕落，墙壁崩倒。<span lang="EN-US"></span></span></b></p>
<p>此明火焚宅坏，总显三界无常之相。</p>
<p><b><span style="color:teal">“诸鬼神等扬声大叫；雕鹫诸鸟、鸠槃茶等，周慞惶怖不能自出；恶兽毒虫藏窜孔穴，毗舍阇鬼亦住其中。薄福德故，为火所逼，共相残害，饮血啖肉。野干之属并已前死，诸大恶兽竞来食啖。臭烟烽勃，四面充塞。蜈蚣、蚰蜒、毒蛇之类，为火所烧，争走出穴，鸠槃茶鬼随取而食。又诸饿鬼头上火然，饥渴热恼，周慞闷走。<span lang="EN-US"></span></span></b></p>
<p>此明虫鬼扰攘之相。喻凡夫烦恼、外道烦恼、欲界烦恼、色界烦恼、无色界烦恼、各各有自焚之苦，不能自出。以显烦恼之多非惟欲界，即色、无色界并可厌离，此火宅喻之所以为如来之大悲心也。毗舍阇、为啖精气之鬼，喻诸外道厌离欲界，亦修禅定以趣入色、无色界。</p>
<p><font color="#333399">寅三<span>&nbsp; </span>结明可畏</font></p>
<p><b><span style="color:teal">“其宅如是，甚可怖畏，毒害、火灾，众难非一。<span lang="EN-US"></span></span></b></p>
<p><font color="#333399">子三<span>&nbsp; </span>颂权设方便喻</font></p>
<p><b><span style="color:teal">“是时、宅主在门外立，闻有人言：汝诸子等，先因游戏来入此宅，稚小无知，欢娱乐著。长者闻已：惊入火宅，方宜救济，令无烧害。<span lang="EN-US"></span></span></b></p>
<p>此三颂、颂见苦悲生。令无烧害，喻出世善根令勿为烦恼火之所烧害。</p>
<p><b><span style="color:teal">“告喻诸子，说众患难：恶鬼、毒虫，灾火蔓延，众苦次第相续不绝。毒蛇、蚖蝮及诸夜叉、鸠槃茶鬼、野干、狐狗、雕、鹫、鸱、枭、百足之属，饥渴恼急，甚可怖畏。此苦难处，况复大火？诸子无知，虽闻父诲，犹故乐著，嬉戏不已。<span lang="EN-US"></span></span></b></p>
<p>此五颂、颂示大不悕。</p>
<p><b><span style="color:teal">“是时、长者而作是念：诸子如此，益我愁恼。今此舍宅无一可乐，而诸子等耽湎嬉戏，不受我教，将为火害。即便思惟，设诸方便：<span lang="EN-US"></span></span></b></p>
<p>此三颂、颂思方拔济。</p>
<p><b><span style="color:teal">“告诸子等：我有种种珍玩之具，妙宝好车──羊车、鹿车、大牛之车，今在门外。汝等出来，吾为汝等造作此车，随意所乐，可以游戏。<span lang="EN-US"></span></span></b></p>
<p>此三颂、颂正说三乘。</p>
<p><font color="#333399">子四<span>&nbsp; </span>颂依言免难喻</font></p>
<p><b><span style="color:teal">“诸子闻说如此诸车，即时奔竞驰走而出，到于空地，离诸苦难。长者见子得出火宅，住于四衢，坐师子座，而自庆言：我今快乐！此诸子等生育甚难，愚小无知而入险宅：多诸毒虫、魑魅可畏，大火猛焰四面俱起，而此诸子贪乐嬉戏。我已救之令得脱难，是故诸人，我今快乐。<span lang="EN-US"></span></span></b></p>
<p>此诸子等生育甚难，喻此诸子之出世无漏种子，缘起非易；今在无明覆障之中，仍易被烧害也。</p>
<p><font color="#333399">癸二<span>&nbsp; </span>喻今说实</font></p>
<p><b><span style="color:teal">“尔时、诸子知父安坐，皆诣父所而白父言：‘愿赐我等三种宝车！如前所许；诸子出来，当以三车，随汝所欲。今正是时，唯垂给与’！长者大富，库藏众多：金、银、琉璃、砗磲、码瑙，以众宝物造诸大车。庄校严饰，周匝栏楯，四面悬铃，金绳交络，珍珠罗网张施其上，金华诸缨处处垂下，众彩杂饰周匝围绕，柔软缯纩以为茵褥，上妙细毯价值千亿、鲜白净洁以覆其上。有大白牛，肥壮多力，形体姝好，以驾宝车。多诸傧从而待卫之。以是妙车等赐诸子。诸子是时欢喜踊跃，乘是宝车游于四方，嬉戏快乐，自在无碍。<span lang="EN-US"></span></span></b></p>
<p>真珠罗网、即幰盖。柔软缯纩三句，即重敷婉筵之意。余如前释。</p>
<p><font color="#333399">壬二<span>&nbsp; </span>颂合说</font></p>
<p><font color="#333399">癸一<span>&nbsp; </span>颂合昔权</font></p>
<p><font color="#333399">子一<span>&nbsp; </span>颂合三界佛有</font></p>
<p><b><span style="color:teal">“告舍利弗：我亦如是，众圣中尊，世间之父。<span lang="EN-US"></span></span></b></p>
<p><font color="#333399">子二<span>&nbsp; </span>颂合五趣危亡</font></p>
<p><b><span style="color:teal">“一切众生皆是吾子，深著世乐，无有慧心。三界无安，犹如火宅，众苦充满，甚可怖畏，常有生、老、病、死、忧患，如是等火炽然不息。<span lang="EN-US"></span></span></b></p>
<p><font color="#333399">子三<span>&nbsp; </span>颂合权设方便</font></p>
<p><b><span style="color:teal">“如来已离三界火宅，寂然闲居，安处林野。今此三界皆是我有，其中众生悉是吾子。而今此处多诸患难，唯我一人能为救护。虽复教诏而不信受，于诸欲染贪著深故，以是方便为说三乘，令诸众生知三界苦，开示演说出世间道。<span lang="EN-US"></span></span></b></p>
<p>安处林野，喻如来已证究竟涅槃。三界我有，以佛应化于三界故。</p>
<p><font color="#333399">子四<span>&nbsp; </span>颂合依言免难</font></p>
<p><b><span style="color:teal">“是诸子等若心决定，具足三明及六神通；有得缘觉；不退菩萨。<span lang="EN-US"></span></span></b></p>
<p>三明；即天眼明、宿命明、漏尽明。不退菩萨，住初地上证不退之菩萨也。</p>
<p><font color="#333399">癸二<span>&nbsp; </span>颂合今实</font></p>
<p><b><span style="color:teal">“汝舍利弗！我为众生，以此譬喻说一佛乘。汝等若能信受是语，一切皆当成得佛道。是乘微妙，清净第一，于诸世间为无有上，佛所悦可，一切众生所应称赞、供养、礼拜。无量亿千诸力、解脱、禅定、智慧、及佛余法──得如是乘，令诸子等日夜劫数常得游戏，与诸菩萨及声闻众，乘此宝乘，直至道场。<span lang="EN-US"></span></span></b></p>
<p><font color="#333399">壬三<span>&nbsp; </span>颂结说</font></p>
<p><b><span style="color:teal">“以是因缘，十方谛求，更无余乘，除佛方便。<span lang="EN-US"></span></span></b></p>
<p><font color="#333399">庚三<span>&nbsp; </span>劝信解经欣当佛智</font></p>
<p><font color="#333399">辛一<span>&nbsp; </span>显法有权实令舍权取实</font></p>
<p><b><span style="color:teal">“告舍利弗：汝诸人等皆是吾子，我则是父。汝等累劫众苦所烧，我皆济拔令出三界。<span lang="EN-US"></span></span></b></p>
<p>此二颂明父子情深，见苦能拔。</p>
<p><b><span style="color:teal">“我虽先说汝等灭度，但尽生死而实不灭，今所应作唯佛智慧。<span lang="EN-US"></span></span></b></p>
<p>此一颂半，总标昔权今实。但尽分段生死，实非如来灭度，故今日正当求佛智也。</p>
<p><b><span style="color:teal">“若有菩萨，于是众中能一心听诸佛实法。诸佛世尊，虽以方便，所化众生皆是菩萨。若人小智深著爱欲，为此等故说于苦谛。众生心喜得未曾有，佛说苦谛真实无异。若有众生不知苦本，深著苦因不能暂舍，为是等故方便说道。诸苦所因，贪欲为本。若灭贪欲，无所依止，灭尽诸苦，名第三谛。为灭谛故修行于道，离诸苦缚，名得解脱。是人于何而得解脱？但离虚妄名为解脱，其实未得一切解脱。佛说是人未实灭度，斯人未得无上道故，我意不欲令至灭度。<span lang="EN-US"></span></span></b></p>
<p>此十一颂明今实昔权。佛说方便，实皆教菩萨法也，此颂今实；以下颂昔权。著于爱欲者、为说苦谛。又苦因即集之业烦恼，乃为说断集之道，是为集谛。贪为苦本，贪灭则苦无所依，故为说第三谛之灭谛。欲求证灭，复为说修行离苦解脱之道，是为道谛。若但离虚妄以为解脱，则其所证者为有作四谛，能证无作四谛斯为一切解脱耳。由是知仅住权乘之人，实未得无上大般涅槃之道，故佛说其未实灭度。且不欲此住权之人，不取于大般涅槃之道而即至无余之灭度也。</p>
<p><font color="#333399">辛二<span>&nbsp; </span>示人有是非令学是除非</font></p>
<p><font color="#333399">壬一<span>&nbsp; </span>观根以说勿妄宣传</font></p>
<p><b><span style="color:teal">“我为法王，于法自在，安隐众生，故现于世。汝舍利弗！我此法印，为欲利益世间故说，在所游方，勿妄宣传。<span lang="EN-US"></span></span></b></p>
<p>此言我于一切法得大自在，能契正法之理而说，契众生之机而说，故为法王，利益众生。若汝等不知，则勿妄宣传也。</p>
<p><font color="#333399">壬二<span>&nbsp; </span>信者位高久植德本</font></p>
<p><b><span style="color:teal">“若有闻者随喜顶受，当知是人阿惟越致。若有信受此经法者，是人已曾见过去佛，恭敬供养，亦闻是法。若人有能信汝所说，则为见我，亦见于汝及比丘僧、并诸菩萨。斯法华经，为深智说，浅识闻之，迷惑不解。一切声闻及辟支佛，于此经中力所不及。汝舍利弗，尚于此经以信得入，况余声闻？其余声闻信佛语故，随顺此经，非己智分。<span lang="EN-US"></span></span></b></p>
<p>阿惟越致，言不退转。信汝所说，信法宝也。则为见我、及比丘、并菩萨，见佛僧二宝也。斯法华经为深智说者，以此经难信故，以信此经即当成佛故。言舍利弗汝最上根以信始能证入，余不信者益不能矣。盖彼但以信为之故随顺此经，而实非有能信之深智也。</p>
<p><font color="#333399">壬三<span>&nbsp; </span>无智之人不信罪相</font></p>
<p><b><span style="color:teal">“又舍利弗！憍、慢、懈怠、计我见者，莫说此经。凡夫浅识，深著五欲，闻不能解，亦勿为说。<span lang="EN-US"></span></span></b></p>
<p>此明外道、凡夫具四恶、三恶者，应勿为说。憍、高纵之意。憍、与慢、怠、我见、为四恶。又浅识、与著五欲与不能解、为三恶也。</p>
<p><b><span style="color:teal">“若人不信毁谛此经，则断一切世间佛种。或复颦蹙而怀疑惑，汝当听说此人罪报！若佛在世、若灭度后，其有诽谤如斯经典，见有读诵、书持经者，轻贱憎嫉而怀结恨，此人罪报，汝今复听！<span lang="EN-US"></span></span></b></p>
<p>此明不信此经故种恶因。</p>
<p><b><span style="color:teal">“其人命终入阿鼻狱，具足一劫，劫尽更生，如是展转至无数劫。<span lang="EN-US"></span></span></b></p>
<p>此下明不信此经故受恶果。此先释受地狱果相。狱、即受苦之处。阿鼻、义言无间，无休息也。</p>
<p><b><span style="color:teal">“从地狱出，常堕畜生，若狗、野干，其形□瘦，黧黮、疥癞，人所触娆，又复为人之所恶贱。常困饥渴，骨肉枯竭，生受楚毒，死被瓦石，断佛种故受斯罪报。<span lang="EN-US"></span></span></b></p>
<p>此释受畜生报中之狗、野干果相。□、音窟，头秃貌。黧黮、深黑。疥癞、恶疮。触娆、击触而娆乱之也。</p>
<p><b><span style="color:teal">“若作馲驼，或生驴中，身常负重，加诸杖捶，但念水草，余无所知，谤斯经故获罪如是。<span lang="EN-US"></span></span></b></p>
<p>此释受驼、驴果相。馲驼，即橐驼。</p>
<p><b><span style="color:teal">“有作野干，来入聚落，身体疥癞，又无一目，为诸童子之所打掷，受诸苦痛，或时致死。<span lang="EN-US"></span></span></b></p>
<p>此释受野干果相。</p>
<p><b><span style="color:teal">“于此死已，更受蟒身，其形──长大五百由旬。聋騃、无足，宛转腹行，为诸小虫之所咂食，昼夜受苦无有休息，谛斯经故获罪如是。<span lang="EN-US"></span></span></b></p>
<p>此释受蟒身果相。咂、义同唼，鸟类口食曰唼。</p>
<p><b><span style="color:teal">“若得为人，诸根闇钝，矬、陋、□、躄、盲、聋、背伛。有所言说，人不信受；口气常臭，鬼魅所著。贫穷下贱，为人所使，多病痟瘦，无所依怙。<span lang="EN-US"></span></span></b></p>
<p>此释得恶人果后形容丑恶也。根、即眼、耳、鼻、舌、身、意之六根。矬、音坐，平声，短也。<span style="&quot;Times New Roman&quot;">□</span>、音挛，手拘之病。躄、脚跛也。背伛、背曲也。病渴曰痟。无依怙、孤苦也。</p>
<p><b><span style="color:teal">“虽亲附人，人不在意，若有所得，寻复忘失。<span lang="EN-US"></span></span></b></p>
<p>此释得恶人果后无所依托。</p>
<p><b><span style="color:teal">“若修医道，顺方治病，更增他疾，或复致死。若自有病，无人救疗，设服良药而复增剧。<span lang="EN-US"></span></span></b></p>
<p>此释得恶人果后福祐浅薄。</p>
<p><b><span style="color:teal">“若他反逆、抄劫、窃盗，如是等罪，横罹其殃。<span lang="EN-US"></span></span></b></p>
<p>此释得恶人果后横罹灾殃。</p>
<p><b><span style="color:teal">“如斯罪人，永不见佛。众圣之王，说法教化，如斯罪人常生难处，狂聋、心乱，永不闻法。于无数劫，如恒河沙，生辄聋、哑，诸根不具。<span lang="EN-US"></span></span></b></p>
<p>此释得恶人果后无一善果。难处、有困难之处，使不便于闻法也。既不见佛，复难闻法，常根又缺。如是罪人，真永无受度之机缘矣。</p>
<p><b><span style="color:teal">“常处地狱，如游园观。在余恶道，如己舍宅。驼、驴、猪、狗，是其行处，谤斯经故，获罪如是。<span lang="EN-US"></span></span></b></p>
<p>此释轮受地狱、饿鬼、畜生三恶趣之果相。</p>
<p><b><span style="color:teal">“若得为人，聋、盲、喑、哑、贫穷诸衰、以自庄严，水肿、干痟、疥癞、痈疽──如是等病以为衣服。身常臭处，垢秽不净，深著我见，增益嗔恚，淫欲炽盛，不择禽兽，谤斯经故，获罪如是。<span lang="EN-US"></span></span></b></p>
<p>此释复得为人之诸恶果相。诸衰、容貌衰丑之总相。残疾、贫病、丑垢之苦集于外，更有贪、嗔、痴三毒之恶行起于内，罪重障深，莫过是矣！</p>
<p><b><span style="color:teal">“告舍利弗：谤斯经者，若说其罪，穷劫不尽。以是因缘，我故语汝：无智人中，莫说此经。<span lang="EN-US"></span></span></b></p>
<p>此结成。</p>
<p><font color="#333399">壬四<span>&nbsp; </span>于有智者应为说之</font></p>
<p><b><span style="color:teal">“若有利根，智慧明了，多闻强识，求佛道者，如是之人乃可为说。<span lang="EN-US"></span></span></b></p>
<p>此明虽未发心而已具佛种性之人，即可为说。</p>
<p><b><span style="color:teal">“若人曾见亿百千佛，植诸善本，深心坚固，如是之人乃可为说。<span lang="EN-US"></span></span></b></p>
<p>此明既已发心、曾种施习者，可为说。既久事佛，自曾广行布施。</p>
<p><b><span style="color:teal">“若人精进，常修慈心，不惜身命，乃可为说。若人恭敬，无有异心，离诸凡愚，独处山泽，如是之人乃可为说。<span lang="EN-US"></span></span></b></p>
<p>此明曾种精进习、及禅定习者，可为说。</p>
<p><b><span style="color:teal">“又舍利弗！若见有人，舍恶知识，亲近善友，如是之人乃可为说。若见佛子持戒清洁，如净明珠，求大乘经，如是之人乃可为说。<span lang="EN-US"></span></span></b></p>
<p>此明曾种智慧习、及持戒习者，可为说。亲善远恶，斯即智慧。</p>
<p><b><span style="color:teal">“若人无嗔，质直柔软，常愍一切，恭敬诸佛，如是之人乃可为说。<span lang="EN-US"></span></span></b></p>
<p>此明曾种忍辱习者，可为说。</p>
<p><b><span style="color:teal">“复有佛子，于大众中，以清净心，种种因缘、譬喻言辞说法无碍，如是之人乃可为说。<span lang="EN-US"></span></span></b></p>
<p>此明发菩萨心说法利他者，可为说。</p>
<p><b><span style="color:teal">“若有比丘，为一切智四方求法，合掌顶受，但乐受持大乘经典，乃至不受余经一偈，如是之人乃可为说。<span lang="EN-US"></span></span></b></p>
<p>此明心乐大乘勤求佛法自度者，可为说。</p>
<p><b><span style="color:teal">“如人至心求佛舍利，如是求经，得已顶受，其人不复志求余经，亦未曾念外道典籍，如是之人乃为可说。<span lang="EN-US"></span></span></b></p>
<p>此明远离外道求佛菩提者，可为说。</p>
<p><b><span style="color:teal">“告舍利弗：我说是相求佛道者，穷劫不尽。如是等人，则能信解，汝当为说妙法华经”！<span lang="EN-US"></span></span></b></p>
<p>此二颂结成。</p>
