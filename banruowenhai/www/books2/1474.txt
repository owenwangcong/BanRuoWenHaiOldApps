<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第三卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">壬二<span lang="EN-US">&nbsp;&nbsp;显示所遗真性令见如来藏体&nbsp;&nbsp;分二&nbsp;&nbsp;&nbsp;&nbsp;癸初&nbsp;&nbsp;阿难舍妄求真&nbsp;&nbsp;&nbsp;&nbsp;二&nbsp;&nbsp;如来极显真体&nbsp;&nbsp;癸初分二&nbsp;&nbsp;&nbsp;&nbsp;子初&nbsp;&nbsp;悲感痛悔&nbsp;&nbsp;&nbsp;&nbsp;二&nbsp;&nbsp;表迷求示&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难闻已，重复悲泪！五体投地长跪合掌，而白佛言：自我从佛，发心出家。恃佛威神，常自思惟，无劳我修，将谓如来，惠我三昧，不知身心本不相代，失我本心，身虽出家，心不入道；譬如穷子，舍父逃逝。<span lang="EN-US"></span></span></b></p>
<p>上文阿难执妄为真，如来极破而令舍，此下阿难悟妄求真，如来极显而令用。真原本有，近具根中，远该万法，无奈迷之已久，非遗似遗，若不方便显之，则终不能见，此即二根本中真本。前妄本既破，今真本当显，即显平日所遗之真性，始自眼根显出，复为融会四科七大，同归如来藏体。阿难因闻，入灭受想定，心尚非真，则寻常所用之攀缘识心，自不待言矣。所以重复悲泪礼佛，追述痛悔。凡人悟之深者，心必有悲，或悟妄而悲久苦，或悟真而悲久失，此悟所执识心全妄，而真心未悟，故悲悔耳！</p>
<p>本文悔恃如来，不修大定，乃曰自我从佛出家，恃佛之威德神力，常自思惟即妄想心，无劳我自己修行，将谓我是如来最小之弟，情同天伦，如来必能惠恩赐也我三昧，不知彼此身心，本不可相代；如父子上山，各自努力，不能替代我行也。</p>
<p>失我本心者：本心即本有真心，从无始来，迷不自觉，如醉汉衣里之珠，迷则非失似失。既是遗真，自必执妄，所以身虽出家，心不入道。</p>
<p>出家有三：一、出世俗家，即割恩断爱，依止佛门；二、出三界家，即证无漏道，不受轮回；三、出烦恼家，断尽诸惑，一心清净。今阿难但出第一种家，所以心不入道。譬如穷子，舍父逃逝：阿难迷真，自喻穷子，遗失本有家珍，背觉合尘，如舍父逃逝。父喻本觉，子喻妄觉，从真起妄，背觉合尘，故如舍父逃逝。由是起惑造业，随业受报，轮转诸趣，备受痛苦，故此悲悔。观此即佛不足恃，但求加被，不自修行者，可以警矣！</p>
<p><b><span style="color:teal">今日乃知：虽有多闻。若不修行，与不闻等；如人说食，终不能饱。<span lang="EN-US"></span></span></b></p>
<p>此悔恃多闻，终无实得。今日乃知，因悟方知，虽有多闻善根，若不依教修行，与不闻相等；犹如有人，口说美食，说而不食，肚中终不能饱。虽有多闻，不肯从闻、思、修，三慧并进，徒闻无益，亦复如是。说得一丈，不如行得一尺。观此即闻不足恃，徒攻文字，而不实修者，可以警矣！初悲感痛悔竟。</p>
<p><span style="color:#333399">子二<span lang="EN-US">&nbsp;&nbsp;表迷求示</span></span></p>
<p><b><span style="color:teal">世尊！我等今者，二障所缠，良由不知寂常心性，惟愿如来，哀愍穷露，发妙明心，开我道眼。<span lang="EN-US"></span></span></b></p>
<p>二障者：一、烦恼障：属我执所起，有分别、俱生、粗、细之异。粗乃作意分别之惑，如起身边等见；细乃任运俱生之惑，如起贪嗔等心。总是昏烦之法，恼乱有情身心，续诸生死，能障涅槃，故名烦恼障；又名事障，能障人天胜妙好事。二、所知障：属法执所起，亦有分别、俱生、粗、细之异。粗乃心外取境，不达外境唯心，分别心外实有，有所希取；细乃自生法爱，不达修证性空，任运而生爱著，不能舍离。所知二字不是障，被障障所知智境。碍正知见，即能障菩提，故名所知障，又名理障，能障所证法空之理。</p>
<p>《圆觉经》云：‘先除事障，未断理障，但能悟入二乘境界；若事、理障，已永断灭，则入如来大圆觉海。’又二障，据天台宗所分：烦恼障即界内见、思。见乃分别所起惑，思乃任运所起惑；所知障，即界外尘沙、无明。尘沙谓于外境，不达唯心，遇事生执；无明谓于所修证，不达性空，随分起爱。阿难初果之人，但破我执分别，我执俱生仍在，是尚为烦恼障所缠，而所知障全未解脱，故曰：‘二障所缠。’然障缠必有所因，良由不知寂常心性，即其因也。良犹诚也；寂者不动摇；常者无生灭。此之心性，即是真心实性，具在众生根中。心性二字，若单用一字，则体用双兼，若双用二字，则体用当分。以灵知谓之心，以不变谓之性。诚由迷此真心实性，所以认彼妄识，而为二障所缠矣！</p>
<p>阿难已觉妄识，摇动不寂，生灭无常，故责己不知寂常心性，意欲舍妄求真，与前所求真际所诣，迥然不同。前仍认识为心，但责己不知真处；今闻妄识无体，乃责己不知真心。惟愿如来，哀愍穷露：无有法财曰穷，无所栖藏曰露，即贫穷孤露，无有华屋，可以安身立命也。发妙明心者：即本妙元明之心。妙是寂义，明是照义，寂而常照，照而常寂；若言其寂，一段光明，照天照地；若言其照，视之无形，听之无声。如云栖大师所云：‘寂湛常恒，灵明洞彻’者是也。此心虽是众生本有，迷不自知，故求如来，而启发之。以期破除二障也。<span>&nbsp; </span>开我道眼者：即求开见道之眼，属智眼、心眼、非浮尘眼根，与胜义眼根可比。阿难至此，已知认见属眼，与认识为心，同一错谬，故求开道眼，可以辨明奢摩他路，而起微密观照，照见楞严定体。下文如来十番显见，会四科融七大，皆为发妙明心，开道眼，应其所求也。初阿难舍妄求真竟。</p>
<p><span style="color:#333399">癸二<span lang="EN-US">&nbsp;&nbsp;如来极显真体&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;光表许说&nbsp;&nbsp;&nbsp;&nbsp;二&nbsp;&nbsp;正显即真&nbsp;&nbsp;&nbsp;&nbsp;今初</span></span></p>
<p><b><span style="color:teal">即时如来，从胸卍字，涌出宝光，其光晃昱，有百千色。十方微尘，普佛世界，一时周遍，遍灌十方，所有宝刹，诸如来顶，旋至阿难，及诸大众。<span lang="EN-US"></span></span></b></p>
<p>《宝镜》云：‘此佛先以光相显示，而后许说也。’前放光表破妄之相，今放光表显真之相也。卍字者，表无漏性德。梵云阿悉底迦，此云有乐，谓有此相，必受安乐。然按华严音义卍字本非是字，因武周长寿二年，则天权制此字，安于天枢。以佛胸前有纹如此，名吉祥海云相。此相为吉祥、万德之所集成，今制此字，安于天枢，冀获吉祥故。</p>
<p>光表智慧，从胸卍字涌出，表根本正智，从如如理体而发。后文如来自谓，我以不灭不生，合如来藏，而如来藏，惟妙觉明，圆照法界。此是妙觉明，下是圆照法界。其光晃昱：光明盛貌。有百千色者：表体含万德，用遍恒沙。十方微尘，普佛世界，一时周遍者：此即表智光，圆照法界，无边刹土，自他不隔于毫端也。<span>&nbsp; </span>遍灌十方，所有宝刹，诸如来顶者：表上齐诸佛。旋至阿难，及诸大众者：表下等众生。正显此光，生佛一如，无所欠阙。</p>
<p><b><span style="color:teal">告阿难言：吾今为汝，建大法幢；亦令十方，一切众生，获妙微密性，净明心，得清净眼。<span lang="EN-US"></span></span></b></p>
<p>幢，表摧邪立正。大法幢，即大佛顶首楞严王，最胜之法，可以摧伏邪妄，建立正因。获妙二字，双贯下二句，当云获妙微密性，获妙净明心。性言微密者：谓幽微秘密，即识精元明之体，人人本具，虽终日行，而不自觉也，乃属如如之理，如宅中宝藏，非指示而莫晓，故曰：‘微密’；心曰净明者，谓清净圆明，即本觉照体独立，个个现成，由妄识障蔽，而不能发也。如摩尼珠王，自具照体，必随方而现色，故曰：‘净明。’</p>
<p>得清净眼者：此属如如智，与上二句，乃理智对举，此称理之智，即微密观照，远离分别，诸尘不干，故曰：‘清净。’称理而周法界，即后大开圆解之智慧眼也。又阿难求寂常心性。而佛许以获妙微密性；求妙明心，而佛许以获净明心；求开道眼，而佛许以得清净眼；一一悉皆如愿以偿，由佛具乐说无碍辩，故能请答相应如是。</p>
<p>昔沩山问仰山：‘妙净明心，汝作么生会？’仰山曰：‘山、河、大地、日、月、星、辰。’沩山曰：‘汝祗得其事。’仰山曰：‘和尚适来问甚么？’沩山曰：‘妙净明心。’仰山曰：‘唤作事得么？’沩山曰：‘如是！如是！’只缘仰山会妙净明心，得清净眼。初光表许说竟。</p>
<p><span style="color:#333399">子二<span lang="EN-US">&nbsp;&nbsp;正显即真&nbsp;&nbsp;分三&nbsp;&nbsp;&nbsp;&nbsp;丑初&nbsp;&nbsp;克就根性直指真心&nbsp;&nbsp;&nbsp;&nbsp;二&nbsp;&nbsp;会通四科即性常住&nbsp;&nbsp;&nbsp;&nbsp;三&nbsp;&nbsp;圆彰七大即性周遍&nbsp;&nbsp;丑初又分二&nbsp;&nbsp;&nbsp;&nbsp;寅初&nbsp;&nbsp;带妄显真&nbsp;&nbsp;&nbsp;&nbsp;二&nbsp;&nbsp;剖妄出真&nbsp;&nbsp;&nbsp;&nbsp;今初</span></span></p>
<p>阿难既已舍妄求真，而如来许以显真。若就众生分上，指出纯真无妄之心，即使如来，亦所不能。何以故？纯真之心，清净本然，未涉事用，并无众生之名。既为众生，则依惑造业，依业受报，则真堕妄中，故只得带妄显真。所显之真，即是八识精明之体，前二种根本中所云识精元明，后第五显见中，喻如第二月。识精本是妙明真体，因最初一念，无明妄动，不生不灭，与生灭和合，成阿赖耶识，全体是真，不过略带无明之妄；如第二月，亦全体是真，略带捏目之妄。此之识精，即是众生根性，处染不染，随缘不变，众生日用之中，承渠恩力，迷不自觉，故佛向阿难眼中指出，即指根性为真心，欲令阿难及诸大众，舍彼识心用此根性，若不先为极显其真，何能使阿难取此新悟，舍彼旧执乎？明知体带二种颠倒见妄，姑且带之，而不急破；直待十番显见之后，真理即明，真体亦露，再为破坏同分、别业二妄，正如脱衣露体也。</p>
<p><span style="color:#333399">寅初<span lang="EN-US">&nbsp;&nbsp;带妄显真&nbsp;&nbsp;分十&nbsp;&nbsp;&nbsp;&nbsp;卯初&nbsp;&nbsp;显见是心&nbsp;&nbsp;&nbsp;&nbsp;二&nbsp;&nbsp;显见不动&nbsp;&nbsp;&nbsp;&nbsp;三&nbsp;&nbsp;显见不灭&nbsp;&nbsp;&nbsp;&nbsp;四&nbsp;&nbsp;显见不失&nbsp;&nbsp;&nbsp;&nbsp;五&nbsp;&nbsp;显见无还&nbsp;&nbsp;&nbsp;&nbsp;六&nbsp;&nbsp;显见不杂&nbsp;&nbsp;&nbsp;&nbsp;七&nbsp;&nbsp;显见无碍&nbsp;&nbsp;&nbsp;&nbsp;八&nbsp;&nbsp;显见不分&nbsp;&nbsp;&nbsp;&nbsp;九&nbsp;&nbsp;显见超情&nbsp;&nbsp;&nbsp;&nbsp;十&nbsp;&nbsp;显见离见卯初&nbsp;&nbsp;显见是心&nbsp;&nbsp;分五&nbsp;&nbsp;&nbsp;&nbsp;辰初&nbsp;&nbsp;双举法喻现前&nbsp;&nbsp;&nbsp;&nbsp;二&nbsp;&nbsp;双陈法喻令审&nbsp;&nbsp;&nbsp;&nbsp;三&nbsp;&nbsp;辨明无眼有见&nbsp;&nbsp;&nbsp;&nbsp;四&nbsp;&nbsp;辨明瞩暗成见&nbsp;&nbsp;&nbsp;&nbsp;五&nbsp;&nbsp;辨定眼见是心&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，汝先答我，见光明拳。此拳光明，因何所有？云何成拳？汝将谁见？阿难言：由佛全体，阎浮檀金，赩如宝山，清净所生，故有光明；我实眼观；五轮指端，屈握示人，故有拳相。<span lang="EN-US"></span></span></b></p>
<p>此蹑前拳相，以验当机，毕竟取何为见。如来即为建大法幢，许令开发真心道眼，于彼见解，不得不加勘验，故连三问：一问：汝先答我，见光明拳，此拳光明，因何所有？二问：云何成拳？三问：汝将谁见？问虽有三，意则在一，要阿难参究见者是谁？即所谓直指人心。见性成佛，宗门下教人看话头，即本此旨，岂可谓此经完全教意耶？此经乃有字之宗，宗门即无字之教。又此经双兼宗教，阿难不领能见是心，故如来不得已，举例设喻以显之。</p>
<p>阿难言，由佛全体，阎浮檀金，赩<span style="font-size:10.0pt;">金光赤焰也</span>如宝山。阎浮檀此云胜金，须弥山南面有洲，多此檀树，果汁入水，沙石成金，此金一粒，置常金中，悉皆失色。又传此金方寸，置暗室中，照曜如昼。佛身金色如之，赩如宝山：金光赤焰，犹如一座宝山。清净所生：即前云，非是欲爱所生，故有光明。此答第一问。<span>&nbsp; </span>我实眼观：答第三问。佛问阿难：汝将谁见？正要阿难悟见是心。今者阿难于识虽知是妄，于见仍认属眼，不知眼根乃是色法，为眼识所依，见性所托，能见并不是眼也。五轮指端，屈握示人，故有拳相：此答第二问。初双举法喻现前竟。</p>
<p><span style="color:#333399">辰二<span lang="EN-US">&nbsp;&nbsp;双陈法喻令审</span></span></p>
<p><b><span style="color:teal">佛告阿难：如来今日，实言告汝：诸有智者，要以譬喻，而得开悟。<span lang="EN-US"></span></span></b></p>
<p>世尊见当机，仍然认眼为见，更反劣于前认识为心。略说眼见不及识心有三：一、眼有形，易可破坏，触之即伤，不若识心无形，卒难损坏；二、眼有限，只能明前，不能见后，不若识心，前后左右，皆能遍缘；三眼有碍，但见障内<span style="font-size:10.0pt;">如墙壁为障障内可见</span>之色，不见障外，不若识心，远隔千山，皆能缘到。因此之故，众生皆认识为心，迷却本有真心；今认眼为见，迷却眼中见性。故如来巧示，无眼有见，令知此见非眼，见性常住，全不系属眼根之有无，有眼有见，无眼亦有见。若能悟此见性为真心，则常住妙明，不动周圆，无边妙义，悉皆得显，方能迥超识心，令决取舍，故辨无眼有见。<span>&nbsp; </span>告阿难言：我今不与汝谈玄说妙，但就现前实事，与汝言之；法若不显，再以喻明之。诸有智者：指中根，要以譬喻而得开悟；若上智之人，一闻便悟，不须譬喻；无智之者，喻亦难明。</p>
<p><b><span style="color:teal">阿难，譬如我拳，若无我手，不成我拳；若无汝眼，不成汝见；以汝眼根，例我拳理，其义均</span></b><b><span style="font-size:10.0pt;color:teal">同也</span><span style="color:teal">否？<span lang="EN-US"></span></span></b></p>
<p>无手无拳，无眼无见，迷观似同，悟见实异。今佛以见例拳，用手例眼，故问之曰：以汝阿难眼根之见，比例我手之拳，此种事相，与义理均同否？正勘阿难，为迷为悟耳！此中眼根，即眼所成之见，但举能成，略却所成；拳理，即手所成之拳，但标所成，略却能成：须善会之。</p>
<p><b><span style="color:teal">阿难言：唯然，世尊！既无我眼，不成我见；以我眼根所成见。例如来</span></b><b><span style="font-size:10.0pt;color:teal">手所成</span><span style="color:teal">拳，事义相类。<span lang="EN-US"></span></span></b></p>
<p>当机只知顺水行舟，不知看风使舵，遂即应声，答曰：唯然，世尊！唯然是应诺之词。既无我眼，不成我见等语，全同凡情见解，究竟不悟见不属眼之理，乃曰：以我眼根所成见，无眼即无见；例如来手所成拳，无手即无拳，若事相若义理，两者比例，正属相类。类者似也，同也。二双陈法喻令审竟。</p>
<p><span style="color:#333399">辰三<span lang="EN-US">&nbsp;&nbsp;辨明无眼有见</span></span></p>
<p><b><span style="color:teal">佛告阿难：汝言相类，是义不然。何以故？如无手人，拳毕竟灭；彼无眼者，非见全无？<span lang="EN-US"></span></span></b></p>
<p>初三句，总斥引例不齐。告阿难曰：汝言无眼无见，引例无手无拳相类，是义实则不然，汝殊欠审察。何以故下，征辨不相类之义。如无手人，手无则拳相毕竟是灭，以手外无拳故；彼无眼者，眼坏而见性仍然不坏，以眼见各体故。</p>
<p>彼无眼者：指盲人，非见全无，以仍能见暗故。全无二字按体用作二释：一、约用释：盲人无眼，既能见暗，但阙一分见明之用，非见暗之用而全无也。二、约体释：盲人无眼，但是眼无，并非能见之全体亦无，以见体整个，完全无有亏损，亦非半无也。</p>
<p><b><span style="color:teal">所以者何？汝试于途，询问盲人：汝何所见？彼诸盲人，必来答汝：我今眼前，惟见黑暗，更无他瞩。<span lang="EN-US"></span></span></b></p>
<p>此令其询验。重征所以无眼有见者，何也？汝若不信，试于途中，询问盲人，自可验知；以无眼有见，非盲人无以证也。<span>&nbsp; </span>汝何所见？是告以询问之词。彼诸盲人，必来对答于汝：我今眼前，惟<span style="font-size:10.0pt;">独也</span>见黑暗，除暗之外，更无他物可瞩。瞩即看也，此则揣其答词。</p>
<p><b><span style="color:teal">以是义观，前尘自暗，见何亏损？<span lang="EN-US"></span></span></b></p>
<p>前尘指眼前尘境。依本经眼根所对，有明、暗二尘。以是义观者：以盲人瞩暗之义，观察起来，眼前尘境，自有一分暗尘，盲人既能瞩暗，则能见体性，有何亏损？所以汝言相类，我谓不然者，此也。此佛就无位真人赤肉团上，指出一只金刚正眼，正所谓无明窟里，有个大光明藏也。上无眼有见，显能见之性，不假眼缘，是脱根也；下瞩暗成见，显能见之性，不假明缘，是脱尘也。而能灵光独耀，迥脱根尘，岂同妄心离尘无体者乎？</p>
<p>昔相国崔公群，见如会禅师问曰：‘师以何得？’会曰：‘以见性得。’会方病眼。崔讥曰：‘既云见性，其奈眼何？’会曰：‘见性非眼，眼病何害？’崔稽首谢之。后法眼禅师别云：‘是相公眼，岂以会之所答，犹涉教意乎？’三辨明无眼有见竟。</p>
<p><span style="color:#333399">辰四<span lang="EN-US">&nbsp;&nbsp;辨明瞩暗成见</span></span></p>
<p><b><span style="color:teal">阿难言：诸盲眼前，惟睹</span></b><b><span style="font-size:10.0pt;color:teal">见也</span><span style="color:teal">黑暗，云何成见？<span lang="EN-US"></span></span></b></p>
<p>当机不达，瞩暗成见之义。反难云：诸盲眼前，一无所见，惟独睹见黑暗之境，云何成见？良以众生迷己为物，认见属眼，但知眼见，不知性明。又世人不但无眼，即谓无见，乃至无明，亦谓无见。故此上科示内不依根，此科示外不循尘，较上随尘生灭之识心，其真妄何难立判也？</p>
<p><b><span style="color:teal">佛告阿难：诸盲无眼，惟睹黑暗，与有眼人，处于暗室，二黑有别？为无有别？<span lang="EN-US"></span></span></b></p>
<p>上科阿难意以见明为见，人所共许，睹暗成见，世间相违。故诤以唯睹黑暗，云何成见？此科佛立例令审，无眼见黑，有眼处暗，约根有异，论境实同，故问有别无别，令其自审。</p>
<p><b><span style="color:teal">如是世尊：此暗中人，与彼群盲，二黑较量，曾无有异。<span lang="EN-US"></span></span></b></p>
<p>当机则曰：如是世尊，此暗中人，有眼见暗，与彼群盲，无眼见暗，二者所见黑暗，比较筹量，曾无有异。既知所见，二黑无异，当知能见，二见亦同。汝谓无眼见暗，为无见，岂此有眼见暗，亦无见耶？以是义观，无有明相，亦复有见，显彼见性历然，自有离尘之体。全不系尘而为有无，明来见明，暗来见暗，明暗相倾，见无所碍。正所谓：‘青山常不动，白云任去来！’四辨明瞩暗成见竟。</p>
<p><span style="color:#333399">辰五<span lang="EN-US">&nbsp;&nbsp;辨定眼见是心&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;例明眼见之谬&nbsp;&nbsp;&nbsp;&nbsp;二&nbsp;&nbsp;结申心见正义&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难：若无眼人，全见前黑，忽得眼光，还于前尘，见种种色，名眼见者；彼暗中人，全见前黑，忽获灯光，亦于前尘，见种种色，应名灯见？<span lang="EN-US"></span></span></b></p>
<p>此下辨明，见乃是心，此心离缘独立，不藉根，不托尘。本科先例明眼见之谬。上六句，就阿难意按定；下六句，例破其谬。以无眼得眼而后见，既名眼见者；则无灯得灯而后见，应名灯见也？盖灯不名见，人所共知；眼不名见，人所共迷，故用灯反难，令知眼见之谬。</p>
<p><b><span style="color:teal">若灯见者，灯能有见，自不名灯；又则灯观，何关汝事？<span lang="EN-US"></span></span></b></p>
<p>若谓是灯见者，灯是无情，而能有见，自不名为灯，既名为灯，自无能见之功。又则灯纵能观见，自是灯观，何关于汝之事？则灯不名见也明矣。眼不名见，例此可知。初例明眼见之谬竟。</p>
<p><span style="color:#333399">巳二<span lang="EN-US">&nbsp;&nbsp;结申心见正义</span></span></p>
<p><b><span style="color:teal">是故当知：灯能显色，如是见者，是眼非灯；眼能显色，如是见性，是心非眼。<span lang="EN-US"></span></span></b></p>
<p>是辗转成谬之故，当知自有正义可申。此正明见性是心非眼，非但不藉明尘，兼亦离彼肉眼，故以灯为能例，眼为所例，有眼得灯，此但借灯以显色，如是见者，是眼而非灯，此事人所共知。以此例明，无眼得眼，亦但借眼以显色，如是见者，是心而非眼，此事人所不觉。如来如是显发，可谓婆心特切，闻者急宜省悟，认取见性为心矣！观佛前呵妄识非心，此显见性是心，前后照应，即所以应阿难真心之求也。</p>
<p>昔枯木祖元禅师，依大慧于云门庵，夜坐次，见僧剔灯，始彻证。有偈曰：‘剔起灯来是火，历劫无明照破，归堂撞见圣僧，几乎当面蹉过！不蹉过，是甚么？十五年前奇特，依旧祗是这个。’慧以偈赠曰：‘万仞崖头解放身，起来依旧却惺惺，饥餐渴饮浑无事，那论昔人非昔人。’夫剔灯何与本分事？乃即悟去。如世尊云：‘如是见者，是眼非灯；如是见性，是心非眼。’此科以见性，脱根脱尘，迥然灵光独耀，于四义中，是妙明义。初显见是心竟。</p>
<p><span style="color:#333399">卯二<span lang="EN-US">&nbsp;&nbsp;显见不动&nbsp;&nbsp;分四&nbsp;&nbsp;&nbsp;&nbsp;辰初&nbsp;&nbsp;叙众望示&nbsp;&nbsp;&nbsp;&nbsp;二&nbsp;&nbsp;辨定客尘&nbsp;&nbsp;&nbsp;&nbsp;三&nbsp;&nbsp;正显不动&nbsp;&nbsp;&nbsp;&nbsp;四&nbsp;&nbsp;普责迷认&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难虽复得闻是言，与诸大众，口已默然，心未开悟，犹冀</span></b><b><span style="font-size:10.0pt;color:teal">希望也</span><span style="color:teal">如来，慈音宣示。合掌清心，伫佛悲诲。<span lang="EN-US"></span></span></b></p>
<p>此文乃结前起后，上四句是结前，下四句是起后。是言，即是心非眼之言；默然，乃静默无语，稍有解悟，始觉向日之非。《正脉》云：‘一者：一向但知，有眼方为有见，无眼即为无见；今验盲人睹暗，始知无眼亦有见，而此见与眼，殊不相干。二者：一向但知，见明方可成见，见暗不得成见；今例有眼暗中，所见之暗，同于无眼，日中所见之暗无异，始知见暗之时，诚亦是见。三者：一向但知，见惟是眼，不名为心；今观有眼得灯，无眼得眼，但皆显色，始知见乃是心，而此见精，离彼肉眼，别有自体，诚异前心离尘无体矣！’默然之中，反覆研味此意而已。<span>&nbsp; </span>心未开悟者：不是完全未悟，但未大开悟耳。前已觉缘心不寂不常，非妙非明，故别求寂常妙明之心；今佛示我此见为心，灵光独耀，已具妙明之义，未审此心，亦具寂常义否？此正结前，下乃起后。</p>
<p>犹冀如来，慈音宣示：冀者望也，如来法音，皆从大慈悲心中流出，故曰慈音。宣示即希望宣扬指示，见性是心之心，亦具寂常妙明诸义否？佛则应其所请，下九番显见，以及四科皆显诸义：第二显见不动，是寂、常二义；第三显见不灭；第四显见不失；第五显见无还；皆属常义：第六显见不杂；第七显见无碍；第八显见不分；皆妙明义。第九显见超情；乃属妙义。第十显见离见；乃属常、妙二义。<span>&nbsp; </span>四科之前，佛示诸法本如来藏，常住妙明，不动周圆，妙真如性。于此四义，加周圆一义，显见之中，如不失、无还、不杂、无碍、不分诸科，皆含有周圆之义。此心即是如来藏心，岂同缘心生灭、昏扰、动摇、随尘有无耶？初叙众望示竟。</p>
<p><span style="color:#333399">辰二<span lang="EN-US">&nbsp;&nbsp;辨定客尘&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;如来询究原悟&nbsp;&nbsp;&nbsp;&nbsp;二&nbsp;&nbsp;陈那详答佛印&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时世尊，舒兜罗绵网相光手，开五轮指，诲敕阿难，及诸大众：我初成道，于鹿园中，为阿若多五比丘等，及汝四众言：一切众生不成菩提，及阿罗汉，皆由客尘烦恼所误。汝等当时，因何开悟，今成圣果？<span lang="EN-US"></span></span></b></p>
<p>此佛询究原悟。欲借昔之客、尘，显今身境；昔之主空，显今见性。尔时世尊，即望慈音宣示之时。佛舒兜罗绵，网相光手，开五轮指：舒者伸也，佛前以手擎拳示阿难，现则伸手开拳，要引阿难大众，见性现前。兜罗绵柔软，佛手似之，佛五轮指端，皆有缦网之相，且有金光，故曰：‘网相光手’。诲敕阿难及诸大众者：乃诲以见性不动，如主、如空，敕令勿更错认，客尘动摇之身境。我初成道，于鹿园中者：佛在雪山，苦行六年之后，诣菩提场，腊月八夕，睹星出现，忽然大悟，得成无上佛道。即以自所证之道，转无上根本法轮，说《华严》圆满修多罗教，小机在座，有眼不见舍那身，有耳不闻圆顿教，不得已依本起末，不动寂场，而游鹿苑，为五比丘说法。</p>
<p>鹿园即鹿苑，在波罗柰国境，为古帝王苑囿，又为帝王养鹿之园。其因缘：昔有国王游猎，无数兵士，各持利器，作一猎围，围内众生，必难幸免。时有二群鹿，各五百只，其鹿王：一释迦过去示生畜类，行菩萨道；一为提婆达多。时释迦鹿王，与达多鹿王言：今国王围猎，我等以及一切禽兽，身命难保。我与汝当向王请愿，救彼身命，汝我二群轮流，每日进贡一鹿，请王解围。达多鹿王从其意，遂至王所，士兵见欲杀之，鹿王能作人语云：‘勿杀我。我与王请愿。’鹿能人语，人皆奇之！又云请愿更奇。乃报告于王，有鹿能作人语，与王请愿。王闻亦奇之，即许入。行礼讫，跪奏云：大王今日游猎，小鹿大胆启奏，求王下令解围，我等当每日进贡一鹿，王可日食鲜味，终身食之不尽；若尽行围猎，众鹿必死，王食不及，以后无鹿可食。’王因奇其事，遂允解围。一日轮达多鹿群进贡，派一母鹿，身怀有孕，再二日即产。乃求王先派他鹿，待子生后，再往进贡。王怒不许，曰：‘汝欲后死，谁愿先死耶？’该母鹿即到释迦鹿王处，哀求为派一鹿，代其今日进贡，俟子生后，即往进贡，可以保全其子。释迦鹿王，心中一想：若派其他，殊难开口，若不设法，又负所求，乃令母鹿，在此群中，自往代之。至国王所，王问：‘子来何为？’曰：‘进贡与王充膳。’王曰：‘难道汝二群之鹿，皆食尽耶，要轮汝自己进贡？’对曰：‘二群之鹿，只有增加，王日食一鹿，统计所生，一日不只一鹿。’曰：‘何为子来耶？’乃告以母鹿请愿之事，不得不以身代之。王为感悟，畜生中是有菩萨。乃说偈曰：‘汝是鹿头人，我是人头鹿，我从今日后，不食众生肉。’遂将群鹿养于苑囿，禁人加害，故称鹿苑。<span>&nbsp; </span>此处乃钟灵之地，多有仙人在此修行得道，又名仙苑。</p>
<p>为阿若多五比丘等，及汝四众言者：五比丘，佛初出家时，净饭王遣五位大臣，往劝太子回宫。父族三人：一、阿鞞，此云马胜；二、跋提，此云小贤；三、拘利，华言未详；有云即摩诃男。母族二人：一、阿若多，此云解本际，又云最初解；二、十力迦叶，此云饮光。寻到太子，劝请回宫，太子乃曰：‘不成佛道，不回本国。’五人因太子不回，不得回朝复命，乃随从太子游方五载，而至雪山，同修苦行六年。三人不堪苦行者，乃往鹿园，别修异道；后二人见太子受牧女乳糜之供，亦复舍去，而至鹿园。</p>
<p>佛演《大华严》，虽称本怀，不契时机，寻念过去佛，所行方便事，亦欲开方便门，说小乘法，乃思：谁应先度？悲二仙之已逝；喜五人之犹在，乃至鹿园，为五比丘等，三转四谛十二行法轮：一、示相转；二、劝修转；三、作证转。示集谛之相，即见、思烦恼，见惑粗如客，思惑细如尘，此在鹿园，所说客、尘之义。</p>
<p>及汝四众言一句，当指《阿含》会上四众。佛对之言：一切众生，不成菩提：即不能成就，无上正觉菩提之道。及阿罗汉者<span style="font-size:10.0pt;">解见在前</span>，其故何也？皆由客、尘烦恼所误。客、尘喻粗、细烦恼：我执分别，行相不停如客；我执俱生，行相微细如尘。我执即天台宗，所谓见、思二惑。客、尘为三乘人通惑，大、小共断，不断罗汉尚不能成，况无上菩提乎？故曰：皆由所误。当时所说客、尘，乃喻集谛烦恼，反显主、空，乃喻灭谛耳。今但取能比之喻，不取所喻之法，以客、尘二皆属动，而喻身境，及缘身境之心；以主、空二皆不动，俱喻见性耳。佛问汝等当时，闻说客、尘二字，因何开悟？今成圣果？故问因何开悟，欲今详叙客、尘、主、空，可以例显身境，及缘心与见性，动不动之义。初如来询究原悟竟。</p>
<p><span style="color:#333399">巳二<span lang="EN-US">&nbsp;&nbsp;陈那详答佛印</span></span></p>
<p><b><span style="color:teal">时憍陈那，起立白佛：我今长老，于大众中，独得解名，因悟客、尘二字成果。<span lang="EN-US"></span></span></b></p>
<p>此憍陈那自陈得悟。他经有云憍陈如，即阿若多之姓也。此云火器，以先世事火命族故。我今长老者：因佛在鹿园说法，阿若多最初称解，成阿罗汉，为法性长老。独得解名者：阿若多，此云解本际，名也。因悟客、尘二字之理，得成圣果，此从集谛入也。</p>
<p><b><span style="color:teal">世尊！譬如行客，投寄旅亭，或宿、或食，宿、食事毕，俶装前途，不遑安住；若实主人，自无攸往。<span lang="EN-US"></span></span></b></p>
<p>此述所解，先解客字，次解尘字。佛以客、尘喻集谛烦恼，即见、思二惑；见惑缘境分别，背觉合尘，粗动不定，譬如行客，投寄旅亭，久缘如宿，暂缘如食，而或之云者，久暂不定也。此境分别已定，复缘他境，舍此趣彼，如客之宿、食既毕；俶者整也，遑者暇也；即整顿行装，转向前途而去，不暇安心居住也。若实在主人，喻小乘偏真法性；自无所往，喻法性常住不动。</p>
<p><b><span style="color:teal">如是思惟：不住名客，住名主人，以不住者，名为客义。<span lang="EN-US"></span></span></b></p>
<p>如是指上文，譬如行客，投寄旅亭等。如是思维，以见惑分别不住名客，以法性常住名主，是我当时开悟，以不住者名为客义。</p>
<p><b><span style="color:teal">又如新霁，清旸升天，光入隙中，发明空中，诸有尘相。尘质摇动。虚空寂然。<span lang="EN-US"></span></span></b></p>
<p>此解尘字。以思惑任运，摇动如尘。尘须有日光，照之可见，故曰，又如新霁，清旸升天。久雨初晴曰新霁，清旸者，早晨之日也。日从云中而出，喻已断见惑，得见道之智日，升于性天，其智微劣，于法性理，亦惟少分相应，故以光入隙中喻之。隙者，门壁缝障，若无日光，不了尘相，譬喻若无见道之智，不见思惑，若断见惑，有了智光，能觉思惑，于偏空法性理中，微细起灭如尘，而法性不动如空，故喻如日光，发明空中尘相。尘之体质是摇动，虚空乃寂然不动，相形而显也。</p>
<p><b><span style="color:teal">如是思惟：澄寂名空，摇动名尘，以摇动者，名为尘义。<span lang="EN-US"></span></span></b></p>
<p>如是思惟，乃以见道之智，观察思惟：澄然寂静，名之为空；飞扬摇动，名之为尘。是我当时开悟，以摇动者，名为尘义。</p>
<p>赵州，一日扫地次，有僧问云：‘和尚是大善知识，为甚么扫地？’州曰：‘尘从外来。’僧曰：‘既是清净伽蓝，为甚么有尘？’州曰：‘又一点也。’赵州眼光，烁破四天下，辨客、尘义，析入秋毫。</p>
<p><b><span style="color:teal">佛言：如是！<span lang="EN-US"></span></span></b></p>
<p>此佛印可其说。佛意祗要陈那说出客、尘，主、空，谁动、谁静，令阿难闻已生信，识得眼中见性不动，身境与能缘识心，摇动而已。陈那分析，正合佛意，故印可之曰：‘如是’。</p>
<p>更有二义当知：一、此客尘之喻，有通、有别。别者，如陈那所析，以见惑分别不住，取喻如客，去之犹易，以思惑任运摇动，取喻如尘，拂之实难；通者，实则烦恼、所知二障，分别、俱生二惑，随境生灭，非真常性，皆为客义；以此二障二惑，而能染污妙明，扰乱性空，皆为尘义。</p>
<p>二、本科显见不动，以客、尘皆喻动义，主、空皆显不动义。佛问客、尘，即密答阿难，寂常心性之求。以客乃不住，喻身境识心；而主人自无所去，喻心性常住之义。以尘乃摇动，亦喻身境识心；而虚空寂然不动，喻心性澄寂之义。二辨定客尘竟。</p>
<p><span style="color:#333399">辰三<span lang="EN-US">&nbsp;&nbsp;正显不动&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;对外境显不动&nbsp;&nbsp;&nbsp;&nbsp;二&nbsp;&nbsp;对内身显不动&nbsp;&nbsp;&nbsp;&nbsp;今初</span></span></p>
<p><b><span style="color:teal">即时如来，于大众中，屈五轮指，屈已复开，开已又屈，谓阿难言：汝今何见？阿难言：我见如来，百宝轮掌，众中开合。<span lang="EN-US"></span></span></b></p>
<p>此佛以手为阿难之外境，以显见性之不动。因上文陈那分析客、尘，主、空，则动、静分明，要阿难即生灭之客、尘，荐取不动主、空之见性耳。故于众中，屈曲五轮指<span style="font-size:10.0pt;">又成拳相</span>，屈已复开，开已又屈，以表外境不住，引起阿难见性现前，令注意也。故问阿难：‘汝今何见？’在佛之意，还是要阿难，向能见处亲见天然不动之本体，而阿难乃据事直答：‘我见如来，百宝轮掌，众中开合。’佛手掌中有千辐轮相，故称轮掌。</p>
<p><b><span style="color:teal">佛告阿难：汝见我手，众中开合，为是我手，有开有合？为复汝见，有开有合？阿难言：世尊宝手众中开合，我见如来，手自开合，非我见性，有开有合。<span lang="EN-US"></span></span></b></p>
<p>佛告阿难者，因其不悟，故呼而告之曰。阿难：‘汝见我手，众中开合，为是我手，有开合耶？为是汝见，有开合耶？’此佛更向亲切处提醒，要阿难于外境与见性，主、客之义，定要分清。阿难言：世尊宝掌，在大众中，有开有合。我见如来，手自开合，非我见性，有开有合。此因如来提醒之后，始觉佛手，开合如客，见性不动如主。</p>
<p><b><span style="color:teal">佛言：谁动？谁静？阿难言：佛手不住，而我见性，尚无有静，谁为无住？<span lang="EN-US"></span></span></b></p>
<p>此佛见阿难所答，依稀似是，但未便儱侗放过，还须切实勘验始得。故即问云：谁动？谁静？要知动、静，较前开、合，更深一层。以开、合易辨，动、静难明，故问令答，且看当机，脚跟是否点地。<span>&nbsp; </span>阿难见佛手开、合之时，佛手在阿难见性之中，不住如客，而阿难见性，无有开合如主，此动、静分明，阿难已经领悟，故承问谁动谁静，应声答云：佛手开合不住，动也，而我见性，本来不动。但用况显之词，初学稍觉难解。尚无有静者：非言见性不静也，盖静必因动而显，先曾动过，后乃不动，方可说静；见性从本以来，不曾动过，未动不须说静，故曰尚无有静相可得，谁为无住，犹言何处有动耶？无住二字即动也，正显即性，非惟离动，而且动、静双离，诚天然自性之本定，非由制伏摄念而成。凡欲求十方如来，得成菩提之定，决当以此见性，为因地心。佛但先显，不与明言，且待请修时，再与指出，必以根性为因心也。</p>
<p><b><span style="color:teal">佛言：如是。<span lang="EN-US"></span></span></b></p>
<p>阿难此时见解，陡然与前不同，已亲领见性不动之义，所分外境为动，见性不动，其理不谬，故佛印可之曰：‘如是’。当知此中，以一佛手，为一切外境之例，既佛手开、合，与见性无干，则凡一切万事万境，任其起灭纷飞，皆与见性无干矣。若人于动中，睹此不动之性，常恒不昧，自不至为境所夺矣！</p>
<p>此文双兼直、曲二指，如果如来但屈指开、合，不形审问，阿难即礼拜默领，不分动、静，何异教外别传之旨？因有问有答，故曰双兼直、曲二指。而宗门竖指、伸拳，发明于人者，多本如来舒拳屈指之意，令人自见自悟也。</p>
<p>昔俱胝和尚，初住庵时，有一尼名实际，到庵直入，更不下笠。持锡绕禅床三匝云：‘道得即下笠。’如是三问，俱胝无对，尼便去。俱胝曰：‘天势稍晚，且留一宿。’尼云：‘道得即宿。’胝又无对，尼便行。胝叹曰：‘我虽具丈夫之形，而无丈夫之气！’遂发愤要明此事，拟弃庵往诸方参学。其夜山神告曰：‘不须离此，明日有肉身菩萨至，为和尚说法。’次日天龙禅师到庵，胝乃迎礼，具陈前事，龙要胝作尼问。胝曰：‘道得即下笠！’天龙竖一指，俱胝忽然大悟。后来道风大振，凡有所问，只竖一指，至临终谓众曰：‘吾得天龙一指禅，直至于今用不尽。要会么？ ’竖起指头便脱去，倘向指头上会，则千错万错！若能了知竖指属动，见性不动，则可亲见主人翁矣！初对外境显不动竟。</p>
<p><span style="color:#333399">巳二<span lang="EN-US">&nbsp;&nbsp;对内身显不动</span></span></p>
<p><b><span style="color:teal">如来于是，从轮掌中，飞一宝光，在阿难右，即时阿难回首右盼；又放一光，在阿难左，阿难又则回首左盼。佛告阿难：汝头今日何因摇动？阿难言：我见如来出妙宝光，来我左右，故左右观，头自摇动。<span lang="EN-US"></span></span></b></p>
<p>上科对外境，而分动、静尚疏；此科就内身，而分动、静则亲。以内身亲为自体，其兴见性，动、静难分。佛要令阿难，更于自身中，亲见不动之体，故从轮掌中，飞一宝光，在阿难右，令其回首右盼；又放一光，在阿难左，令其回首左盼。故问阿难：汝头今日因何摇动？要阿难说出，观光动头，方可辨于见性之动、静耳。</p>
<p><b><span style="color:teal">阿难，汝盼佛光，左右动头，为汝头动？为复见动？世尊！我头自动，而我见性，尚无有止，谁为摇动？<span lang="EN-US"></span></span></b></p>
<p>上科阿难于外境见性，所分动、静，已蒙印可；此科佛欲就内身勘验头、见，谁动、谁静，看阿难能否于摇动身中，亲见不动真体。正脉云：世人认见是眼，故头摇眼转，宛似见性亦动，今阿难因佛上文说破，见不属眼，已觉此见，离眼独立，湛然满前，自试头之摇，何干于见？是以直答：我头自动，而我见性，尚无有止<span style="font-size:10.0pt;">静也</span>，谁为摇动。即所谓而我见性，尚且无有静相可得，如何更有摇动？</p>
<p>头之与见，同在阿难当人分上，今于自身上，能分动、静，自然较胜从前认眼为见多矣！阿难此时，能于摇动身境之中，分出不动之见性，由闻上科，彼无眼者，非见全无，又既能瞩暗，见何亏损？已领见性脱根脱尘，离缘独立。又闻陈那解说，客、尘，主、空之义，复明常住不动之义，故一经如来勘验，能于动摇身境之中，说出不动之见性。细究阿难，此时解悟，虽经如来印可，实属从外入者，不是从内发出，佛但以所答不谬而许之。何以见得，阿难不是从内发出？观下科意请如来，显出身、心二者之中，发明何为虚妄生灭无常性，何为真实不生灭常住性，便知。</p>
<p>宗家多向根身，接引学人。昔无业禅师，初见马祖，问曰：‘三乘文学，粗穷其旨，尝闻禅门，即心是佛，实未能了！’祖曰：‘祗未了的心即是，更无别物。’业曰：‘如何是祖师西来，密传心印？’祖曰：‘大德正闹在，且去别时来。’业才出，祖召云：‘大德！’业回首，祖曰：‘是甚么？’业便领悟，乃礼拜。祖曰：‘这钝汉，礼拜作么？’</p>
<p>又五泄灵默禅师，远谒石头，便问：‘一言相契即住，不契即去。’石头据坐不答，泄便行。头随后召云：‘阇黎！’泄回首，头曰：‘从生至死，祗是这个，回头转脑作么？’泄于言下大悟，乃拗折拄杖，而栖止焉。且道无业、五泄二人，回头转脑，便尔悟去，较阿难相去几何？</p>
<p><b><span style="color:teal">佛言：如是。<span lang="EN-US"></span></span></b></p>
<p>眼中见性，湛然圆满，超然独立，不特与外境无干，而与内身亦不相干。又非但无有动相，并静相亦不可得，诚所谓这个见性，内脱根身，外遗世界，身、境两不相干，动、静二皆不属。若能亲见根中，不动摇之定体，即是奢摩他，微密观照，最初方便也。故佛复印可曰：‘如是’。三正显不动竟。</p>
<p><span style="color:#333399">辰四<span lang="EN-US">&nbsp;&nbsp;普责迷认&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;取昔所悟客尘&nbsp;&nbsp;&nbsp;&nbsp;二&nbsp;&nbsp;令观现前主空&nbsp;&nbsp;&nbsp;&nbsp;三&nbsp;&nbsp;怪责自取流转&nbsp;&nbsp;&nbsp;&nbsp;今初</span></span></p>
<p><b><span style="color:teal">于是如来，普告大众：若复众生，以摇动者，名之为尘；以不住者，名之为客。<span lang="EN-US"></span></span></b></p>
<p>如来普告，意在令众咸知，客、尘、主、空之义。若复众生一句，上下当补足其意，于后四句，方易领会。乃曰：汝等已明客、尘之义者，则不必说；若复有众生，未解客、尘之义者，即当以摇动者，名之为尘，以不住者，名之为客，不独头之摇动是尘，凡一切动相，皆属尘义。又不独佛手开、合不住是客，凡一切不住，皆属客义，初取昔所悟客尘竟。</p>
<p><span style="color:#333399">巳二<span lang="EN-US">&nbsp;&nbsp;令观现前主空</span></span></p>
<p><b><span style="color:teal">汝观阿难，头自摇动，见无所动；又汝观我，手自开合，见无舒卷。<span lang="EN-US"></span></span></b></p>
<p>此令众转观，恐其未解，常住不动，主、空之义者，故令就阿难身境验之。乃曰：汝等倘未解主、空之义，但观察阿难，头自摇动、尘也；见无所动，空也；又汝观我，手自开合，客也；阿难见无舒卷，主也。而客、尘；主、空之义，岂不历历分明；若悟主、空，自不被客、尘烦恼所误矣！二令观现前主空竟。</p>
<p><span style="color:#333399">巳三<span lang="EN-US">&nbsp;&nbsp;怪责自取流转</span></span></p>
<p><b><span style="color:teal">云何汝今，以动为身？以动为境？从始洎终，念念生灭？<span lang="EN-US"></span></span></b></p>
<p>云何是责、怪之词。承上客、尘，主、空之义，明如指掌；应当舍客、尘、动摇之身境，而取主、空不动之见性。云何汝等，仍以动者为实身，以动者为实境，犹故不舍客尘之身境，而取主、空之见性，反乃从始洎终，于身妄执为实我，于境妄执为我所，此属我执；又执身境，心外实有，不了万法唯心，此属法执。念念随我、法二执以生灭，岂不自误哉？念念即意识妄心；始、终二字，远则无始为始，今世为终；近则生为始，而死为终，二皆可通。</p>
<p><b><span style="color:teal">遗失真性，颠倒行事性心失真，认物为己，轮回是中，自取流转。<span lang="EN-US"></span></span></b></p>
<p>承上既已认妄，则必遗真。故曰遗失真性。颠倒者：认妄遗真，而真妄颠倒，此属惑；行事者：依颠倒之惑，而于妄身、妄境，妄生取舍，此属业。既经依惑起业，而于本具寂常之性，妙明真心，竟失其真，反认内四大妄身为我，外四大妄境为我所，是所谓认物为己已，随身口意，造种种业。轮回是中：即舍身受身，于妄身妄境之中，妄生缠缚，不得解脱，受生死苦。此依惑造业，依业受报，自作自受，实非天造地设，亦非人与，故曰：‘自取流转。’流是迁流，转是轮转，生死死生，循环不失，亦寓深警之意。此科以见性，离身、离境，凝然本不动摇，四义中是寂常义。二显见不动竟。</p>
<p>大佛顶首楞严经正文卷第一终</p>
<p><span style="color:#333399">卯三<span lang="EN-US">&nbsp;&nbsp;显见不灭&nbsp;&nbsp;分四&nbsp;&nbsp;&nbsp;&nbsp;辰初&nbsp;&nbsp;会众作意请&nbsp;&nbsp;&nbsp;&nbsp;二&nbsp;&nbsp;启匿王出词别请&nbsp;&nbsp;&nbsp;&nbsp;三&nbsp;&nbsp;如来征显不灭&nbsp;&nbsp;&nbsp;&nbsp;四&nbsp;&nbsp;王等极为庆喜&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时阿难，及诸大众，闻佛示诲，身心泰然！念无始来，失却本心，妄认缘尘，分别影事。今日开悟，如失乳儿，忽遇慈母，合掌礼佛。<span lang="EN-US"></span></span></b></p>
<p>此文礼佛之前，乃经家所叙，愿闻之后，为会众意请。闻佛示诲，身心泰然者：前闻能推非心之斥，矍然惊怖！复闻离尘无体之验，默然自失，身心皆不自在。今者闻佛指示，盲人瞩暗，见性是心，训诲客尘、主、空，见性不动，了知见不属眼，性元不动，非同妄识之无体，故得身心泰然<span style="font-size:10.0pt;">安舒自得貌</span>。</p>
<p>念无始来者：抚今追昔，追念最初一念，无始无明，妄动以来，转如来藏，而为识藏，虽具识精元明，缘所遗者<span style="font-size:10.0pt;">自缘不及非失似失</span>，遗此本明，虽终日行，而不自觉，故曰失却本有真心。既已迷真，势必认妄，认内摇外奔，昏扰扰相，以为心性，故曰妄认缘尘，分别影事。能缘尘境，而起随念计度，二种分别，随尘起灭，如尘之影，故曰缘尘分别影事，即第六意识。</p>
<p>今日开悟：即悟向之能推之心，离尘无体为影事，今之能见之性，离根脱尘为真心，真妄分明。借喻以明，悲庆之意。前者认妄，如失乳儿，身命将绝，何等可悲？今获见性。如遇慈母，慧命可续，曷胜庆幸？是以合掌礼佛，谢前请后。</p>
<p><b><span style="color:teal">愿闻如来，显出身心，真妄虚实，现前生灭，与不生灭，二发明性。<span lang="EN-US"></span></span></b></p>
<p>此乃意请。前既悟头动，见性不动，已于妄身中，悟明真性；复经如来印可，何以还要求佛，显出真妄虚实？因佛责遗失真性，颠倒行事，遂疑既具不动见性，何以复责遗失？故愿如来，向吾人身心之中，显出何者是虚妄，现前有生灭，何者是真实，现前不生灭。</p>
<p>二发明性：二即身、心二者。以不动见性之真心，不离动摇四大之色身，则身、心二者之中：一动一不动；一真一妄；一虚一实；一生灭一不生灭。求佛于身心二者之中，一一发挥证明，谁是虚妄生灭无常性，谁是真实不生灭常住性，令众决定取舍，以免遗失真性，颠倒行事也。初会众作念启请竟。</p>
<p><span style="color:#333399">辰二<span lang="EN-US">&nbsp;&nbsp;匿王出词别请</span></span></p>
<p><b><span style="color:teal">时波斯匿王，起立白佛：我昔未承诸佛诲敕，见迦旃延、昆罗胝子。咸言：此身死后断灭，名为涅槃。我虽值佛，今犹狐疑，云何发挥证知此心不生灭地？今此大众，诸有漏者，咸皆愿闻。<span lang="EN-US"></span></span></b></p>
<p>此王自陈断见邪疑，求示真常正理。故起立白佛，叙昔未承佛教，不谙佛理，见迦旃延，此云剪发，姓也；名迦罗鸠驮，此云牛领，即外道六师之第五也。邪计一切众生，是自在天所作。<span>&nbsp; </span>毗罗胝，此云不作，母名也。自名删奢夜，此云圆胜，亦云正胜。今从母立称，曰毗罗胝子，即六师之第三也。邪计苦、乐等报，现在无因，未来无果，此二皆以断见为主。故咸言：‘此身死后断灭，无有后世，名为涅槃。’&nbsp; 梵语涅槃，虽有多译，乃以不生不灭为要义。今言死后断灭，身死性灭，名为涅槃，真邪说也！匿王先受此惑，今闻主、空寂常，见性不动之义，触起心疑。故云：‘我虽值遇于佛，现今犹有狐疑。’狐性多疑，人有疑者似之，故称狐疑。此方名教，亦言人死灵随气散，无复存者。又云：魂升于天，魄归于地，皆类断见，误人非浅。请研斯文，云何发挥，证知此心，不生灭地？此正别请。证知者：求佛举事发挥，现证令知也。佛遂就匿王生灭身中，显出不皱不变之见性<span style="font-size:10.0pt;">即真心</span>，证知此心，不生灭地。是向匿王自身发挥，令自验证而知，不至再生狐疑。又应会众意请，现前身中，何者是虚妄生灭无常性，何者是真实不生灭常住性，正是如来一点水墨，两处成龙也。</p>
<p>今此大众，诸有漏者：众中独指有漏者，以破除断见粗惑，似惟指界内凡夫，二乘有学，若辨见性真常，则三乘圣众，未明见性，真常之心，亦咸皆愿闻也。二匿王出词别请竟。</p>
<p><span style="color:#333399">辰三<span lang="EN-US">&nbsp;&nbsp;如来征显不灭&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;显身有迁变&nbsp;&nbsp;&nbsp;&nbsp;二&nbsp;&nbsp;指见无生灭&nbsp;&nbsp;&nbsp;&nbsp;己初分二&nbsp;&nbsp;&nbsp;&nbsp;午初略彰变灭&nbsp;&nbsp;&nbsp;&nbsp;&nbsp;二&nbsp;&nbsp;详叙变灭&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告大王：汝身现在，今复问汝：汝此肉身，为同金刚，常住不朽？为复变坏？世尊！我今此身，终从变灭。<span lang="EN-US"></span></span></b></p>
<p>此佛欲示，虚妄生灭无常身中，有个真实不生灭，常住心性，以应阿难匿王之求，先审其生灭，乃告大王：汝言彼迦旃延、毗罗胝子，咸言此身，死后断灭。我且不问汝死后，但问汝生前；如孔子有言：未知生焉知死。故问汝此现在肉身，为是同于金刚<span style="font-size:10.0pt;">世间最坚固之物</span>常住世间，不朽坏耶？为复还是变坏耶？此处佛立二问，要匿王自己审答者，有二意：一、就王老相，易示迁变；二、显身无常，王者不免。</p>
<p>世尊我今此身，终从变灭者：匿王答佛，称呼世尊，佛问匿王，称呼大王，彼此互相恭敬。我今此身，虽然存在，总属无常。终者，究竟义，从作归字解，究竟要归迁变坏灭。王因受断灭之教，惧其速灭，时时觉察，故此处以及下文，所答生灭之相，悉皆不谬。</p>
<p><b><span style="color:teal">佛言：大王！汝未曾灭，云何知灭？<span lang="EN-US"></span></span></b></p>
<p>世人身之现在，但知年往，不觉形迁。匿王迥超常情，未必无因，故问汝未曾灭，云何预知必灭耶？</p>
<p><b><span style="color:teal">世尊！我此无常变坏之身，虽未曾灭，我观</span></b><b><span style="font-size:10.0pt;color:teal">去声</span><span style="color:teal">现前念念迁谢，新新不住，如火成灰，渐渐销殒，殒亡不息，决知此身，当从灭尽。<span lang="EN-US"></span></span></b></p>
<p>此略举变相，决知必灭。谓我此无常变坏之身，此二句先以标定：此身因属无常，故不得常住世间，虽然未灭，决知当灭。<span>&nbsp; </span>我观下，即无常观。匿王虽受邪教，此篇所答，全是佛法。观字当是去声，乃智观，非眼观也。下数句，即是五阴中行阴，诸行无常，是生灭法。</p>
<p>我观现前，念念迁谢，新新不住：即谛观无常身中。念念迁谢者；后念生，前念则迁流代谢<span style="font-size:10.0pt;">是灭义</span>，再后念生，后念又复迁谢，念念如是。新新不住者：前念旧，后念新，再后念起，后念复旧；再后念乃新，新而又新，不得停住；此即刹那生灭，行阴之相。喻如香火成灰，灰落火新，少顷火复成灰，灰落而火又新，渐渐销磨殒灭，新新不住，殒亡不息<span style="font-size:10.0pt;">止也</span>，此一枝香，一定要灭尽。前五句是法，中三句是喻，后二句以法合喻，决定知此无常变坏之身，当归灭尽而后已。此匿王所答，具有三支比量，三支者，宗、因、喻也。应立量云：身是有法，无常为宗；因云：念念迁谢，新新不住故；同喻如香火，异喻如金刚。</p>
<p><b><span style="color:teal">佛言：如是！<span lang="EN-US"></span></span></b></p>
<p>因匿王说无常观，事理不谬，故佛印可其说，言：‘如是’。三支比量，全无犯过，如是者，言其极成也。匿王观察无常，竟观到刹那生灭，这种境界，凡夫不知，足证匿王为四地菩萨，助扬佛化而来，故未承诸佛诲敕，而能说此行阴微细之相。孔子昔在川上曰：‘逝者如斯夫！不舍昼夜。’不知者以为说水，其知者，即知孔子说行阴，念念迁流不住也。初略彰变灭竟。</p>
<p><span style="color:#333399">午二<span lang="EN-US">&nbsp;&nbsp;详叙变灭&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;较量老少&nbsp;&nbsp;&nbsp;&nbsp;二&nbsp;&nbsp;详叙变状&nbsp;&nbsp;&nbsp;&nbsp;三&nbsp;&nbsp;总结必灭&nbsp;&nbsp;&nbsp;&nbsp;今初</span></span></p>
<p><b><span style="color:teal">大王！汝今生龄，已从衰老，颜貌何如童子之时？<span lang="EN-US"></span></span></b></p>
<p>此辨老少形容。佛曰：大王！汝今生龄<span style="font-size:10.0pt;">年也</span>已从衰老，七十曰衰，王年六十有二，故曰已从<span style="font-size:10.0pt;">随也</span>；衰老；其容颜形貌，比较童子<span style="font-size:10.0pt;">十五曰童，未巾冠也。</span>之时，为何如？还是同耶？异耶？</p>
<p><b><span style="color:teal">世尊！我昔孩孺，肤腠润泽，年至长成，血气充满；而今颓龄，迫于衰耄，形色枯悴，精神昏昧，发白面皱，逮将不久！如何见比，充盛之时？<span lang="EN-US"></span></span></b></p>
<p>佛问老少，王加长成，从少叙起。我昔孩孺，肤腠润泽者：始生曰孩儿，始行曰孺子；肤是身之皮肤，腠是身之文理，幼时滋润光泽也。年至长成：二三十岁，长大成人，精神健康，血气充满<span style="font-size:10.0pt;">即气充血满</span>；而今颓龄：即现时六十二岁，乃属颓败之年龄，迫<span style="font-size:10.0pt;">近也</span>于衰耄<span style="font-size:10.0pt;">不必定局岁数，但以迫近，衰朽老耄也。</span>，下二句，即释衰耄之相。形容颜色，枯稿憔悴，衰也；精采神气，昏暗晦昧，耄也。发白面皱，逮<span style="font-size:10.0pt;">至也</span>将不久：谓至此颓龄晚景，如日落西山，逮将不久于世，怎比壮年血气充盛<span style="font-size:10.0pt;">即满也。亦旺也。</span>之时？壮尚不可比，何况童耶？老年者，安可恬不知惧耶？初较量老少竟。</p>
<p><span style="color:#333399">未二<span lang="EN-US">&nbsp;&nbsp;详叙变状</span></span></p>
<p><b><span style="color:teal">佛言：大王！汝之形容，应不顿朽？<span lang="EN-US"></span></span></b></p>
<p>此如来引说，问言大王，汝之形貌容颜，应当不是一旦顿朽，汝亦自觉否？</p>
<p><b><span style="color:teal">王言：世尊！变化密移，我诚不觉，寒暑迁流，渐至于此。<span lang="EN-US"></span></span></b></p>
<p>此下王答渐至。变化密移者：乃行阴迁变化理，密密推移，属幽隐妄想；凡夫心粗，当然莫辨，故曰：‘我诚<span style="font-size:10.0pt;">真实也</span>不觉’。庄生喻如夜壑负舟，彼谓造化密移，岂知行阴所迁。寒暑迁流，渐至于此者：寒来暑往，一年一度，迁变流转，渐渐至此，诚非顿朽。</p>
<p><b><span style="color:teal">何以故？我年二十，虽号年少，颜貌已老初十岁时；三十之年，又衰二十；于今六十，又过于二，观五十时，宛然强壮。<span lang="EN-US"></span></span></b></p>
<p>何以故？征释渐至于此，非是顿朽。老少比较，人固易知，那知二十之年，已老十岁，三十又衰二十，于今六十二岁，反观五十之时，宛然强壮，此粗推也。</p>
<p><b><span style="color:teal">世尊！我见密移，虽此殂落，其间流易，且限十年；若复令我微细思惟，其变宁惟一纪、二纪，实惟年变；岂惟年变？亦兼月化；何直月化？兼又日迁；沉思谛观，刹那刹那，念念之间，不得停住。<span lang="EN-US"></span></span></b></p>
<p>初四句牒前文。谓我见变化，密密迁移，虽然如此殂落，其间迁流变易，且限十年<span style="font-size:10.0pt;">指前二十衰于十岁，三十又衰于二十也。。</span>殂落者：尚书云：魂升于天，魄归于地，是谓殂落，乃死之别名，此同断灭之见。今者乃取变迁之义，殂者往也，谓壮色日销，同逝波之东去；落者下也，谓精神日损，如夕阳之西下。<span>&nbsp; </span>若复下细推。令我微细思惟，其迁变岂独一纪、二纪；一纪十二年也，实在年年有变；岂唯年变？亦兼月月有化，此一月不及上一月；何直<span style="font-size:10.0pt;">即何止也</span>月化？兼又日日有迁，命光与时光共谢。若再沈其思虑，谛实观察，刹那刹那<span style="font-size:10.0pt;">时之最短也</span>，念念之间，不得停留暂住。《仁王经》云：‘一念中，具九十刹那；一刹那有九百生灭。’刹那生灭，非智莫觉。古有偈云：‘如以一睫毛，置掌人不觉，若置眼睛上，为害实不安。’此岂凡夫所能知耶？二详叙变状竟。</p>
<p><span style="color:#333399">未三<span lang="EN-US">&nbsp;&nbsp;总结必灭</span></span></p>
<p><b><span style="color:teal">故知我身，终从变灭。<span lang="EN-US"></span></span></b></p>
<p>因念念不得停住，故验知我身，究竟要归变灭，总属无常。佛引叙肉身迁谢之相，正欲王与会众，同明虚妄生灭，无常性也。初显身有迁变竟。</p>
<p><span style="color:#333399">巳二<span lang="EN-US">&nbsp;&nbsp;指见无生灭&nbsp;&nbsp;分三&nbsp;&nbsp;&nbsp;&nbsp;午初&nbsp;&nbsp;征定许说&nbsp;&nbsp;&nbsp;&nbsp;二&nbsp;&nbsp;所见不变&nbsp;&nbsp;&nbsp;&nbsp;三&nbsp;&nbsp;能见不灭&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告大王：汝见变化，迁改不停，悟知汝灭；亦于灭时，汝知身中，有不灭耶？波斯匿王，合掌白佛：我实不知。佛言：我今示汝，不生灭性。<span lang="EN-US"></span></span></b></p>
<p>此征定生灭身中，有不生灭性，而许说也。佛见匿王，详叙行阴，颇觉入细，可示以不生灭性。故问之曰：大王！汝见变化，迁移改易，念念之间，不得停住，悟知汝身，必归灭尽；亦于念念刹那，生灭之时，汝知身中，还有不灭性耶？此正欲发挥证知，真实不生灭，常住之性。匿王合掌白佛：我实在不知，设若早知，岂受断灭之教。佛言汝既不知，我今指示汝，现前生灭身中之不生灭性。王前请求，云何证知，此心不生灭地？今佛许示不生灭性，正请许相应也。初征定许说竟。</p>
<p><span style="color:#333399">午二<span lang="EN-US">&nbsp;&nbsp;所见不变</span></span></p>
<p><b><span style="color:teal">大王！汝年几时，见恒河水？王言：我生三岁，慈母携我，谒耆婆天，经过此流，尔时即知，是恒河水。<span lang="EN-US"></span></span></b></p>
<p>此引叙观河。谒者参拜；耆婆天，此云长寿天。谒此天神，以求长寿也。</p>
<p><b><span style="color:teal">佛言：大王！如汝所说，二十之时，衰于十岁，乃至六十，日月岁时，念念迁变；则汝三岁，见此河时，至年十三，其水云何？王言：如三岁时，宛然无异；乃至于今，年六十二，亦无有异。<span lang="EN-US"></span></span></b></p>
<p>此欲彰所见之水无异，引显能见之性不变，文显易知。二所见不变竟。</p>
<p><span style="color:#333399">午三<span lang="EN-US">&nbsp;&nbsp;能见不灭</span></span></p>
<p><b><span style="color:teal">佛言：汝今自伤，发白面皱，其面必定皱于童年；则汝今时观此恒河，与昔童时，观河之见，有童耄不？王言：不也，世尊！<span lang="EN-US"></span></span></b></p>
<p>此科正显能见之性不变。先以皱变对显，其面必定皱于童年者，因此不是本来面目，故有皱变。故问今时观河，与昔童时观河之见，有老少否？童即少，耄即老，不必定指九十岁曰耄。王答不也，世尊！即无老少之变异。</p>
<p>此中有一疑问，必须解释。问：‘世有年老，精神健康，聪明不衰者，可说不变，多有老眼昏暗，如何可说不变？’答曰：‘自是眼暗，非关见性之事。若凡不信，我有一比例：世有老人，眼根昏暗，带著眼镜一看完全明白，如说见性有变，眼镜亦复无用，今一带眼镜则明，足验见性不变，自是眼昏，不是见性亦昏。如盲人眼根虽坏，见性无亏，眼镜但为助缘而已，实是性明，不是镜明。若定执镜明，未带眼上，何以不明？’</p>
<p><b><span style="color:teal">佛言：大王！汝面虽皱，而此见精，性未曾皱，皱者为变，不皱非变。<span lang="EN-US"></span></span></b></p>
<p>此因皱以分变与不变。而此见精性未曾皱。见精即第八识识精，性即元明之性；因在眼故曰见精，此见精之性，即本来面目，故无皱变。</p>
<p><b><span style="color:teal">变者受灭，彼不变者，元无生灭，云何于中，受汝生死？而犹引彼末伽黎等，都言此身，死后全灭。<span lang="EN-US"></span></span></b></p>
<p>此因变以分灭与不灭。匿王既因身之衰变，而预知身之必灭；何不因见之不变，而预知此见，死后必不灭乎？彼不变者，元无生灭：指见性，本来不生不灭。云何于中，受汝生死者：以见性既不与身同变，云何于汝身中，而同受生死耶？当知此身虽坏，真性常存。</p>
<p>而犹引彼末伽黎等四句，乃责留断见。未伽黎此云不见道，字也，拘赊黎是其母名子，其人谓众生罪垢，无因无缘，即外道六师之第二，皆以断灭为宗，故云都言此身，死后全灭。</p>
<p>能见不灭之文，既破匿王断灭之疑，巧答会众，意请诸义。此中面皱，见性不皱<span style="font-size:10.0pt;">身心之真妄判然矣。</span>，皱者为变，不皱非变<span style="font-size:10.0pt;">身心之虚实攸分矣。</span>，变者受灭，彼不变者，元无生灭<span style="font-size:10.0pt;">身心生灭与不生灭发明矣</span>。此即向生灭身中，指出不生灭性。分明证验，前匿王在身上观察，故恐断灭；今世尊在见上发挥，故无生灭。所谓：‘不离花下路，引入洞中天。’足见世尊说法之妙也！三如来征显不灭竟。</p>
<p><span style="color:#333399">辰四<span lang="EN-US">&nbsp;&nbsp;王等极为庆喜</span></span></p>
<p><b><span style="color:teal">王闻是言，信知身后，舍生趣生。与诸大众，踊跃欢喜，得未曾有！<span lang="EN-US"></span></span></b></p>
<p>一切凡夫外道，多执断见，匿王本为除凡夫断见之惑，故示同凡情而问。今闻死后不灭，已破断见，故以生信发解，知即是解，此信知，与前狐疑相照应，信知此身，死后不至断灭。舍生趣生者：谓舍此生之现阴身，而受中阴身，再趣他生，而得后阴身，此即第八识‘去后来先作主翁’依业受报也。王与他一类怀断见之机，断疑生信，闻法欢喜矣！</p>
<p>匿王本不求取真心，虽闻不变不灭，不以为喜；又匿王本不求出生死，虽闻受汝生死，不以为惊；惟闻不至全灭，显有后世，顿销断见之疑，故信解生喜，非余众无有信解欢喜也！权小闻说，彼不变者，元无生灭，云何于中，受汝生死；遂信生灭身中，元有不生灭性，解悟离识心外，别有此常住真心。自此修大定，成菩提，端有望矣，故亦踊跃欢喜，得未曾有也！此科以见性不灭论，尽未来际，究竟常住不灭，是四义中常义。三显见不灭竟。</p>
<p><span style="color:#333399">卯四<span lang="EN-US">&nbsp;&nbsp;显见不失&nbsp;&nbsp;分三&nbsp;&nbsp;&nbsp;&nbsp;辰初&nbsp;&nbsp;阿难因悟反疑前语&nbsp;&nbsp;&nbsp;&nbsp;二&nbsp;&nbsp;如来发明因倒说失&nbsp;&nbsp;&nbsp;&nbsp;三&nbsp;&nbsp;&nbsp;&nbsp;深责迷倒结合前喻&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难即从座起，礼佛合掌，长跪白佛：世尊！若此见闻，必不生灭，云何世尊！名我等辈，遗失真性，颠倒行事？愿兴慈悲，洗我尘垢。<span lang="EN-US"></span></span></b></p>
<p>此科显见不失，与上科显见不灭，俱属常义。上科显尽未来际，究竟常住不灭；此科显从无始来，虽然颠倒不失。阿难前问答客、尘之义，以身境有动，如客如尘，见性不动，如主如空，佛已印可，复普告大众，当以不住者，名之为客，摇动者名之为尘，后乃斥责遗失真性，颠倒行事。适闻上科佛云：彼不变者，元无生灭，与不动之见性，丝毫不异，遂起疑问，谓若此见闻，必不生灭，即上文彼不变者，元无生灭；此起疑之端也。</p>
<p>云何世尊，名我等辈，遗失真性，颠倒行事？此正所疑。阿难因后疑前，以为性有生灭，可说遗失，既是见性不灭不动，以何因缘，佛责遗失？但我等二障所缠，如染尘垢，愿佛兴大慈悲云，而降甘露雨，洗涤我之尘垢。故佛下文答意，以因颠倒而说遗失，非因断灭而说遗失也，可见非真遗失。本科全示，非失说失，失本不失之相。初阿难因悟反疑前语竟。</p>
<p><span style="color:#333399">辰二<span lang="EN-US">&nbsp;&nbsp;如来发明因倒说失&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;即臂倒无失为喻&nbsp;&nbsp;&nbsp;&nbsp;二&nbsp;&nbsp;以心倒无失合喻&nbsp;&nbsp;巳初分三&nbsp;&nbsp;&nbsp;&nbsp;午初&nbsp;&nbsp;定臂之倒相&nbsp;&nbsp;&nbsp;&nbsp;二&nbsp;&nbsp;定臂之正相&nbsp;&nbsp;&nbsp;&nbsp;三&nbsp;&nbsp;明颠倒非失&nbsp;&nbsp;&nbsp;&nbsp;今初</span></span></p>
<p><b><span style="color:teal">即时如来，垂金色臂，轮手下指，示阿难言：汝今见我母陀罗手</span></b><b><span style="font-size:10.0pt;color:teal">此云印手</span><span style="color:teal">，为正为倒？阿难言：世间众生，以此为倒，而我不知，谁正谁倒。<span lang="EN-US"></span></span></b></p>
<p>此即臂之正倒以喻不失，以显心之正倒，亦复不失。诸佛众生，真性平等，在圣不增，在凡不减，减尚不减，岂有失耶？祗因颠倒，则非失说失耳。佛以心之正倒不失难知，故借臂之正倒易见，令其触类旁通，遂即垂金色臂，以千辐轮手，下指于地，示阿难言；汝见我手，为正为倒？当机因常遭如来当头棒喝，不敢以己意自答，乃引世间众生，以此为倒，而我不知，谁正谁倒？犹言不知何者谓之正，何者谓之倒。初定臂之倒相竟。</p>
<p><span style="color:#333399">午二<span lang="EN-US">&nbsp;&nbsp;定臂之正相</span></span></p>
<p><b><span style="color:teal">佛告阿难：若世间人以此为倒，即世间人，将何为正？阿难言：如来竖臂，兜罗绵手，上指于空，则名为正。<span lang="EN-US"></span></span></b></p>
<p>佛紧就其语而追之曰：若世间人，既以此为倒，即世间人，又将以何为正？阿难至此，不得不言，如来竖臂，以兜罗绵手，上指虚空，则名为正。二定臂之正相竟。</p>
<p><span style="color:#333399">午三<span lang="EN-US">&nbsp;&nbsp;明颠倒非</span></span></p>
<p><b><span style="color:teal">失佛即竖臂，告阿难言：若此颠倒，首尾相换，诸世间人，一倍瞻视！<span lang="EN-US"></span></span></b></p>
<p>良以手臂，本无正倒之相，但阿难随顺世间，谓如来竖臂，则名为正。佛即竖臂，告阿难言，若此颠倒；此句即告以颠倒之名，下句乃指其颠倒之义；但是将下垂之首，换作上竖之尾，首尾相换而已。纵说上竖为正，臂亦无增；下垂为倒，臂亦不失。诸世间人，不了手臂本无一定正倒，一迷也；定要执著下垂为倒，上竖为正，即是加一倍迷执之瞻视，即下结文，所谓迷中倍人。瞻视二字，与上汝今见我，母陀罗手，见字相照应。瞻为仰瞻，则看上竖之首；视为俯视，则看下垂之尾。但加一倍看法，无论说正说倒，皆不离此臂，虽说倒时，臂本不失。初臂倒无失为喻竟。</p>
<p><span style="color:#333399">巳二<span lang="EN-US">&nbsp;&nbsp;以心倒无失合喻&nbsp;&nbsp;分三&nbsp;&nbsp;&nbsp;&nbsp;午初&nbsp;&nbsp;标名合定&nbsp;&nbsp;&nbsp;&nbsp;二&nbsp;&nbsp;身无正倒&nbsp;&nbsp;&nbsp;&nbsp;三&nbsp;&nbsp;正倒从心今初</span></span></p>
<p><b><span style="color:teal">则知汝身，与诸如来，清净法身，比类发明，如来之身，名正遍知；汝等之身，号性颠倒。<span lang="EN-US"></span></span></b></p>
<p>此以法合喻，举生身佛身之法，合上手臂倒正之喻。承上言，手臂下垂为倒，手臂上竖为正。无论倒正，皆不离此臂，由是即喻观法，则知汝阿难之身，与诸<span style="font-size:10.0pt;">助语词</span>如来清净法身<span style="font-size:10.0pt;">此是离垢清净</span>，比类发明者：即生身佛身，比例形显，自可发明，如来之身，名正遍知身；了知心包万法，为正知，万法唯心为遍知；如手上竖为正。汝等之身，执心在身内，执法居心外，号性颠倒身；如手下垂为倒。此文不必在手臂上竖下垂，争正争倒。阿难说，世人以此下垂为倒，上竖为正，佛即顺彼之说，但取臂之虽倒不失，喻明心之虽迷不失也。</p>
<p>当知真心，本无迷悟，但为生佛迷悟所依，悟时名正遍知，虽悟亦无所得；迷时号性颠倒，虽迷亦本不失，不过多一分迷执而已。如手臂本无正倒，而为正倒所依，上竖说正，臂无所增；下垂说倒，臂亦无失，亦不过多一倍瞻视而已。初标名合定竟。</p>
<p><span style="color:#333399">午二<span lang="EN-US">&nbsp;&nbsp;身无正倒</span></span></p>
<p><b><span style="color:teal">随汝谛观，汝身佛身，称颠倒者，名字何处，号为颠倒？于时阿难，与诸大众，瞪瞢瞻佛，目睛不瞬，不知身心，颠倒所在。<span lang="EN-US"></span></span></b></p>
<p>此佛明知身无正倒之相，故问阿难，令其观察。以手之颠倒，人所易知；心之颠倒，人皆莫解，若能观察，恍然自悟，则不至遗失真性耳。故曰：随汝谛审观察，汝此色身，与佛法身比较，汝身称颠倒者，既有名字，定有相状，何处号为颠倒？正要阿难循名核实，谛观身上何处，号为颠倒之相，分明指出。<span>&nbsp; </span>于时阿难，与诸大众，被此一问，恰似木偶，不能开口，瞪瞢瞻佛。瞪、双目直视，瞢、昏闷不了，瞻仰于佛，目睛不瞬<span style="font-size:10.0pt;">动也</span>，不知身心，颠倒所在，望佛待教也。不知者，因有甚深义趣，所以不知。一、颠倒名虽在身，义乃从心：由心起颠倒，故于身上，不知颠倒相之所在；二、其相更不在心，义乃在执：由迷真起执，号为颠倒，而心实不依之真成颠倒，故于心上，亦不知颠倒相之所在。三、非可相见，祗可义求：因迷执而说颠倒，迷执亦非有相之物，岂能指其相之所在耶？故曰：不知身心，颠倒所在。二身无正倒竟。</p>
<p><span style="color:#333399">午三<span lang="EN-US">&nbsp;&nbsp;正倒从心&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;标如来慈悲告众&nbsp;&nbsp;&nbsp;&nbsp;二&nbsp;&nbsp;引昔教以明正相&nbsp;&nbsp;&nbsp;&nbsp;三&nbsp;&nbsp;责遗认以明正相&nbsp;&nbsp;&nbsp;&nbsp;今初</span></span></p>
<p><b><span style="color:teal">佛兴慈悲，哀愍阿难，及诸大众，发海潮音，遍告同会：<span lang="EN-US"></span></span></b></p>
<p>佛兴慈悲：兴者发也；慈能与乐，悲能拔苦；不待请问，运无缘慈，与以正遍知乐，运同体悲，拔其性颠倒苦。哀愍者：因见阿难大众，不知身心颠倒所在，以目直视如来，昏瞢不了，实堪哀愍！海潮音，应不失时。阿难大众，殷殷待教，故不失其时，而遍告同会也。初标如来慈悲告众竟。</p>
<p><span style="color:#333399">未二<span lang="EN-US">&nbsp;&nbsp;引昔教以明正相</span></span></p>
<p><b><span style="color:teal">诸善男子！我常说言：色心诸缘，及心所使，诸所缘法，唯心所现。<span lang="EN-US"></span></span></b></p>
<p>佛引常说之教，以明正遍知义。此大乘了义，是佛常说，亦各随机解。如一切唯心造，凡小解为业造，权教解为识造，圆顿之机，直了真心所现，真所谓‘佛以一音演说法，众生随类各得解’。今约深义，重明昔教。<span>&nbsp; </span>色心诸缘，及心所使四句，明万法唯心所现。色即十一色法，心即八识心王。诸缘者：生心有四缘，谓亲因缘、增上缘、等无间缘，亦名次第缘，所缘缘；色法只有前二缘，不须后二缘故。及心所使者，即五十一心所法：遍行五法，别境五法，善十一法，根本烦恼六法，随烦恼二十法，不定四法。此五十一法，随心王所驱使；故名心所使。&nbsp; 五十一心所法，八识所具多寡不同，第八识唯具五遍行心所；第七识具遍行五法，别境慧、根本四法贪、痴、我见、慢；大随烦恼八法，共十八心所；第六识，力用最强，具足五十一心所；前五识具遍行，别境各五法，善法十一，根本烦恼前三，中随二法，大随八法，共三十四心所。诸所缘法者：即二十四种不相应法，因不与心王、心所、色法无为法相应，乃色心分位假立之法。&nbsp; 得及命根众同分，异生性与无想定，灭尽定及无想报，名身句身并文身，生住老无常流转，定异相应并势速，次第时方及与数，和合性不和合性。&nbsp; 二十四种不相应<span style="font-size:10.0pt;">是识所缘</span>，及六种无为<span style="font-size:10.0pt;">是智所缘</span>，此中即百法五位，广如唯识百法论说。以上百法，即统一切法，惟是真心所现，真心如镜，诸法如镜中像而已。此文重一现字，见万法即心也。</p>
<p><b><span style="color:teal">汝身汝心，皆是妙明，真精妙心中所现物。<span lang="EN-US"></span></span></b></p>
<p>此明万法常在心中。汝身指阿难根身；汝心指阿难识心，其余诸法，俱摄在皆字之中。此如来直指阿难现前身心，以明诸法所依本体。寂照不二，耀古腾今，曰妙明；性无妄染，纯一无杂，曰真精；不变随缘，随缘不变，不可思议，曰妙心；中即妙心之中，妙心为能现，诸法为所现，即阿难之身心，亦为妙心中所现之物。</p>
<p>此二段文中，有二种疑问，须加辨明：一、问：‘诸所缘法，唯心所现，真如无为，亦在其中，何以真如亦为所现耶？’答：‘本经乃圆实大教，是绝待，非对待也，以彼真如无为，是对有为而立，如下文云：“言妄显诸真，妄真同二妄”故也。’又问：‘前显见性黎耶体，是为能现，今汝身汝心，皆是妙心所现之物，则此心外，另有真心耶？’答：‘七转识，但为所现，真心独为能现，而黎耶通于能所，对纯真之心，则降为所现，对七转识，则升为能现，与真心非一非异。故本经云：“真非真恐迷，我常不开演。”若悟上文，心包万法，万法唯心之旨，则为正真知，而非性颠倒矣！’二引昔教以明正相竟。</p>
<p><span style="color:#333399">未三<span lang="EN-US">&nbsp;&nbsp;责遗认以明正相&nbsp;&nbsp;分三&nbsp;&nbsp;&nbsp;&nbsp;申初&nbsp;&nbsp;怪责遗真认妄&nbsp;&nbsp;&nbsp;&nbsp;二&nbsp;&nbsp;法说认遗之相&nbsp;&nbsp;&nbsp;&nbsp;三&nbsp;&nbsp;喻说遗认之相&nbsp;&nbsp;&nbsp;今初</span></span></p>
<p><b><span style="color:teal">云何汝等，遗失本妙，圆妙明心，宝明妙性，认悟中迷？<span lang="EN-US"></span></span></b></p>
<p>此责遗真认妄。前阿难问：‘若此见闻，必不生灭，云何名我等辈，遗失真性？’其意不知以何因缘，说为遗失，此科即其因缘也。由颠倒而说失，非失似失，虽不失而颠倒无倒为倒，故责曰：云何汝等，遗失云云。<span>&nbsp; </span>本妙者：本来自妙，不假修为，非谓他法妙，即谓心性，本来自妙也。心性单举，体用自应双兼，今心性对举，体用不分而分，自其本觉而言谓之心，自其本寂而言谓之性。&nbsp; 圆妙明心者：圆即本觉照用，圆融朗彻，乃从妙起明，寂而常照，此用妙也；如摩尼珠之光。&nbsp; 宝明妙性者：宝即本性寂体，清净坚实，乃即明而妙，照而常寂，此体妙也；如摩尼珠之体。此心性，全体大用，原是自己本有家珍，如何遗失？</p>
<p>认悟中迷：此即遗失真性所以。认字即属颠倒执情，不当认而认也。悟者悟万法唯心，心包万法；迷者迷法皆心外，心在身中。众生应当反迷归悟，云何竟认悟中一点迷情，为己心性？此即是颠倒，即为遗失真性，一迷也；若更执所认迷情，以为真心极量，此即属认物为己，迷上加迷，倍迷也，即是颠倒之中，更加一倍颠倒也。</p>
<p>心之悟迷，与臂之正倒对论，其理易明。心本无悟迷，而说悟迷，如手本无正倒，而分正倒。其病皆在执之一字，执情若化，则为正遍知，执情不化，则为性颠倒。手之正倒，不离一臂，人之悟迷，不出一心，见虽迷执颠倒，而真心实不曾依之，而果成颠倒；如人迷东为西，东实不转为西，但一迷情妄执，东西颠倒，乃是不颠倒中，妄计颠倒，故曰认悟中迷。亦乃不迷中起迷，如第四卷所云：‘昔本无迷，似有迷觉’也。初怪责遗真认妄竟。</p>
<p><span style="color:#333399">申二<span lang="EN-US">&nbsp;&nbsp;法说认遗之相</span></span></p>
<p><b><span style="color:teal">晦昧为空，空晦暗中，结暗为色。<span lang="EN-US"></span></span></b></p>
<p>妙明明妙之心性，本无迷、悟、世界、身、心等相，云何遗失本妙心性，而起迷认？乃由最初一念妄动，迷性明故，而成无明，故曰晦昧<span style="font-size:10.0pt;">即无明也。</span>由此无明，将灵明洞彻之真空，变为冥顽晦昧之虚空，故云为空，是为业相，此则从真起妄，即经云：‘迷妄有虚空’也。<span>&nbsp; </span>空晦暗中，结暗为色者：于此顽空，晦昧暗中，复依无明之力，转本有之智光，为能见之妄见，是为转相；于空晦暗中，欲有所见，而业相本无可见，瞪以发劳，故结暗境，而成四大之色，变起山河大地世界，依报外色，故曰结暗为色，是为现相，即经云：‘依空立世界，想澄成国土’也。合业、转、现三相，为三细，即阿赖耶识。以上色空等法，迷者误认虚空世界，心外实有。</p>
<p><b><span style="color:teal">色杂妄想，想相为身。<span lang="EN-US"></span></span></b></p>
<p>色，即结暗所成，四大之色；妄想，即能成之心。复由妄心，抟取少分四大妄色，色心相杂，变起众生，正报内色，故曰：‘想相为身’。想即妄心，相即妄色，色心和合，五蕴具备，而为五蕴之众生，即经云：‘知觉乃众生’也。迷者误认四大假合之身，为自身相。</p>
<p><b><span style="color:teal">聚缘内摇，趣外奔逸，昏扰扰相，以为心性。<span lang="EN-US"></span></span></b></p>
<p>聚缘者，圆觉云：‘妄有缘气，于中积聚。’积聚能缘气分，于妄身中，内缘五尘落卸影子，计度分别，摇动不休<span style="font-size:10.0pt;">此即独头意识，内缘法尘之境。；</span>外缘五尘诸境之法，明了分别，奔逸不已<span style="font-size:10.0pt;">此即五俱意识，外缘五尘之境。</span>，趣向外境，奔驰纵逸 ，故曰：‘趣外奔逸’。聚缘内摇故昏，趣外奔逸故扰，即此昏迷，扰攘之相。迷者不知，原是无明，展转粗动之相，由无明不觉生三细，境界为缘，再起四粗，误认妄识缘尘分别，为自心相。合色杂妄想，想相为身，即《圆觉经》所云：‘妄认四大，为自身相；六尘缘影，为自心相。’此即认物为己，颠倒之相。</p>
<p><b><span style="color:teal">一迷为心，决定惑为色身之内。<span lang="EN-US"></span></span></b></p>
<p>自晦昧为空，从真起妄，悉皆认妄，已成颠倒，此处正属颠倒之中，更加颠倒。既一迷积聚缘气，以为自心，决定迷惑，心在色身之内，万法皆在心外，与正遍知见，敌对相反，以上皆认妄之相。</p>
<p><b><span style="color:teal">不知身色，外洎山河，虚空大地，咸是妙明，真心中物。<span lang="EN-US"></span></span></b></p>
<p>不知，即迷执心在身内，并不知真心广大周遍，包含万象。即阿难内之色身<span style="font-size:10.0pt;">四大之色法，和合所成。</span>。外洎<span style="font-size:10.0pt;">及也</span>山河，虚空大地之世界，咸<span style="font-size:10.0pt;">皆也</span>是妙明真心中，所现之物。此乃遗真之相。若知心包万法，法在心中，则成正遍知矣！因不知故，认物为己，乃成性颠倒也。二法说认遗之相竟。</p>
<p><span style="color:#333399">申三<span lang="EN-US">&nbsp;&nbsp;喻说遗认之相</span></span></p>
<p><b><span style="color:teal">譬如澄清，百千大海，弃之，惟认一浮沤体。<span lang="EN-US"></span></span></b></p>
<p>以下设喻。澄清百千大海，譬如包罗虚空大地之广大真心，反遗弃之，此喻遗真也；惟认一浮沤体，惟独认海中一沤之体，譬如惟认悟中一点迷情，似在色身之内，此喻认妄也。</p>
<p><b><span style="color:teal">目为全潮，穷尽瀛渤。<span lang="EN-US"></span></span></b></p>
<p>此喻执妄为真。喻中惟认一沤，即目为全海之潮，穷尽大瀛、小渤；法中认妄识为真心，执妄识穷尽真心极量。三喻说遗认之相竟。并前二如来发明因倒说失竟。</p>
<p><span style="color:#333399">辰三<span lang="EN-US">&nbsp;&nbsp;迷倒结合前喻</span></span></p>
<p><b><span style="color:teal">汝等即是迷中倍人，如我垂手，等无差别，如来说为可怜愍者！<span lang="EN-US"></span></span></b></p>
<p>上喻中弃海认沤，一迷也；目沤为海，乃是迷中倍迷之人。合法中遗广大之妙心，认缘影之妄心，一迷也；执此妄心即是真心全体，讵非加一倍之迷耶？如我垂手一样，不知手臂本无正倒，一迷也；今定执上竖为正，下垂为倒，亦迷中倍迷之人，故曰等无差别。</p>
<p>又不知真心本无迷悟，一迷也；反认悟中迷，亦迷中倍迷之人。心虽迷倒而不失，犹臂之虽倒而不失，等无差别也。<span>&nbsp; </span>前云遗失真性，正由颠倒，则非遗似遗，日用不知，则无失说失，怀珠乞丐，枉受困穷，名可怜愍！果能于此悟明，虽颠倒而不失，则不负本有；虽不失而颠倒，则不废修证，庶性修无碍矣。此科以真性不失而论，从无始来，虽然颠倒不失，亦四义中常义。以如来尽心吐露，可谓澈法底源，惜当机未能直下承当，似极显见性，妙明周圆之义。四显见不失竟。</p>
<p align="right" style="text-align:right;text-indent:24.0pt;word-break:break-all">楞严经讲义第三卷终<span>&nbsp; </span></p>
