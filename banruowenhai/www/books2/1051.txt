<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">从地涌出品第十五</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">从地涌出品第十五<span lang="EN-US"></span></span></p>
<p>正宗分明一乘之行，其第一章、明所行行已竟，兹明能行人，即明由修安乐行所成就之人也。释之者、为从地涌出品。在经品次第，则居十五。</p>
<p>佛自久远劫来，所化成之菩萨，数量无上，功德无上，即佛化导巧妙之智慧无上。为示现教化无上，故有此品。</p>
<p>以诸菩萨从地中而升至虚空，故曰从地涌出。然此为事相，兹更就教义详释之如下。先释地为何义：或云超出于生死之地，或云开显菩提心于众生心地，解之者良非一说。但就本经言，地者、即一乘实相之境地，以为佛果妙觉智所究竟证故，亦名为佛之果地、觉地。次、释从地涌出者为何等菩萨：六万恒河沙菩萨，亦各各有六万恒河沙眷属，中有四大上首为导师。六万者、即六识心。四导师者：即十住、十行、十回向、十地，共四十也。言此一一皆具六法之根、尘、识心，若能契合于一乘实相之境，即皆应念化为圆明妙智，显现于妙觉果地之中，以证住、行、向、地之果也。次、复释以何因缘而此诸菩萨从地涌出：即已修习此四安乐行故，及行此四行之人已成就故。</p>
<p><span style="color:#333399">丙二　能行之人<span lang="EN-US"></span></span></p>
<p><span style="color:#333399">丁一　他土请持<span lang="EN-US"></span></span></p>
<p><b><span style="color:teal">尔时、他方国土诸来菩萨摩诃萨，过八恒河沙数，于大众中起，合掌作礼而白佛言：“世尊！若听我等于佛灭后，在此娑婆世界，勤加精进，护持读、诵、书写、供养是经典者，当于此土而广说之”。<span lang="EN-US"></span></span></b></p>
<p>此谓从他国土来之诸菩萨，请在娑婆世界护持是经也。</p>
<p><span style="color:#333399">丁二　如来不许<span lang="EN-US"></span></span></p>
<p><b><span style="color:teal">尔时、佛告诸菩萨摩诃萨众：“止！善男子！不须汝等护持此经。所以者何？我娑婆世界，自有六万恒河沙等菩萨摩诃萨，一一菩萨各有六万恒河沙眷属，是诸人等能于我灭后护持读诵、广说此经”。<span lang="EN-US"></span></span></b></p>
<p>此谓不须由他方菩萨住于本土护持是经也。以他土菩萨于他土有缘，而此土自有菩萨与本土有缘，故未之许。更就深密相言之，一切佛法皆从自性而得，六识心虽具足烦恼，若悟本心尽为妙智，故须自修自证，不待他求，不假他助。若向外驰求，及希他教化，皆如来之所不许也。</p>
<p><span style="color:#333399">丁三　此方涌出<span lang="EN-US"></span></span></p>
<p><span style="color:#333399">戊一　从地涌出<span lang="EN-US"></span></span></p>
<p><b><span style="color:teal">佛说是时，娑婆世界三千大千国土，地皆振裂，而于其中有无量千万亿菩萨摩诃萨同时涌出。是诸菩萨身皆金色，三十二相，无量光明，先尽在此娑婆世界之下此界虚空中住。是诸菩萨，闻释迦牟尼佛所说音声，从下发来。一一菩萨，皆是大众唱导之首，各将六万恒河沙眷属，况将五万、四万、三万、二万、一万恒河沙等眷属者，况复乃至一恒河沙、半恒河沙、四分之一，乃至千万亿那由他分之一，况复千万亿那由他眷属，况复亿万眷属，况复千万、百万乃至一万，况复一千、一百乃至一十，况复将五、四、三、二、一弟子者，况复单己乐远离行。如是等比，无量无边，算数譬喻所不能知。<span lang="EN-US"></span></span></b></p>
<p>大千界地皆振裂，以将有诸大菩萨从地涌出，故现是相。佛身三十二相，而诸　菩萨亦皆如是相好者，以初地以上菩萨，已由相似位而进于分证位，皆于十方世界分现应化，相好等同于佛也。虚空轮、周遍十方，本无上下可言；惟此就所依之地涌出以升住于空，故显为来从地下。又、诸法实相之地，本离一切分别相，故此地即为第一义空，亦即前说所安住无量、无边、无障、无碍之空。惟因当下开发显现之故，斯分别名其事相为涌出、为住空耳。眷属、即弟子众多之称。由六万恒河沙眷属，至千万亿那由他分恒河沙眷属之一，此为以恒河沙为单位而递减之诸数。那由他、即此土数量之<span lang="EN-US">[女+亥]。千万亿那由他眷属、至五四三二一弟子，此亦眷属递减之数，但不带分数耳。单己乐远离行，谓乐自独行并无弟子者，然亦不可以数计，总言涌出菩萨之多。</span></p>
<p><span style="color:#333399">戊二　升空赞礼<span lang="EN-US"></span></span></p>
<p><b><span style="color:teal">是诸菩萨从地出已，各诣虚空七宝妙塔，多宝如来、释迦牟尼佛所。到已，向二世尊头面礼足，及至诸宝树下师子座上佛所，亦皆作礼。右绕三匝，合掌恭敬，以诸菩萨种种赞法而以赞叹，住在一面，欣乐瞻仰于二世尊。<span lang="EN-US"></span></span></b></p>
<p>既礼多宝、释迦，复向各分身佛绕行礼赞，显佛众礼繁，以启下文时分之久。</p>
<p><span style="color:#333399">戊三　神力促时<span lang="EN-US"></span></span></p>
<p><b><span style="color:teal">是诸菩萨摩诃萨从初涌出，以诸菩萨种种赞法而赞于佛，如是时间经五十小劫。是时、释迦牟尼佛默然而坐，及诸四众亦皆默然。五十小劫，佛神力故令诸大众谓如半日。<span lang="EN-US"></span></span></b></p>
<p>五十小劫之久，佛以神力促之，令大众谓如半日也。盖众生感觉此时分，如众生心量中之半日，实则佛心量中之五十小劫如故，此所谓由佛神力也。盖一类有一类之时劫，而每类时劫中即各自有其心量中之单位，与其极短极长之概量。如人类心量中之寿量，为时、日、月、年、世纪等；四王天之寿量，以人间五十年为一天等；至佛之寿量，则短劫摄长劫，长劫摄短劫，劫至无量佛亦与为无量，劫只半日佛亦与为半日，此即不可思议佛境界之时劫数量矣。非若众生心量中之寿量，有智慧、根器等为之囿限也。</p>
<p><span style="color:#333399">戊四　众人共见<span lang="EN-US"></span></span></p>
<p><b><span style="color:teal">尔时、四众亦以佛神力故，见诸菩萨遍满无量百千万亿国土虚空。<span lang="EN-US"></span></span></b></p>
<p><span style="color:#333399">戊五　导师省问<span lang="EN-US"></span></span></p>
<p><b><span style="color:teal">是菩萨众中有四导师：一名上行，二名无边行，三名净行，四名安立行。是四菩萨于其众中，最为上首唱导之师。在大众前，各共合掌，观释迦牟尼佛而问讯言：“世尊！少病、少恼，安乐行不？所应度者受教易不？不令世尊生疲劳耶”？尔时、四大菩萨而说偈言：“世尊安乐、少病、少恼！教化众生得无疲倦？又诸众生受化易不？不令世尊生疲劳耶”？<span lang="EN-US"></span></span></b></p>
<p>上行者，十住位中初发心住最难，故称为上。无边行，谓修广大菩萨之行。净行，谓修一切回向行而不生住著。安立行，谓随顺一切功德而能安住。众生烦恼病轻，则易化度，不生疲劳。省问如来，即省问其度生之事业也。</p>
<p><span style="color:#333399">戊六　世尊答慰<span lang="EN-US"></span></span></p>
<p><b><span style="color:teal">尔时、世尊于菩萨大众中而作是言：“如是，如是！诸善男子！如来安乐，少病、少恼，诸众生等易可化度，无有疲劳。所以者何？是诸众生世世已来常受我化，亦于过去诸佛恭敬尊重种诸善根，此诸众生始见我身，闻我所说，即皆信受入如来慧；除先修习学小乘者，如是之人，我今亦令得闻是经入于佛慧”。<span lang="EN-US"></span></span></b></p>
<p>是诸众生世世已来常受我化，就已开显后言之，则为下文如来寿量品中所述；此处应指受世尊前劫十六沙弥之教化而言。亦曾敬事过去诸佛，明已宿植德本。众生始见、始闻即能信受入于佛慧，此为顿悟菩萨，本具佛智，开显即悟，不独华严，而阿含、方等、般若等会均有之。习小乘者为渐悟菩萨，久受佛教，特尚未闻会三归一之义。一闻是经，即入佛慧，显是经最为胜妙而有力也。</p>
<p><span style="color:#333399">戊七　诸人随喜<span lang="EN-US"></span></span></p>
<p><b><span style="color:teal">尔时、诸大菩萨而说偈言：“善哉！善哉！大雄世尊！诸众生等易可化度，能问诸佛甚深智慧，闻已信行，我等随喜”。<span lang="EN-US"></span></span></b></p>
<p>能问于佛之甚深智慧，故能有闻；闻复信行，均显众生易度。随喜、谓随顺欢喜也。</p>
<p><span style="color:#333399">戊八　如来赞许<span lang="EN-US"></span></span></p>
<p><b><span style="color:teal">于时、世尊赞叹上首诸大菩萨：“善哉！善哉！善男子！汝等能于如来，发随喜心”。<span lang="EN-US"></span></span></b></p>
<p><span style="color:#333399">丁四　菩萨疑生<span lang="EN-US"></span></span></p>
<p><span style="color:#333399">戊一　疑问<span lang="EN-US"></span></span></p>
<p><span style="color:#333399">己一　总由疑请<span lang="EN-US"></span></span></p>
<p><b><span style="color:teal">尔时、弥勒菩萨及八千恒河沙诸菩萨众，皆作是念：我等从昔已来，不见、不闻如是大菩萨摩诃萨众，从地涌出，住世尊前，合掌供养，问讯如来。时弥勒菩萨摩诃萨，知八千恒河沙诸菩萨等心之所念，并欲自决所疑，合掌向佛以偈问曰：“无量千万亿大众诸菩萨，昔所未曾见，怨两足尊说。<span lang="EN-US"></span></span></b></p>
<p>此疑问诸菩萨涌地住空，从未见闻是事，今果从何而至也。</p>
<p>弥勒为等觉地菩萨，为十地以上果地菩萨之上首，法华开会之始，释尊放光照境，即由弥勒领众兴疑；而今者佛涌虚空，亦由弥勒动念申问。显一乘妙法，为佛自证究竟利他之智，悉由佛之果地觉海中流出，彼等觉菩萨犹有一问之隔也。如来自证利他之大乘法门有三，释之如下：一、以众生心为本，开相显性，使转为佛智慧，此为唯心法门，恒假弥勒开示之。一、以发生一切佛法之智，为万行之先导，因以成就佛果之功德，此为般若法门，恒假文殊师利开示之。一、直从佛之圆满妙觉果海发心为因，使最初一念即直入于佛之果海，从佛权实二智之法以发心起行，即密宗之大日如来法，亦即毗卢遮那法，此为佛果法门，惟佛能证之说之。以上、为三种大乘教门，而此经之妙法，正合佛果教门，是以召弥勒等之疑也。</p>
<p><span style="color:#333399">己二　众所疑事<span lang="EN-US"></span></span></p>
<p><b><span style="color:teal">“是从何所来？以何因缘集？巨身，大神通，智慧叵思议，其志念坚固，友阿忍辱力，众生所乐见，为从何所来？<span lang="EN-US"></span></span></b></p>
<p>此颂菩萨来处。谓从何处来及以何因缘来也。巨身、神通、智慧、志坚固、忍辱力，以此五德故为众所乐见。</p>
<p><b><span style="color:teal">“一一诸菩萨，所将诸眷属，其数无有量，如恒河沙等。或有大菩萨，将六万恒沙，如是诸大众，一心求佛道。是诸大师等，六万恒河沙，俱来供养佛，及护持是经。将五万恒沙，其数过于是。四万及三万，二万至一万，一千、一百等，乃至一恒沙半及三四分，亿万分之一；千万那由他，万亿诸弟子，乃至于半亿，其数复过上。百万至一万，一千及一百，五十与一十，乃至三、二、一，单己无眷属，乐于独处者，俱来至佛所，其数转过上。如是诸大众，若人行筹数，过于恒沙劫，犹不能尽知。<span lang="EN-US"></span></span></b></p>
<p>此颂菩萨来数。兹以经颂互证。释其数量之义如下。初一颂、总叹其数无量。以下各颂、乃次第举其数目。六万恒河沙菩萨摩诃萨，一一各将六万恒河沙眷属，如是三十六万恒河沙之大师，既皆一心求道，俱来供佛，俱来持经。然仍有将五万恒河沙眷属之诸菩萨，此诸菩萨之数，更多于将六万恒河沙眷属之菩萨摩诃萨之数，即不止为六万恒河沙之数是也。然更有将四万恒河沙眷属之诸菩萨，此诸菩萨之数，又多于将五万恒河沙眷属之菩萨之数，即更不止为六万恒河沙之数是也。况犹有将三万、将二万、乃至一恒河沙、二分恒河沙之一、三分恒河沙之一，乃至千万亿那由他分恒河沙之一，此诸眷属之数之大，姑不具论。而此一一大众导首菩萨之数，实已不可思议，况仍当加入将千万亿那由他眷属者，将亿万眷属者，将千万、百万眷属者，乃至将一千、一百、一十眷属者，乃至将五、四、三、二、一弟子者，乃至一无所将者。如是等诸菩萨众之数，故为筹人计算，历恒沙劫所不能尽。</p>
<p><b><span style="color:teal">“是诸大威德精进菩萨众，谁为其说法？教化而成就？从谁初发心？称扬何佛法？受持行谁经？修习何佛道？<span lang="EN-US"></span></span></b></p>
<p>此颂如何教化。</p>
<p><b><span style="color:teal">“如是诸菩萨，神通大智力，四方地振裂，皆从中涌出。世尊！我昔来未曾见是事，愿说其所从国土之名号。我常游诸国，未曾见是众，我于此众中，乃不识一人。忽然从地出，愿说其因缘。<span lang="EN-US"></span></span></b></p>
<p>此颂向未闻见。</p>
<p><span style="color:#333399">己三　申众疑意<span lang="EN-US"></span></span></p>
<p><b><span style="color:teal">“今此之大会，无量百千亿，是诸菩萨等，皆欲知此事。是诸菩萨众本末之因缘，无量德世尊，惟愿决众疑”！<span lang="EN-US"></span></span></b></p>
<p><span style="color:#333399">戊二　分身诸佛答慰群疑<span lang="EN-US"></span></span></p>
<p><b><span style="color:teal">尔时、释迦牟尼分身诸佛，从无量千万亿他方国土来者，在于八方诸宝树下师子座上结跏趺坐。其佛侍者，各各见是菩萨大众，于三千大千世界四方从地涌出，住于虚空，各白其佛言：“世尊！此诸无量无边阿僧祇菩萨大众，从何所来”？尔时、诸佛各告侍者：“诸善男子！且待须臾。有菩萨摩诃萨名曰弥勒，释迦牟尼佛之所授记，次后作佛，已问斯事，佛今答之，汝等自当因是得闻。<span lang="EN-US"></span></span></b></p>
<p><span style="color:#333399">戊三　如来赞许<span lang="EN-US"></span></span></p>
<p><b><span style="color:teal">尔时、释迦牟尼佛告弥勒菩萨：“善哉！善哉！阿逸多！乃能问佛如是大事。汝等当共一心，被精进铠，发坚固意；如来今欲显发宣示诸佛智慧，诸佛自在神通之力，诸佛师子奋迅之力，诸佛威猛大势之力”。<span lang="EN-US"></span></span></b></p>
<p>此赞其能问，许以宣说也。阿逸多、弥勒菩萨之名，义言无能胜。弥勒此问，并非问菩萨之因行，乃问佛果觉地之德，故曰佛之大事。下文如来寿量品，即伏于此。精进、坚固，此为告诫会众，令起深信。以心不精进，意不坚固，则易滋惑乱，将不能信于佛道。佛之法身即智慧性，佛之报身即智慧相，佛之化身即神通力。顺众生之机，说决定了义之教，为师子奋迅力。正行所作，制服摧破，为威猛力。言今因弥勒之问，将以如来之秘密一一显示也。</p>
<p><b><span style="color:teal">尔时、世尊欲重宣此义而说偈言：“当精进一心，我欲说此事，勿得有疑悔，佛智叵思议。汝今出信力，住于忍善中，昔所未闻法，今皆当得闻。我今安慰汝，勿得怀疑惧！佛无不实语，智慧不可量，所得第一法，甚深叵分别。如是今当说，汝等一心听”！<span lang="EN-US"></span></span></b></p>
<p>信而有力，斯为深信，仍须住于忍善之中，则此信力更为不可摇动。能以此信闻受昔所未闻之如来智慧，方免疑悔与惧耳。</p>
<p><span style="color:#333399">戊四　正答所疑<span lang="EN-US"></span></span></p>
<p><span style="color:#333399">己一　长行<span lang="EN-US"></span></span></p>
<p><b><span style="color:teal">尔时、世尊说此偈已，告弥勒菩萨：“我今于此大众宣告如等：阿逸多！是诸大菩萨摩诃萨无量无数阿僧祇从地涌出，汝等昔所未见者，我于是娑婆世界得阿耨多罗三藐三菩提已，教化示导是诸菩萨，调伏其心，令发道意。<span lang="EN-US"></span></span></b></p>
<p>此释正告我化。谓是诸菩萨，为我于此世界成道以后所自教化之菩萨也。</p>
<p><b><span style="color:teal">“此诸菩萨，皆于是娑婆世界之下，此界虚空中住。于诸经典读诵通利，思惟分别正忆念。阿逸多！是诸善男子等，不乐在众多有所说，常乐静处，勤行精进，未曾休息，亦不依止人天而住。常乐深智，无有障碍，亦常乐于诸佛之法，一心精进求无上慧”。<span lang="EN-US"></span></span></b></p>
<p>此释菩萨住行。虚空中住、为住，于诸经典读诵通利句以下、为行。大千世界，固为三界、二十五有众生有漏十业之所幻现，亦即释尊大悲愿力之所摄持，究其体性，本来空寂。菩萨心已调伏，依于佛智究竟果地，发菩提心，修安乐行，其心清净，所居秽土无复垢相，即为已安住于本师常寂光土之中，即为住最上品之净土，亦即为住于第一义空，此为虚空中住之义。经典、指大乘经典。不依止人天而住，谓不依人天乘而住，依佛乘而住也。</p>
<p><span style="color:#333399">己二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“阿逸汝当知！是诸大菩萨，从无数劫来，修习佛智慧，悉是我所化，令发大道心。<span lang="EN-US"></span></span></b></p>
<p>此一颂半、颂佛所教化。</p>
<p><b><span style="color:teal">“此等是我子，依止是世界，常行头陀事，志乐于静处，舍大众愦闹，不乐多所说。如是诸子等，学习我道法，昼夜常精进，为求佛道故。<span lang="EN-US"></span></span></b></p>
<p>此二颂半、颂乐静精进。发精进行者，名为头陀。</p>
<p><b><span style="color:teal">“在娑婆世界下方空中住，志念力坚固，常勤求智慧，说种种妙法，其心无所畏。我于伽耶城、菩提树下坐，得成最正觉，转无上法轮，尔乃教化之，令初发道心。今皆住不退，悉当得成佛。<span lang="EN-US"></span></span></b></p>
<p>此三颂半、颂住及行。伽耶城、与佛菩提场相近之城。</p>
<p><b><span style="color:teal">“我今说实语，汝等一心信，我从久远来，教化是等众”。<span lang="EN-US"></span></span></b></p>
<p>此颂结劝生信。佛前言诸菩萨众为成道后所化，而于此忽言久远教化。虽欲以佛之果德微示其机，正恐非众生思议所及，故佛先再三劝信其为实语也。</p>
<p><span style="color:#333399">戊五　众生疑念<span lang="EN-US"></span></span></p>
<p><b><span style="color:teal">尔时、弥勒菩萨摩诃萨及无数诸菩萨等，心生疑惑，怪未曾有，而作是念：云何世尊于少时间，教化如是无量无边阿僧祇诸大菩萨，令住阿耨多罗三藐三菩提？<span lang="EN-US"></span></span></b></p>
<p>盖化行之时短，化众之人多，化成之德大，故为难信。</p>
<p><span style="color:#333399">戊六　陈疑疑说<span lang="EN-US"></span></span></p>
<p><span style="color:#333399">己一　长行<span lang="EN-US"></span></span></p>
<p><b><span style="color:teal">即白佛言：“世尊！如来为太子时，出于释宫，去伽耶城不远，坐于道场，得成阿耨多罗三藐三菩提。从是已来，始过四十余年，世尊云何于此少时大作佛事？以佛势力，以佛功德，教化如是无量大菩萨众，当成阿耨多罗三藐三菩提？世尊！此大菩萨众，假使有人于千万亿劫数不能尽，不得其边。斯等久远已来，于无量无边诸佛所植诸善根，成就菩萨道，常修梵行。世尊！如此之事，世所难信。<span lang="EN-US"></span></span></b></p>
<p>此释事相难信。如来说法，本不限于时相。惟就显相言之，法华一会，在般若会以后，去佛成道后止四十年耳。佛之势力功德，化生成道，原为不可测度。但时少、人众，而所化成者均为久远以来夙植德本之人，故于事实为难信耳。</p>
<p><b><span style="color:teal">“譬如有人，色美发黑，年二十五，指百岁人言是我子，其百岁人亦指年少言是我父，生育我等，是事难信。<span lang="EN-US"></span></span></b></p>
<p>此释喻理难信。幼为老者之父，形之于喻，亦无是理也。</p>
<p><b><span style="color:teal">“佛亦如是，得道以来其实未久，而此大众诸菩萨等，已于无量千万亿劫，为佛道故勤行精进，善入、出、住无量百千万亿三昧，得大神通，久修梵行，善能次第习诸善法，巧于问答，人中之宝，一切世间甚为希有。今日世尊、方云得佛道时初令发心，教化示导令向阿耨多罗三藐三菩提。世尊得佛未久，乃能作此大功德事！<span lang="EN-US"></span></span></b></p>
<p>此释时期难信。诸菩萨众，已于无量千万亿劫以前修习成就。而世尊今日，乃谓于自成道后方令发心，以时考之，尤为难信。</p>
<p><b><span style="color:teal">“我等虽复信佛随宜所说，佛所出言未曾虚妄，佛所知者皆悉通达，然诸新发意菩萨，于佛灭后，若闻是语或不信受，而起破法罪业因缘。唯然世尊！愿为解说！除我等疑，及未来世诸善男子，闻此事已亦不生疑”。<span lang="EN-US"></span></span></b></p>
<p>此释疑问所由。言如来说法，恒随众生所宜，且从无妄语。又我等于佛所说，纵未了解，然因信佛智通达无碍故，即无不先信佛之所说。以上三义，均为我等久从佛化者、信佛之理由。至新学菩萨，则易以众生思议测度如来，迨思议不及则不信，不信故疑谤，或指为虚妄，或指为惑世之说。自不信佛，并阻人信佛，故为破法之罪业因缘。此弥勒所由率众生疑，冀启如来之解说，得以将护新发心之大乘众生也。</p>
<p><span style="color:#333399">己二　重颂<span lang="EN-US"></span></span></p>
<p><b><span style="color:teal">尔时、弥勒菩萨欲重宣此义而说偈言：“佛昔从释种，出家近伽耶，坐于菩提树，尔来尚未久。此诸佛子等，其数不可量，久已行佛道，住于神通力，善学菩萨道，不染世间法，如莲华在水，从地而涌出。皆起恭敬心，住于世尊前，是事难思议，云何而可信！佛得道甚近，所成就甚多，愿为除众疑，如实分别说。<span lang="EN-US"></span></span></b></p>
<p>此五颂、颂事相难信。如实分别说，谓依于真实之理而一一解说也。</p>
<p><b><span style="color:teal">“譬如少壮人，年始二十五，示人百岁子，发白而面皱，是等我所生，子亦说是父；父少而子老，举世所不信。<span lang="EN-US"></span></span></b></p>
<p>此二颂、颂喻理难信。</p>
<p><b><span style="color:teal">“世尊亦如是，得道来甚近；是诸菩萨等，志固无怯弱，从无量劫来，而行菩萨道，巧于难问答，其心无所畏，忍辱心决定，端正有威德，十方佛所赞，善能分别说，不乐在人众，常好在禅定，为求佛道故，于下空中住。我等从佛闻，于此事无疑。愿佛为未来，演说令开解！若有于此经生疑不信者，即当堕恶道，愿今为解说！是无量菩萨，云何于少时，教化令发心，而住不退地”？<span lang="EN-US"></span></span></b></p>
<p>此七颂、颂时期难信。言我等因从佛闻，以信佛故信佛所言，并不疑于此事。惟此少时教化无量菩萨令住不退之道，实不易信，愿佛为未来者解说，免致疑谤招罪也。</p>
