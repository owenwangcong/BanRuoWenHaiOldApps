<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第七卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛宏悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">卯三<span lang="EN-US">&nbsp;&nbsp;会十二处即藏性&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;总征&nbsp;&nbsp;&nbsp;&nbsp;二&nbsp;&nbsp;别破&nbsp;&nbsp;&nbsp;&nbsp;今初</span></span></p>
<p><b><span style="color:teal">复次，阿难！云何十二处，本如来藏，妙真如性？<span lang="EN-US"></span></span></b></p>
<p>此总标十二处即藏性。处者方所也，定在也。以权教相宗说，根一定在内，尘一定在外，眼唯对色，耳唯对声等，内外各六处，故名十二处，亦名十二入；谓取境，则以根入尘，受境，则以尘入根，通为能入，亦通为所入，故名为入。六科中，前二眼、色、耳、声四处，约根尘互破，身、触二处，独约根破，余六处皆约尘破，循循善诱，巧为开发，一一显其相妄性真，全事即理也。<span>&nbsp; </span>本科十二处，为如来对迷色重迷心轻者，开色合心：开一色法，为六尘、五根，合受、想、行、识四阴心法为一意根，故说十二处。根、尘互相依倚，下文云：根尘同源，缚脱无二，迷晦即无明，发明便解脱。今为融归藏性者，正欲今发明也。初总征竟。</p>
<p><span style="color:#333399">辰二<span lang="EN-US">&nbsp;&nbsp;别破&nbsp;&nbsp;分六&nbsp;&nbsp;&nbsp;&nbsp;已初&nbsp;&nbsp;眼色处至六意法处&nbsp;&nbsp;巳初分四&nbsp;&nbsp;&nbsp;&nbsp;午初&nbsp;&nbsp;标举二处&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分文难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝且观此：祗陀树林，及诸泉池。<span lang="EN-US"></span></span></b></p>
<p>此标举眼、色二处，观即眼处，余为尘处。</p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">于意云何？此等为是，色生眼见？眼生色相？<span lang="EN-US"></span></span></b></p>
<p>此约权宗，心、法相生为问。由法生故，种种心生；由心生故，种种法生。故征云：在汝之意以为如何？还是色尘生出眼见耶？还是眼根生出色相耶？双开两途为问，下乃分破。</p>
<p><span style="color:#333399">午三<span lang="EN-US">&nbsp;&nbsp;分文难破&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;破眼见生色&nbsp;&nbsp;&nbsp;&nbsp;二&nbsp;&nbsp;破色生眼见&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若复眼根生色相者，见空非色，色性应销，销则显发一切都无；色相既无，谁明空质？空亦如是。<span lang="EN-US"></span></span></b></p>
<p>此破眼生色相。故呼阿难，而告之曰：若复内之眼根，生出外之色相者，则眼具生色之性，设或见空之时，而非色相，是所生之色相既无，而能生之色性指眼见，应即销亡！<span>&nbsp; </span>销则显发一切都无者：销字即能生之见销亡，而所生之色亦无，色相既无，空相亦复叵得？故曰显发一切都无。</p>
<p>色相既无，谁明<span style="font-size:10.0pt;">显也</span>空质者：言空、色相形而显，色相既无，空应不显矣。反言无色，将谁显空？此二句，即解释显发一切都无之义。<span>&nbsp; </span>空亦如是者：例破眼生空相，空、色俱为眼根所对之境，故须例破云：若复眼根生空相者，见色非空之时，空性应销，销则显发一切都无，空相既无，谁明色质？为避文繁，故总例之曰：空亦如是。</p>
<p><span style="color:#333399">未二<span lang="EN-US">&nbsp;&nbsp;破色生眼见</span></span></p>
<p><b><span style="color:teal">若复色尘生眼见者，观空非色，见即销亡，亡则都无，谁明空、色？<span lang="EN-US"></span></span></b></p>
<p>此破色生眼见。若复外之色尘，能生内之眼见者，观空之时，而非色相，是能生见之色尘已灭，而所生之见，即应销亡！然见既销亡，则一切都无；既无能见，则将谁来明是空是色，故曰：谁明空色？则见与色、空，一总都无矣。准上亦应有空亦如是句。三分文难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：见与色、空、俱无处所。即色与见，二处虚妄，本非因缘，非自然性。<span lang="EN-US"></span></span></b></p>
<p>此科结云：由是义故，应当起智观察，了知能见之眼根，与所见之色、空，俱无定在之处所。以眼不生色，则色无处所；色不生眼，则见无处所，此且明其无内、外二处耳。即色与见，二处虚妄者：即色尘与眼见，二处之体，亦属虚妄，以无体曰虚，伪现曰妄。前文云：‘见与见缘，如虚空华，本无所有。’本非因缘，非自然性者：亦如前文云：其性真为妙觉明体，本非权乘所计之因缘性，及外道所计之自然性；以因缘、自然，俱为戏论矣。初眼色处竟。</p>
<p><span style="color:#333399">巳二<span lang="EN-US">&nbsp;&nbsp;耳声处&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举二处&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分文难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝更听此，祗陀园中，食办击鼓，众集撞钟，钟鼓音声，前后相续。<span lang="EN-US"></span></span></b></p>
<p>此标举耳、声二处；听即耳，钟鼓为声。</p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">于意云何？此等为是声来耳边？耳往声处？<span lang="EN-US"></span></span></b></p>
<p>闻非自然生，因声而闻；声非自然生，因闻有声。在汝之意，以为如何？为是声来耳边而闻耶？为是耳往声处而闻耶！边字即处也。声处下，应有为无来往一句，盖有来往，是凡小妄情，无来往是权宗所计。彼谓耳、声二处，离中知故，今了义之教，故并破之。分破中有若无来往句，此应是缺漏。</p>
<p><span style="color:#333399">午三<span lang="EN-US">&nbsp;&nbsp;分文难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;声来耳边&nbsp;&nbsp;&nbsp;&nbsp;二&nbsp;&nbsp;耳往声处&nbsp;&nbsp;&nbsp;&nbsp;三&nbsp;&nbsp;无来无往&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若复此声来于耳边，如我乞食，室罗筏城，在祗陀林，则无有我；此声必来，阿难耳处，目连迦叶，应不俱闻？何况其中，一千二百五十沙门，一闻钟声，同来食处？<span lang="EN-US"></span></span></b></p>
<p>此约声来耳处破。以声一耳多，不能遍至。如我下法喻合辨：喻中如来乞食城中，林中则无；法中声来阿难耳处，余众则无。故曰：‘目连、迦叶，应不俱闻。’何况下，反显一声众闻，同来食处，则计声来耳边者，妄也。</p>
<p><span style="color:#333399">未二<span lang="EN-US">&nbsp;&nbsp;耳往声处</span></span></p>
<p><b><span style="color:teal">若复汝耳，往彼声边，如我归住祗陀林中，在室罗城，则无有我。汝闻鼓声，其耳已往击鼓之处，种声齐出，应不俱闻！何况其中，象、马、牛羊，种种音响？<span lang="EN-US"></span></span></b></p>
<p>此约耳往声处破。以闻一声多，不能遍往。如我下法喻合辨：喻中如来归住林中，城里则无；法中耳往击鼓之处，钟处则无。故钟声齐出，应不俱闻，何况其他种种音响，而岂得闻耶？今能闻众声，则计耳往声处者，亦妄也。</p>
<p><span style="color:#333399">未三<span lang="EN-US">&nbsp;&nbsp;无来无往</span></span></p>
<p><b><span style="color:teal">若无来往，亦复无闻。<span lang="EN-US"></span></span></b></p>
<p>此恐防转计。因来往被破，则计无来无往，情所必至，故为此破。如无来往，则根、尘两不相到，故曰：‘亦复无闻’。今众声皆闻，则计无来往者，亦妄也。</p>
<p>问：‘此中耳、声二处，既非有来有往，亦非无来无往，毕竟如何成闻？’答：‘按本经，大乘了义，根尘俱周法界，如七大文云：“清净本然，周遍法界。”今以无线电可以证信，外国广播，按时收听，彼处一说，此处即闻，如同一室谈话，岂有来去之相？此即根性周遍，托缘便显，应知性本自遍，但托缘显，非藉缘生，尘性亦复如是。三分文难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：听与音声，俱无处所。即听与声，二处虚妄，本非因缘，非自然性。<span lang="EN-US"></span></span></b></p>
<p>是有无来、往俱非之故，应当悟明，耳根之听，与音声之尘，俱无内外定在之处所。即听与声，二处自体，亦不可得；说谁来往，及不来往，亦不过虚妄名相而已。其性本即如来藏性，非因缘、自然二种戏论矣！问：‘无来无往，与根、尘俱遍法界同旨，离中知，即无来往，何亦被破？’答：‘根、尘俱遍，实属一体，同一如来藏，安可言离？若有离，则成二矣！今唯一性，故须并破。’二耳声处竟。</p>
<p><span style="color:#333399">巳三<span lang="EN-US">&nbsp;&nbsp;鼻香处&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举二处&nbsp;&nbsp;&nbsp;&nbsp;二&nbsp;&nbsp;详以征起&nbsp;&nbsp;&nbsp;&nbsp;三&nbsp;&nbsp;分文难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝又嗅此，炉中旃檀，此香若复然于一铢，室罗筏城四十里内，同时闻气。<span lang="EN-US"></span></span></b></p>
<p>此标举鼻香二处。鼻即鼻；旃檀、香也，义翻与药，嗅之可以除病，亦云‘牛头旃檀’，出北俱卢洲，牛头山中。《法华经》云：‘此香六铢，价值娑婆世界’是也。此乃异香，功用殊胜。若复然于一铢，室罗筏城，四十里内，同于一时，俱闻香气。《律历志》云：二十四铢为一两。每铢乃四分一厘，六毫六丝六忽。<span>&nbsp; </span>《博物志》云：‘汉武帝时，西国遣使，献异香四枚于朝，汉制香不满斤不得受。使乃将其香，取如大豆许，著在宫门上，香闻长安四十里，经月乃歇，帝乃受之。后长安瘟疫流行，博士奏请，焚香一枚，四十里间，民疫皆愈。’此异香功用殊胜之明证也。</p>
<p><span style="color:#333399">午二<span lang="EN-US">&nbsp;&nbsp;详以征起</span></span></p>
<p><b><span style="color:teal">于意云何？此香为复生旃檀木；生于汝鼻；为生于空？<span lang="EN-US"></span></span></b></p>
<p>以上眼、色、耳、声四处，乃更互破。此科乃二法从要破，故但征香尘，了无生处，如两木相倚，推倒一边，则两木皆倒矣。</p>
<p><span style="color:#333399">午三<span lang="EN-US">&nbsp;&nbsp;分文难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;破从鼻生&nbsp;&nbsp;&nbsp;&nbsp;二&nbsp;&nbsp;破从空生&nbsp;&nbsp;&nbsp;&nbsp;三&nbsp;&nbsp;破从香生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若复此香，生于汝鼻，称鼻所生，当从鼻出，鼻非旃檀，云何鼻中有旃檀气？称汝闻香，当于鼻入，鼻中出香，说闻非义？<span lang="EN-US"></span></span></b></p>
<p>若谓此香，生于汝鼻，既称此香，是鼻所生，应当香气从鼻而出，方合生义；鼻非旃檀，云何鼻中有旃檀气？此约体用相违破。鼻是肉体，而非旃檀香体，异体不能发用，云何肉鼻之中，而有发生旃檀气之用？<span>&nbsp; </span>称汝闻香，当于鼻入，鼻中出香，说闻非义者：此约名义不符破。闻字是名，以入为义，称汝闻香，应当于汝鼻入，现鼻中生出香气，名义不符，故难曰：‘说闻非义’。则香不从鼻生也，明矣！</p>
<p><span style="color:#333399">未二<span lang="EN-US">&nbsp;&nbsp;破从空生</span></span></p>
<p><b><span style="color:teal">若生于空，空性常恒，香应常在，何藉炉中，爇此枯木？<span lang="EN-US"></span></span></b></p>
<p>若谓此香，不从肉鼻所生，乃生于鼻孔中之空者，鼻孔之空，与世界之空无二。空性常恒不变，所生之香，亦应常在，一切得皆有香气，又何藉炉中，爇此枯木，然后有香？未爇无香，足显不从空生也，明矣！</p>
<p><span style="color:#333399">未三<span lang="EN-US">&nbsp;&nbsp;破从香生</span></span></p>
<p><b><span style="color:teal">若生于木，则此香质，因热成烟。若鼻得闻，合蒙烟气！其烟腾空，未及遥远，四十里内，云何已闻？<span lang="EN-US"></span></span></b></p>
<p>香生于木，常情共计。故破云：若生于木，则此香之木质，因爇成烟，乃可通于鼻中。若鼻得闻，合当蒙受烟气！今其烟腾空，未及遥远，室罗筏城，四十里内，同时闻气，足征非生于木明矣，故以云何已闻反难焉。未三破香从木生。合上二科，三分文难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：香鼻与闻，俱无处所。即嗅与香，二处虚妄，本非因缘，非自然性。<span lang="EN-US"></span></span></b></p>
<p>是香尘无从来之故，应当悟知。香尘与鼻根，指浮、胜二根，及托根之嗅闻性，仍属根、尘二处，非有三法也。俱无处所者：外尘之处，既已叵得，内根之处，亦复不立，故曰：‘俱无’。即嗅闻与香尘二处之体，亦属虚妄；无体曰虚，伪现曰妄，但有虚妄名相，若究其源，不从根生木生，则非因缘所生法；又不从空生，则非自然性，惟是如来藏，妙真如性也。三鼻、香二处竟。</p>
<p><span style="color:#333399">巳四<span lang="EN-US">&nbsp;&nbsp;舌味二处&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举二虔&nbsp;&nbsp;&nbsp;&nbsp;二&nbsp;&nbsp;详以征起&nbsp;&nbsp;&nbsp;&nbsp;三&nbsp;&nbsp;分文难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝常二时，众中持钵，其间或遇酥、酪、醍醐，名为上味。<span lang="EN-US"></span></span></b></p>
<p>此标举舌味二处。而舌处寄遇字之中。常即寻常日用；二时乃早食、午食时也。酥、酪、醍醐，皆从乳生，从乳出酪，从酪出生酥，从生酥出熟酥，从熟酥出醍醐。其间或遇此等之味，名为上味。</p>
<p><span style="color:#333399">午二<span lang="EN-US">&nbsp;&nbsp;详以征起</span></span></p>
<p><b><span style="color:teal">于意云何？此味为复生于空中？生于舌中？为生食中？<span lang="EN-US"></span></span></b></p>
<p><span style="color:#333399">午三<span lang="EN-US">&nbsp;&nbsp;分文难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;破从舌生&nbsp;&nbsp;&nbsp;&nbsp;二&nbsp;&nbsp;破从味生&nbsp;&nbsp;&nbsp;&nbsp;三&nbsp;&nbsp;破从空生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若复此味，生于汝舌，在汝口中，祗有一舌，其舌尔时，已成酥味，遇黑石蜜，应不推移？<span lang="EN-US"></span></span></b></p>
<p>此先破味从舌生。若复此味，生汝阿难之舌，在汝口中，祗有一舌，亦祗能生出一味，譬如果树，一树祗能生一味之果。其舌尔时遇酥，已成酥味，或更遇黑石蜜时，自应不推变，不移易，不至再生甜味。《善见律》云：黑石蜜，即甘蔗糖。色黑、质坚、味甜，故名黑石蜜。</p>
<p><b><span style="color:teal">若不变移，不名知味；若变移者，舌非多体，云何多味，一舌之知？<span lang="EN-US"></span></span></b></p>
<p>此分两途难破。舌以知味为义，承上云若不变迁移易，只知一味，则不名一舌能知众味，即失知味之义矣。倘若推变移易，一口祗有一舌，舌非有多体，云何众多之味，祗有一舌能知，如世间一树，能生多味之果，安有是理耶？</p>
<p><span style="color:#333399">未二<span lang="EN-US">&nbsp;&nbsp;破从味生</span></span></p>
<p><b><span style="color:teal">若生于食，食非有识，云何知味？又食自知，即同他食，何预于汝，名味之知？<span lang="EN-US"></span></span></b></p>
<p>此破味从食生。常情妄计，味生于食，故为此破。若言味生于食品，食品非有分别之识，乃属无知之物，若不假舌根，云何能知味耶？纵使能知，又属食品自知其味，何干汝舌之事，而名汝舌尝味之知也！如他人之食，岂可名汝舌尝味之知乎？</p>
<p><span style="color:#333399">未三<span lang="EN-US">&nbsp;&nbsp;破从空生</span></span></p>
<p><b><span style="color:teal">若生于空，汝啖虚空，当作何味？必其虚空，若作碱味，既碱汝舌，亦碱汝面？则此界人，同于海鱼！既常受碱，了不知淡。若不识淡，亦不觉碱，必无所知，云何名味？<span lang="EN-US"></span></span></b></p>
<p>此破味从空生。因前从舌从食，皆已被破，势必转计从空而生。故此并破云：若言味生于虚空，则空必具味，故今啖虚空，当作何等之味？必其虚空下，按定一味；若空作碱味，虚性周遍，汝全身在虚空之中，既能碱汝舌，亦必碱汝面，及汝全身，则此世界人类，都在碱味之中，同于海鱼一样。既常受碱，无时不在碱中，自然了不知淡。而碱、淡二味，相待以显，既常受碱味，曾不识知何者为淡，则应亦不觉所处是碱，以无待故无辨也。如是则必一无所知，云何又以酥、酪、醍醐，名为上味耶？三分文难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：味、舌与尝，俱无处所。即尝与味，二处虚妄，本非因缘，非自然性。<span lang="EN-US"></span></span></b></p>
<p>是味尘无有生处之故。此亦二法从要破中，独约尘破。尘既叵得，根岂能有？因此当知，味尘、舌根，与舌根尝性，能尝所尝，俱无定在处所。即能尝之根，与所尝之味亦无自体可得。推究其性不变，本非因缘，其用随缘，亦非自然，乃如来藏，妙真如性。四舌味二处竟。</p>
<p><span style="color:#333399">巳五<span lang="EN-US">&nbsp;&nbsp;身触二处&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举二处&nbsp;&nbsp;&nbsp;&nbsp;二&nbsp;&nbsp;约二触破&nbsp;&nbsp;&nbsp;&nbsp;三&nbsp;&nbsp;约一触破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝常晨朝，以手摩头。<span lang="EN-US"></span></span></b></p>
<p>此标举身、触二处。触尘与诸尘不同，乃以有知之身，与无知之物，合则成触。如衣服未穿身上，但属色尘，待穿身上，觉知违顺，方名为触。夏天穿棉衣则违，穿纱衣则顺。触即身分之觉也，具有能知之用者为能触，而无知觉者为所触，是根、尘、能、所合成。本科触尘，又与诸触不同，独以一身明触，头手皆身根，无外触尘，但假摩以成触相，根尘互不可分，无定处所，以例诸触，皆类此虚妄。此科乃二法从要破，独约根破也。</p>
<p>律中佛敕弟子，一日三摩其头，默诵偈曰：‘守口摄意身莫犯，莫恼一切诸有情，无益之苦当远离，如是行者得度世。’此中无益之苦，指外道所修苦行，非是真因。不得实果。佛弟子中，多有外道归佛者，欲令舍邪从正，三摩其头，自觉落发出家，不忘为僧也。佛以阿难遵依佛敕，每日行之，故举为问焉。</p>
<p><span style="color:#333399">午二<span lang="EN-US">&nbsp;&nbsp;约二触破</span></span></p>
<p><b><span style="color:teal">于意云何？此摩所知，谁为能触？能为在手？为复在头？<span lang="EN-US"></span></span></b></p>
<p>此双征云，在汝阿难之意云何？此摩头所生之知觉，手知所摩是头，头知是手来摩，二俱有知，头手二边，谁为能触者？谁为所触者？能触为在于手耶？为在于头耶？要阿难自审。触之为义，以有知者为能触，无知者为所触。能所相合，方成触义。</p>
<p><b><span style="color:teal">若在于手，头则无知，云何成触？若在于头，手则无用，云何名触？<span lang="EN-US"></span></span></b></p>
<p>若言能触在于手，而手是有知，头则应属无知。现今头亦有知，头手皆为能知，无有所知，云何可以成触？以触必有知无知，能所相合之故。若言能触在于头，而头是有知，手则应无知触之用？现今手亦有知，头手二俱有知，云何得名为触耶？</p>
<p><b><span style="color:teal">若各各有，则汝阿难，应有二身？<span lang="EN-US"></span></span></b></p>
<p>一身一知，世间共许，若谓头之与手，各有一知，则汝阿难，应有二身？</p>
<p><span style="color:#333399">午三<span lang="EN-US">&nbsp;&nbsp;约一触破</span></span></p>
<p><b><span style="color:teal">若头与手，一触所生，则手与头，当为一体！若一体者，触则无成，<span lang="EN-US"></span></span></b></p>
<p>此翻前两触，转成一触。若言头与手一触所生，即头手共一知，则成一触也。若然，则手与头，当为一体。若果一体者，无能所，绝对待，触则无成。何以故？必有二体相合，方可成触，如衣与身合，方成触义。</p>
<p><b><span style="color:teal">若二体者，触谁为在</span></b><b><span style="font-size:10.0pt;color:teal">属也</span><span style="color:teal">？在能非所？在所非能？不应虚空，与汝成触？<span lang="EN-US"></span></span></b></p>
<p>此防转计二体。文中在能在所，能所二字，莫作能触所触解，当作能摩、所摩，文义始畅。因上一体被破，防计二体乃破云：若头手二知，是为二体者，此二皆属有知，皆为能触，且道所触之尘，又谁为在？即又当谁属耶？若在能摩之手，即非在所摩之头；若在所摩之头，即非在能摩之手，现今头手二皆有知，二皆能触，无有所触之尘，乃诘之曰：‘不应当虚空，与汝成所触耶？’</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：觉触与身，俱无处所。即身与触，二处虚妄，本非因缘，非自然性。<span lang="EN-US"></span></span></b></p>
<p>是约二触，则一知、二知了不可定；约一触，则一体、二体，无所适从之故，当知所觉之触，与能觉之身，俱无真实处所；则身根与触尘，亦无体相，悉皆虚妄名相而已。若求其本，乃非因缘、非自然，乃如来藏，妙真如性也。五身触二处竟。</p>
<p><span style="color:#333399">巳六<span lang="EN-US">&nbsp;&nbsp;意法二处&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举二处&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;就法辨妄&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;今初</span></span></p>
<p><b><span style="color:teal">阿难！汝常意中所缘，善、恶、无记三性，生成法则。<span lang="EN-US"></span></span></b></p>
<p>此标举意、法二处。意中乃意根之中，所缘下为法尘。而法尘与前五尘不同，非有实性境，此唯意识之独影境。何谓独影境？由同时意识，与前五识同时而起，缘五尘性境，吸入意根之中，名为五尘落卸影子，故为独影境。同时意识缘善境界，则意根中，有善性影子现起；缘恶境界，则意根中，有恶性影子现起；缘无记境界，则意根中，有无记性影子现起；无记境界，乃非善非恶之中庸境，于善恶二者，无可记别，故名无记性。此三性，乃生成法尘之定则。又一解，此三性，乃意根中，生成一定之法则，故名为性。</p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">此法为复即心所生？为当离心，别有方所？<span lang="EN-US"></span></span></b></p>
<p>此双征法尘，为复即汝意根之心所生乎？为当离汝意根之心，而别有法尘之方向所在耶？</p>
<p><span style="color:#333399">午三<span lang="EN-US">&nbsp;&nbsp;就法辨妄&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;破即心所生&nbsp;&nbsp;&nbsp;&nbsp;二&nbsp;&nbsp;破离心别有&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若即心者，法则非尘，非心所缘，云何成处？<span lang="EN-US"></span></span></b></p>
<p>若此法尘，即意根之心所生者，能生之心有知，所生之法，亦当有知，如有情生有情。法尘既是有知，则应非尘，亦非心所缘之境；是心所缘，方成法处，反难既非心之所缘，云何可以成处也？</p>
<p><span style="color:#333399">未二<span lang="EN-US">&nbsp;&nbsp;破离心别</span></span></p>
<p><b><span style="color:teal">有若离于心，别有方所，则法自性，为知非知？<span lang="EN-US"></span></span></b></p>
<p>此破离心，双开知与非知两途。若言法尘，是离意根之心，别有方向处所者，则法尘应有自性，试问法尘自性，为是有知耶？为非有知耶？</p>
<p><b><span style="color:teal">知则名心，异汝非尘，同他心量。即汝即心，云何汝心更二于汝？<span lang="EN-US"></span></span></b></p>
<p>此先约有知破。若谓离心法尘，是有知者，则当名为心，不应名尘。异汝非尘，同他心量者：异作离字解，谓此法尘，既然离汝意根之心，而又有知，自应非是尘，乃另是一心也，岂不同他人之心量乎？他人之心，方是离汝有知也。</p>
<p>即汝即心，云何汝心，更二于汝者：此三句防谬辩。若必执言，离心有知之法尘，亦即是汝，即汝之心量，非他人心量者，既是汝心，应不离汝，云何汝心，不与汝合而为一，更为二而离于汝耶？是则计法尘，离意根而有知者，谬矣！</p>
<p><b><span style="color:teal">若非知者，此尘既非色、声、香、味，离、合、冷、暖，及虚空相，当于何在？<span lang="EN-US"></span></span></b></p>
<p>此更约非知破。若谓此法尘，乃离意根之心，而非知者，前五尘离心非知，此法尘，既不是五尘，及虚空相，而征其定在何处也。离、合、冷、暖，乃属触尘。</p>
<p><b><span style="color:teal">今于色、空，都无表示，不应人间，更有空外。心非所缘，处从谁立？<span lang="EN-US"></span></span></b></p>
<p>色即五尘色法，空即由色所显虚空，今在五尘虚空。都无可表显指示，汝之法尘。终不应言，人世之间，更有一个空外之处，为法尘所在，色容有外，空岂有外哉？</p>
<p>心非所缘，处从谁立者：心指意根，所缘属法尘。谓此法尘，离心非知，自不是能缘之心，又复离根而处空外，亦非所缘之境；则法尘非心、非境，处将从谁而立耶？三就法辨妄竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：法则与心，俱无处所。则意与法，二处虚妄，本非因缘，非自然性。<span lang="EN-US"></span></span></b></p>
<p>是即心、离心，有知、非知皆谬之故，当知法尘、与意根之心，俱无一定处所。下二句，不特无处，亦复无体，则意根与法尘二处之体，亦但虚妄名相而已，如空中华，全无实体。推究无体之体，元是妙明真体，故曰：本非因缘，非自然性，乃如来藏，妙真如性。三会十二处即藏性竟。</p>
<p><span style="color:#333399">卯四<span lang="EN-US">&nbsp;&nbsp;会十八界即藏性&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;总征&nbsp;&nbsp;&nbsp;&nbsp;二&nbsp;&nbsp;别释&nbsp;&nbsp;&nbsp;&nbsp;今初</span></span></p>
<p><b><span style="color:teal">复次，阿难！云何十八界，本如来藏，妙真如性？<span lang="EN-US"></span></span></b></p>
<p>此总征十八界即藏性。梵语驮都，此云界。界者界限，六根、六尘、六识，各有界限。以内之能缘者，属根之界限；外之所缘者，属尘之界限；中间能了别者，属识之界限，三六十八，各有界限故。又界者因义，因即是依，以根、尘、识，互相依也。又界者种族义，以根、尘、识三，各有种子族类故。<span>&nbsp; </span>十八界，佛为心、色二迷俱重者说，心色俱开：色法开为六尘、五根；心法开为意根、及六识，合成十八。此中破意，乃三法从要破、根、尘、识三，识为其要，故独约识破。识界既破，则根、尘二界，自不成立，如三间之屋，但拆去中间墙壁，左右二间之界，亦自不成矣！虽则独约识破，实则根、尘兼破，但破其相妄，妄相既破，真性自显，故曰：‘本如来藏，妙真如性。’初总征竟。</p>
<p><span style="color:#333399">辰二<span lang="EN-US">&nbsp;&nbsp;别释&nbsp;&nbsp;分六&nbsp;&nbsp;&nbsp;&nbsp;巳初&nbsp;&nbsp;眼色识界至六意法识界&nbsp;&nbsp;巳初又分四&nbsp;&nbsp;&nbsp;&nbsp;午初&nbsp;&nbsp;标举三界&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分合难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如汝所明，眼色为缘，生于眼识。<span lang="EN-US"></span></span></b></p>
<p>此佛就阿难，昔闻因缘权教，所明者为问。眼根与色尘，根、尘相对，互相为缘故；根为增上缘，尘为所缘缘，二缘相合，识生其中，故曰：‘生于眼识’，而成三界矣。</p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">此识，为复因眼所生，以眼为界？因色所生，以色为界？<span lang="EN-US"></span></span></b></p>
<p>根、尘、识三，惟征于识，即三法从要破也；识既被破，三界自无。承上征云：‘此识为复因眼根所生，即以眼为识之界，名为眼识界耶？为复因色尘所生，即以色为识之界，名为色识界耶？’良以根、尘各有别名，皆随自法为名，而识则无之，若不系以根、尘，则无所分别。诸经多系属于根，曰眼识、耳识等，今以权教，根、尘皆能生识，故双约以征之。</p>
<p><span style="color:#333399">午三<span lang="EN-US">&nbsp;&nbsp;分合难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;破因眼生&nbsp;&nbsp;&nbsp;二&nbsp;&nbsp;破因色生&nbsp;&nbsp;&nbsp;&nbsp;三&nbsp;&nbsp;破和合生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若因眼生，既无色空，无可分别；纵有汝识，欲将何用？<span lang="EN-US"></span></span></b></p>
<p>此破识单从眼生。若谓此识单因眼根生，即以眼为界者，则不藉乎色、空。既无色空，无有可分别之尘，单根则不能生识；纵使有能生汝之识，若无色、空，汝识亦将何所施其用乎？识以了别尘、境为用，无尘则不用识也。</p>
<p><b><span style="color:teal">汝见又非青、黄、赤、白，无所表示，从何立界？<span lang="EN-US"></span></span></b></p>
<p>此承上汝眼根之见，无形、无色，既无长、短、方、圆之形，又非有青、黄、赤、白之色，无所表示，汝根之相。前段无色、空则尘无，此段无表示则根无，则中间之识，从何处可以立其界限乎？</p>
<p><span style="color:#333399">未二<span lang="EN-US">&nbsp;&nbsp;破因色生</span></span></p>
<p><b><span style="color:teal">若因色生，空无色时，汝识应灭？云何识知，是虚空性？<span lang="EN-US"></span></span></b></p>
<p>此破识单从色生。若谓此识，单因色尘生，即以色为界者。至于见空无色之时，则色尘已灭，汝识应当随色而灭，识灭则无所识知，云何见空之时，又识知是虚空性耶？</p>
<p><b><span style="color:teal">若色变时，汝亦识其色相迁变，汝识不迁，界从何立？<span lang="EN-US"></span></span></b></p>
<p>此言色尘迁变之时，汝亦识其色相已经迁变，是汝识不随色迁变矣？一存一亡，无有对待，则识界从何可以成立耶？此与上段文，有二意：上乃从变不识空，此乃不变不成界。</p>
<p><b><span style="color:teal">从变则变，界相自无；不变则恒，既从色生，应不识知虚空所在？<span lang="EN-US"></span></span></b></p>
<p>此段上二句，因闻识不从色变，应不成界，乃转计识从色变。遂破云：若识从色变，则色与识，二俱变灭，界相自然无矣。此从变不成界，乃对上不变不成界，成为交互之文。</p>
<p>下四句，因闻识从色变，应不识空，乃转计识不从色变。亦破云：若识不从色变，则识性恒常，虽然恒常不变，此识既因色尘所生，自属无知，应当不能识知虚空所在！今能知空，足证识非从色生矣。此不变不识空，乃对上从变不识空，成为交互文。此种经文，是为交床（牒）法，两头俱到，文法极妙。</p>
<p><span style="color:#333399">未三<span lang="EN-US">&nbsp;&nbsp;破和合生</span></span></p>
<p><b><span style="color:teal">若兼二种，眼、色共生，合则中离，离则两合，体性杂乱，云何成界？<span lang="EN-US"></span></span></b></p>
<p>此以上单根独尘，皆不能生识，转计和合而生。遂破云：若言兼眼根、色尘二种，共生汝识者，且问还是眼色相合而生耶？还是眼色相离而生耶？此二句，上合离两字指眼色，下离合两字指眼识。若谓眼色，合并而生，则汝识半从根生，半从尘生，中间必有离缝，以不是整个生成。如二物相合，合处有离缝也；若谓眼色，离开而生，则汝识半是有知，半是无知，有知者合于眼，无知者合于色，遂成两合矣。<span>&nbsp; </span>体性杂乱者：指识之体性。杂对合则中离说，半从根半从尘，和杂而生故曰杂；乱对离则两合说，半合根半合尘，则成动乱故曰乱。既是杂乱，云何能成识之中界乎？三分合难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：眼色为缘，生眼识界，三处都无。则眼与色，及色界三，本非因缘，非自然性。<span lang="EN-US"></span></span></b></p>
<p>是各生共生，俱不得成之故，应当了知。此知含二义：一者应当知妄，至三处都无止，结相之妄；二者应当知真，后四句归性之真。以上所言，眼、色二种为缘，生于眼识者，现前推究，眼识既不从眼生，又不从色生，亦非双兼眼色共生，则中间所生眼识，既不成界，内外眼色，何得为缘？中界既无，内外叵得，故曰三处都无。又三处都无，处即界也，所谓眼色为缘生识，今眼、色、识三界，俱不可得；应知此是相宗权教，顺世之谈，都无实义。</p>
<p>则眼与色，及色界三：色界即色识界，系尘为名；此眼、色、识三，本非因缘，非自然性，乃是如来藏，妙真如性。初眼色识界竟。</p>
<p><span style="color:#333399">巳二<span lang="EN-US">&nbsp;&nbsp;耳声识界&nbsp;&nbsp;分四&nbsp;&nbsp;&nbsp;午初&nbsp;&nbsp;标举三界&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分合难破&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！又汝所明，耳声为缘，生于耳识。<span lang="EN-US"></span></span></b></p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">此识为复因耳所生，以耳为界？因声所生，以声为界？<span lang="EN-US"></span></span></b></p>
<p><span style="color:#333399">午三<span lang="EN-US">&nbsp;&nbsp;分合难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;破因耳生&nbsp;&nbsp;&nbsp;二&nbsp;&nbsp;破因声生&nbsp;&nbsp;&nbsp;三&nbsp;&nbsp;破和合生&nbsp;&nbsp;&nbsp;今初</span></span></p>
<p><b><span style="color:teal">阿难！若因耳生，动静二相，既不现前，根不成知，必无所知，知尚无成，识何形貌？<span lang="EN-US"></span></span></b></p>
<p>耳识本无生处可得，先破因耳生。呼阿难而告之曰：若谓耳识因耳根生者，动静二种声尘既不现前，耳根不成能知，必无所知之声尘，能知之耳根，尚且不得成，所生耳识毕竟作何形貌？</p>
<p><b><span style="color:teal">若取耳闻，无动静故，闻无所成；云何耳形，杂色触尘，名为识界？则耳识界，复从谁立？<span lang="EN-US"></span></span></b></p>
<p>此文防谬。因闻上段必无所知，知尚无成，乃谬辩云：知属意根，耳根惟取能闻。今取耳闻生识，乃破之曰：若取耳闻，能生识者，无有动、静二种声尘，则能闻之根，亦无所成，何能生识？ 能闻又复被破， 转计有形之肉耳， 为能生识，若谓但取肉耳能生识者，肉耳属身根之色相，身根所对惟触尘，故破曰：云何以肉耳，如新卷叶之形，杂于身根之色相，与身所对之触尘，名为能生耳识之界耶？则耳识界，既非闻根肉耳所生，复从谁而立界乎？</p>
<p><span style="color:#333399">未二<span lang="EN-US">&nbsp;&nbsp;破因声生</span></span></p>
<p><b><span style="color:teal">若生于声，识因声有，则不关闻，无闻则亡声相所在？<span lang="EN-US"></span></span></b></p>
<p>此破耳识从声生。若谓耳识生于声尘者，是此识单从声尘而有，则不关耳闻之事，须知声必因闻而显，设若无闻，则亦亡失声相所在，声尚不可得，云何能生于识？</p>
<p><b><span style="color:teal">识从声生，许声因闻，而有声相；闻应</span></b><b><span style="font-size:10.0pt;color:teal">平声</span><span style="color:teal">闻识！<span lang="EN-US"></span></span></b></p>
<p>此防转救。恐闻若无有闻，声亦不有，遂转救云：识固是从声而生，却许能生之声，亦必因闻而有声相，如是则声中有识，闻声之时，应当并并闻于识！</p>
<p><b><span style="color:teal">不闻非界；闻则同声；识已被闻，谁知闻识？若无知者，终如草木。<span lang="EN-US"></span></span></b></p>
<p>此下展转显谬：一、不闻非界谬：倘但闻声，不复闻识，是则声中无识，而声则非生识之界矣。二、闻则同声谬：倘若闻声之时，亦闻于识，是识则同于声，而被耳根所闻矣。三、被闻无知谬：盖识以了知为用，而识已被耳根所闻，则无有识，又谁知闻声，并闻于识耶？四、人同草木谬：若谓无有能知闻识者，则亦无有能知闻声者，果都无所知，则人岂不终如草木之无情乎？</p>
<p><span style="color:#333399">未三<span lang="EN-US">&nbsp;&nbsp;破和合生</span></span></p>
<p><b><span style="color:teal">不应声闻，杂成中界。界无中位，则内外相，复从何成？<span lang="EN-US"></span></span></b></p>
<p>此破根尘和合共生。不应说言：声尘与闻根，和杂而成中界。杂则不分，无有中位，可以为缘生识也。中间识界，既已不成，则内根外尘之界相，复从何而得成耶？三分合难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：耳声为缘，生耳识界，三处都无。则耳与声，及声界三，本非因缘，非自然性。<span lang="EN-US"></span></span></b></p>
<p>由是义故，自当了知，所谓耳根与声尘两者为缘，而生耳识者，则内外中间三处界限，觅之都无，但幻妄称相而已。上结相妄，下显性真，则此耳之与声，及声识界三，本来非是因缘、自然，二种世间戏论名相，其性即是如来藏，妙真如性。二耳声识界竟</p>
<p><span style="color:#333399">巳三<span lang="EN-US">&nbsp;&nbsp;鼻香识界&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举三界&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分合难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！又汝所明，鼻香为缘，生于鼻识。<span lang="EN-US"></span></span></b></p>
<p>午二<span>&nbsp; </span>双以征起</p>
<p><b><span style="color:teal">此识为复因鼻所生，以鼻为界？因香所生，以香为界？<span lang="EN-US"></span></span></b></p>
<p><span style="color:#333399">午三<span lang="EN-US">&nbsp;&nbsp;分合难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;破因鼻生&nbsp;&nbsp;&nbsp;&nbsp;二&nbsp;&nbsp;破因香生&nbsp;&nbsp;&nbsp;&nbsp;&nbsp;三&nbsp;&nbsp;破和合生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若因鼻生，则汝心中，以何为鼻？为取肉形双爪之相？为取嗅知动摇之性？<span lang="EN-US"></span></span></b></p>
<p>首句按定，识因鼻生，下乃征定鼻根。则汝阿难心中，将以何者，为汝之鼻根？为是取脸上肉之形质，如双垂爪之相为鼻耶？为是取能发嗅知，动摇之性为鼻耶？此双开二句，下则详破。</p>
<p><b><span style="color:teal">若取肉形，肉质乃身，身知即触，名身非鼻；名触即尘，鼻尚无名，云何立界？<span lang="EN-US"></span></span></b></p>
<p>若取脸上肉形，为汝鼻者，须知肉之体质，乃属身根，身之所知，即是触尘，既名身根，即非鼻根；既名触尘，即非香尘；鼻根之名，尚不可得，云何可说，识因鼻生，依之而立界耶？</p>
<p><b><span style="color:teal">若取嗅知，又汝心中，以何为知？以肉为知，则肉之知，元触非鼻。<span lang="EN-US"></span></span></b></p>
<p>若取根中嗅知之性，为汝鼻者，又汝阿难心中，将以何者为能知，若以鼻头之肉，为能知者，鼻肉体质，乃属身根。则肉之知，元是身根，知触之用，非是鼻根，嗅知之性。末二句，同上身知即触。</p>
<p><b><span style="color:teal">以空为知，空则自知，肉应非觉？如是则应虚空是汝，汝身非知，今日阿难，应无所在？<span lang="EN-US"></span></span></b></p>
<p>此以鼻肉为知被破，转计以空为知。亦破云：设若汝以鼻孔之空，为能嗅知者，空本无知，纵许有知，则是空自有知，汝鼻头之肉，应非觉矣？</p>
<p>如是则应虚空是汝，汝身非知者：如是乃指上三句，鼻孔之空有知，若即是汝嗅知之性，以此类推，则一切虚空，皆应是汝。又鼻上之肉，既无知性，则汝全身之肉，皆应非知；以此而论，空若是汝，则虚空无在，今日阿难，亦应无所在矣？</p>
<p><b><span style="color:teal">以香为知，知自属香，何预于汝？<span lang="EN-US"></span></span></b></p>
<p>此因肉知、空知被破，转计以香为知。若谓以鼻中香，为嗅知性者，香本非有知，纵许香具鼻根之知，此知自属于香，何预于汝鼻知之事？此文但以香具鼻知，不可滥下香生鼻识。</p>
<p><b><span style="color:teal">若香臭气，必生汝鼻，则彼香、臭二种流气，不生伊兰，及旃檀木？二物不来，汝自嗅鼻，为香为臭？臭则非香，香应非臭。<span lang="EN-US"></span></span></b></p>
<p>此文与上文，似不相接续，须补充转救之意。因上以香为知，遂招知自属香，何预于汝之破，遂转救云：知虽属香，香气却生于鼻，离鼻则无香气，何得谓为不预于我？故复破云：如是香气，生于汝鼻，臭气亦生汝鼻，若香臭二气，必定生于汝鼻者，则彼香、臭二种流动之气，不生伊兰，及旃檀木矣！二物不来之时，汝自嗅汝鼻，还是为香耶？还是为臭耶？若是臭则非香；若是香应非臭。</p>
<p>《指掌》引《观佛三昧经》云：‘末利山中，有伊兰树，臭若胖尸，熏闻四十由旬。其花红色，甚可爱乐，若有食者，发狂而死；而旃檀之树，亦发生伊兰丛中，未及长大，如阎浮洲竹笋，不能发香，仲秋月满，卒从地生，成旃檀树，众人皆闻妙香，永无伊兰臭恶之气。’</p>
<p><b><span style="color:teal">若香、臭二俱能闻者，则汝一人，应有两鼻？对我问道，有二阿难，谁为汝体？<span lang="EN-US"></span></span></b></p>
<p>鼻根是一，香、臭为二，故上破曰：臭则非香，香则非臭。若谓香臭二气，俱能闻者，则汝一人应有两个鼻知。此句对上以香为知，自不能再以臭为知。一人一鼻，世间共许，若有二知，即有两鼻，如果两鼻，对我问道，有二阿难，谁为汝阿难真体？</p>
<p><b><span style="color:teal">若鼻是一，香臭无二，臭既为香，香复成臭，二性不有界从谁立？<span lang="EN-US"></span></span></b></p>
<p>此因闻既有二鼻，应有二身之破，遂转计云：我本来无二，鼻祗是一个，不妨具足香、臭二知。故此破云：若鼻是一，则香臭自应混而为一，而无二矣！臭既可以为香，则臭无自性；香复可成臭，则香无自性；以香臭互夺两亡，二种嗅知根性，既然不有，而鼻识之界，欲从谁而立耶？</p>
<p><span style="color:#333399">未二<span lang="EN-US">&nbsp;&nbsp;破因香生</span></span></p>
<p><b><span style="color:teal">若因香生，识因香有，如眼有见，不能观眼；因香有故，应不知香？<span lang="EN-US"></span></span></b></p>
<p>此文具法、喻、合三。若执鼻识，因香尘生者，此识乃因香而有知，此是法；喻如因眼所有之见，自不能返观其眼，此是喻；法合云：识因香有之故，应不自知其香，同见因眼有之故，应不自观其眼矣！</p>
<p><b><span style="color:teal">知即非生，不知非识。香非知有，香界不成；识不知香，因界则非从香建立。<span lang="EN-US"></span></span></b></p>
<p>首二句，知与不知，两途俱非。若能知香，此知即非从香所生；若不知香，又非可名能知之识。下五句，如果香非识知其有香，则香界自不成立。何故？盖香必以嗅知而后显故，香非嗅知则不有，香界何自而成？倘若识不知香，所言因香立识界者，则非从香建立。</p>
<p><span style="color:#333399">未三<span lang="EN-US">&nbsp;&nbsp;破和合生</span></span></p>
<p><b><span style="color:teal">既无中间，不成内外，彼诸闻性，毕竟虚妄。<span lang="EN-US"></span></span></b></p>
<p>如上所破，鼻识不从根生，不从尘生，既无中间之识界可得，自不成内外根尘二界。如三进房屋，既无中间墙界，前后两进之界相，自然亦无。彼诸闻性，毕竟虚妄者：承上二句，既内外不成，则能共生者无实；既无中间，则所共生者非真；如是嗅闻之识，毕竟虚妄。三分合难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：鼻香为缘，生鼻识界，三处都无。则鼻与香，及香界三，本非因缘，非自然性。<span lang="EN-US"></span></span></b></p>
<p>是鼻识，不从根尘，各生共生之故，当知权教相宗所云：鼻香二者为缘，生于鼻识者，乃顺世之谈，非了义之教。今推究识界生处，了不可得，中界既无，内外二界，亦复叵得？故曰三处<span style="font-size:10.0pt;">界也</span>都无。以上结相妄，以下显性真，则鼻根与香尘，及香识界三，本非因缘性，及自然性，即是如来藏，妙真如性。三鼻香识界竟。</p>
<p><span style="color:#333399">巳四<span lang="EN-US">&nbsp;&nbsp;舌味识界&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举三界&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分合难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！又汝所明，舌味为缘，生于舌识。<span lang="EN-US"></span></span></b></p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">此识为复因舌所生，以舌为界？因味所生，以味为界？<span lang="EN-US"></span></span></b></p>
<p><span style="color:#333399">午三<span lang="EN-US">&nbsp;&nbsp;分合难破&nbsp;&nbsp;分四&nbsp;&nbsp;&nbsp;&nbsp;未初&nbsp;&nbsp;破因舌生&nbsp;&nbsp;&nbsp;&nbsp;二&nbsp;&nbsp;破因味生&nbsp;&nbsp;&nbsp;三&nbsp;&nbsp;破因空生&nbsp;&nbsp;&nbsp;&nbsp;四&nbsp;&nbsp;破和合生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！若因舌生，则诸世间，甘蔗、乌梅、黄连、石盐、细辛、姜、桂、都无有味，汝自尝舌，为甜为苦？<span lang="EN-US"></span></span></b></p>
<p>此破识因舌生。若谓舌识，单因舌根所生，不藉味尘，自能了别其味，即以舌为识之界者；则诸<span style="font-size:10.0pt;">助语辞</span>世间，甘蔗甜味，乌梅酸味，黄连苦味，石盐碱味，细辛药名，生姜、肉桂药品，此三种皆辣味，都成了无有味。倘无有此等味尘，来合汝舌，汝自尝其舌，到底还是为甜耶？还是为苦耶？</p>
<p><b><span style="color:teal">若舌性苦，谁来尝舌？舌不自尝，孰为知觉？舌性非苦，味自不生，云何立界？<span lang="EN-US"></span></span></b></p>
<p>此明舌性，有味、无味俱非。承上云：若自尝其舌，舌性是苦，谁来尝汝之舌，而知其苦也？苦字该甜等诸味。盖舌不能自尝其舌，如眼不能自见其眼。又熟<span style="font-size:10.0pt;">谁字解</span>为知觉，其舌是苦耶？若谓舌性非苦，即无有味，则味自然不生于汝之舌，云何可立识界耶？</p>
<p><span style="color:#333399">未二<span lang="EN-US">&nbsp;&nbsp;破因味生</span></span></p>
<p><b><span style="color:teal">若因味生，识自为味，同于舌根，应不自尝，云何识知，是味非味？<span lang="EN-US"></span></span></b></p>
<p>若言舌识，单因味尘而生者，识自然就是味。味不能自知其味，同于舌根，应不能自尝其舌；既不自尝，云何而能识知，是有味，而非有味耶？</p>
<p><b><span style="color:teal">又一切味，非一物生，味既多生，识应多体？<span lang="EN-US"></span></span></b></p>
<p>又味尘类广，一切之味，元非一物所生。以能生之味尘，既从多物而生，而所生之识，自应从味亦有多体，如母多，子亦应多，此以味多，而破识一也。</p>
<p><b><span style="color:teal">识体若一，体必味生，碱、淡、甘、辛，和合俱生，诸变异相，同为一味，应无分别？<span lang="EN-US"></span></span></b></p>
<p>设若识体是一，其体必定因味生者，所生之识是一，能生之味应亦非多。如世间盐之碱，水之淡，蔗之甘，姜之辛<span style="font-size:10.0pt;">辣也</span>，亦该酸苦，是为六味总相；和合俱生变异，是六味别相；如豆面盐水，合而为酱，是为和合；如黄连生来便苦，其味与物，俱时而生，谓之俱生；如变生成熟，异其本味，如炮炙煎煮之类，皆名变异。种种诸味，皆当同为一味，亦应无有分别，如子一，母亦应一，此以识一，而破味多也。</p>
<p><b><span style="color:teal">分别既无，则不名识，云何复名，舌味识界？<span lang="EN-US"></span></span></b></p>
<p>识以分别为用，承上诸味既合为一。则无碱、淡、甘、苦、酸、辣之分别。能生之味，分别既无，所生之识，分别亦无，则不应名之为识。云何复名，舌味为缘，生汝中间舌识界耶？</p>
<p><span style="color:#333399">未三<span lang="EN-US">&nbsp;&nbsp;破因空生</span></span></p>
<p><b><span style="color:teal">不应虚空，生汝心识？<span lang="EN-US"></span></span></b></p>
<p>以上根生、尘生，二俱不成，恐计从空而生，然空性顽钝，故曰：不应以无知之虚空，生汝有知之心识耶？</p>
<p><span style="color:#333399">未四<span lang="EN-US">&nbsp;&nbsp;破和合生</span></span></p>
<p><b><span style="color:teal">舌味和合，即于是中，元无自性，云何界生？<span lang="EN-US"></span></span></b></p>
<p>若以舌根味尘二者，和合生汝舌识者，舌是有知，尘是无知，一经和合，体性纷杂。如世间水土和合，水失流动之自性，土失干燥之自性，故曰：‘元无自性’能生根尘，自性既无，云何识界，可从而生？本科四性推检无生具足：不因舌生，是不自生；不因味生，是不他生；不因空生，是不无因生；不因舌味和合生，是不共生。三分文难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：舌味为缘，生舌识界，三处都无。则舌与味，及舌界三，本非因缘，非自然性。<span lang="EN-US"></span></span></b></p>
<p>舌界，即舌识界。前三科系尘为名，曰色识界、声识界、香识界，此科并后二科，系根为名，曰舌识界、身识界、意识界。余同上可知。四舌味识界竟。</p>
<p><span style="color:#333399">巳五<span lang="EN-US">&nbsp;&nbsp;身触识界&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举三界&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分合难破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，又汝所明，身触为缘，生于身识<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span lang="EN-US">&nbsp;</span></b></p>
<p><b><span style="color:teal">此识为复因身所生，以身为界？因触所生，以触为界？<span lang="EN-US"></span></span></b></p>
<p><span style="color:#333399">午三<span lang="EN-US">&nbsp;&nbsp;分合难破&nbsp;&nbsp;分三&nbsp;&nbsp;&nbsp;&nbsp;未初&nbsp;&nbsp;破因身生&nbsp;&nbsp;&nbsp;&nbsp;二&nbsp;&nbsp;破因触生&nbsp;&nbsp;&nbsp;&nbsp;三&nbsp;&nbsp;破和合生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，若因身生，必无离合，二觉观缘，身何所识？<span lang="EN-US"></span></span></b></p>
<p>此破单根，不能生识。觉观二字，粗缘为觉，细缘曰观。有能觉观，与所觉观之别；又有离时觉观，合时觉观二种。若谓身识，单因身根而生，不藉触尘者，如是虽有身根，必定无有离合二种，所觉观之尘缘，则惟身无境，安能生识乎？此句又作一解：合离是触尘，觉观指识心。谓必定无有合离，二种触尘，为生觉观识心之助缘，何能生汝身识乎？纵许能生身识，无有触尘，将何所识耶？此计识因身生者，非也。</p>
<p><span style="color:#333399">未二<span lang="EN-US">&nbsp;&nbsp;破因触生</span></span></p>
<p><b><span style="color:teal">若因触生，必无汝身，谁有非身，知合离者？<span lang="EN-US"></span></span></b></p>
<p>此破单尘，亦不能生识。若计身识，单因触尘而生，不藉身根者，必定无有汝身，惟尘无根，不成身触为缘之义；世间谁有非依于身，能知合离之触尘者？离却身根，则能生之触尘，尚不可得，则计识因触生者，亦非也。</p>
<p><span style="color:#333399">未三<span lang="EN-US">&nbsp;&nbsp;破和合生</span></span></p>
<p><b><span style="color:teal">阿难，物不触知，身知有触。<span lang="EN-US"></span></span></b></p>
<p>此标触知之相。世间之物，不能自触而成知，必定与身相合，方知有触。此二句，为下正破共生之张本耳。</p>
<p><b><span style="color:teal">知身即触，知触即身；即触非身，即身非触。<span lang="EN-US"></span></span></b></p>
<p>此下文分三段，正破身触和合生识，俱不成共生之义。此中首句知字，即上段身触合处，所显之知、属识；身字属根；触字属尘。此文承上，物不能自触而成知，必与身合方知有触，遂计身触，和合共生。今以所生之识，无双兼根尘二相为破。<span>&nbsp; </span>文有四句。上二约双即，不得为共生；下二约双非，亦不得为共生。乃以所生之识，仔细审察，还是知身乎？还是知触乎？&nbsp; 知身即触，知触即身者：若知于身，此识知，即从触所生，并不兼乎身，以身但为所知；若知于触，此识知即从身所生，并不兼乎触，以触亦但为所知；上句即触所生，下句即身所生，其识知，皆单属一边，何得为根尘共生耶？</p>
<p>即触非身，即身非触者：即触即身，乃承上二句，即触即身之文。若此识知，即从触所生者，则非兼于身，惟单属于触之一边；若此识知，即从身所生者，则非兼于触，亦单属身之一边；何以为共生乎？<span>&nbsp; </span>另作一解，以便易知。四句中，以一、三相连，二、四相连，解曰：所生之识知，若知身根者，此知即是从触尘所生。接第三句：即是从触尘所生之识，当非兼属身根，何得为共生耶？第二句，所生之识知，若知触尘者，此知即从身根所生，接第四句：即是从身根所生之识，当非兼属触尘，亦何得为共生耶？交光法师所云：‘所生无兼相’者是也。</p>
<p><b><span style="color:teal">身触二相，元无处所，合身即为，身自体性；离身即是，虚空等相。<span lang="EN-US"></span></span></b></p>
<p>此段以能生根尘，无内外对立之相为破。以身根之与触尘二相，元本也无内外对立之处所。此二句标，下释云：以触合身，即与身为自体，合而不分；若触离身，即是虚空等相。等指色法，身外无非色空诸相。此明合离，皆无身触对立之相，何能共生身识耶？交师所云：‘能生无对相’者是也。</p>
<p><b><span style="color:teal">内外不成，中云何立？中不复立，内外性空。则汝识生从谁立界？<span lang="EN-US"></span></span></b></p>
<p>此明根、尘、识三界，互不得成。上二句因能生根尘，内外二界不成，以致中间所生之识，亦何从而得安立？中二句，因中间所生识界，不复成立，致内外根尘之性亦空。末二句总结，不能共生。以上三界，皆不得成之故，则汝身识之生，毕竟从谁以立界耶？三分合难破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：身触为缘，生身识界，三处都无。则身与触，及身界三，本非因缘，非自然性。<span lang="EN-US"></span></span></b></p>
<p>准上可知。五身触识界竟。</p>
<p><span style="color:#333399">巳六<span lang="EN-US">&nbsp;&nbsp;意法识界&nbsp;&nbsp;分四&nbsp;&nbsp;&nbsp;&nbsp;午初&nbsp;&nbsp;标举三界&nbsp;&nbsp;&nbsp;&nbsp;二&nbsp;&nbsp;双以征起&nbsp;&nbsp;&nbsp;&nbsp;三&nbsp;&nbsp;分文各破&nbsp;&nbsp;&nbsp;&nbsp;四&nbsp;&nbsp;结妄归真&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，又汝所明，意法为缘，生于意识。<span lang="EN-US"></span></span></b></p>
<p><span style="color:#333399">午二<span lang="EN-US">&nbsp;&nbsp;双以征起</span></span></p>
<p><b><span style="color:teal">此识，为复因意所生，以意为界，因法所生，以法为界？<span lang="EN-US"></span></span></b></p>
<p><span style="color:#333399">午三<span lang="EN-US">&nbsp;&nbsp;分文各破&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;破因意生&nbsp;&nbsp;&nbsp;&nbsp;二&nbsp;&nbsp;破因法生&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，若因意生，于汝意中，必有所思，发明汝意；若无前法，意无所生。离缘无形，识将何用？<span lang="EN-US"></span></span></b></p>
<p>此约根尘存亡破。故呼阿难，而告之曰：若谓意识，单因意根所生者，然汝意根之中，必有所思之法尘，方可发明汝能思之意根，以尘存则根存也；若无现前所思之法尘，则能思之意根，亦无所生，是尘亡则根亡也。<span>&nbsp; </span>离缘无形者：以意根离却所缘法尘，根亦无形可得，云何而能生识耶？若是根尘双泯，识将何用？</p>
<p><b><span style="color:teal">又汝识心，与诸思量，兼了别性，为同为异？同意即意，云何所生？异意不同，应无所识。若无所识。云何意生？若有所识，云何识意？唯同与异，二性无成，界云何立？<span lang="EN-US"></span></span></b></p>
<p>此约根识同异破。识心指意识；思量指意根，即第七识，恒审思量，为意所依之根。兼、同也。破云：又汝意识之心，与诸思量之意根，同为能了别性，且道根识，为同耶？为异耶？</p>
<p>同意即意四句，意指意根。若识心同于意根，则识心即是意根，云何识心，又为意根所生？若识心异于意根，而不同者，则定同无知之尘；既是同尘，应无所识，若果无所识知，则非意根同类，云何名为意生之识？若有所识知，则识心与意根，同为了别性，云何可分此是意识之了别性耶？此是意根之了别性耶？唯同与异，二性无成者：承上结云：惟同与异，根识二性，悉皆无成。何以故？若同意根，则识即是意，根识唯一，二性无成；若异意根，则不名识，根识二性亦复无成。则此意识之界，云何可说从根而立耶？是则以意根，为生识之界者，非也。</p>
<p><span style="color:#333399">未二<span lang="EN-US">&nbsp;&nbsp;破因法生</span></span></p>
<p><b><span style="color:teal">若因法生，世间诸法，不离五尘，汝观色法，及诸声法，香法、味法、及与触法，相状分明，以对五根，非意所摄。<span lang="EN-US"></span></span></b></p>
<p>首句法字，指内法尘，余六个法字，皆指五尘实法。若谓意识，单从法尘所生者，然而世间所有诸法，不离色、声、香、味、触五尘，今汝且观，色等诸法，悉有相状分明，以对眼等五根，均非意根所摄之法。意根所缘法尘，乃前五尘落卸影子，五尘之法，决不能入于意根。</p>
<p><b><span style="color:teal">汝识决定依于法生，汝今谛观，法法何状？<span lang="EN-US"></span></span></b></p>
<p>上二句牒定。若汝识心，决定依于法尘生者，既有所生，必有形状。汝现今谛实观察，法尘之法，毕竟作何形状？上一法字，别指法尘，下一法字，同上五尘之法，此破内无自体也。</p>
<p><b><span style="color:teal">若离色空，动静、通塞、合离、生灭、越此诸相，终无所得。<span lang="EN-US"></span></span></b></p>
<p>此中五尘，甜淡味尘，含在四尘之中。生灭即属法尘，此二字应连下解释，越字作离解。谓汝之法尘，全系五尘影子，有形方有影，若汝生灭法尘离却色空等前五尘，岂能别有自体耶？当如离形，其影终无所得。</p>
<p><b><span style="color:teal">生、则色空诸法等生，灭、则色空诸法等灭。所因既无，因生有识，作何形相？相状不有，界云何生？<span lang="EN-US"></span></span></b></p>
<p>等字作同字解。法尘生，则与色空五尘诸法同生，如形生影生；法尘灭。则与色空五尘诸法同灭，如形灭影灭，此破离外无体也。</p>
<p>所因之法尘，既无自体，因他生有之意识，又作何等形状相貌乎？既能生之法尘，相状不有，则意识之界，云何因法尘而生耶？是则以法尘为生识之界者，亦非也。此科无破根尘共生之文，以意根与法尘，皆无自相，意根乃七识，法尘为影事，况此文分破中，又极明根尘虚无，故无复共生之相可破。三分文各破竟。</p>
<p><span style="color:#333399">午四<span lang="EN-US">&nbsp;&nbsp;结妄归真</span></span></p>
<p><b><span style="color:teal">是故当知：意法为缘，生意识界，三处都无。则意与法，及意界三，本非因缘，非自然性。<span lang="EN-US"></span></span></b></p>
<p>交光法师云：‘此科可为理事无碍法界之由致，虽不全具彼之诸门，但悟此，而自可达彼诸门之义，故曰由致。良以凡夫著于事相，而全不见理，权教隔乎事理，而两不通融，故皆不能入理事无碍法界。今经且将事相，一一融归于理。即彼十门中，全事皆理门也。既达诸事即理，则众妙之门，自可相次而洞开矣，非彼由致而何哉！’合上三科，丑二会通四科即性常住竟。</p>
<p align="right" style="text-align:right;text-indent:24.0pt;word-break:break-all">楞严经讲义第七卷终<span>&nbsp; </span></p>
