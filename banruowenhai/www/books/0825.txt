<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(独留此经第四十五)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">独留此经第四十五<span lang="EN-US"></span></span></p>
<p>本品表当来经灭，佛以慈悲‘特留此经，止住百岁’。序分中《大教缘起品》世尊放大光明，光瑞殊妙，从昔以来所未曾见。阿难启问放光因缘。佛赞阿难曰：‘当来诸天人民一切含灵，皆因汝问而得度脱故。’盖因阿难启问，世尊乃流出此殊胜希有之《大乘无量寿庄严清净平等觉经》也。可见此经正因世尊‘以无尽大悲，矜哀三界’，‘欲拯群萌，惠以真实之利’，故说此广大圆满、简易、直捷方便、第一希有之难逢法宝也。直至当来经道灭尽，佛以慈愍，独留此经，止住百岁。遇斯经者，随意所愿，皆可得度。深显佛慈无尽，佛恩无极。复表此经所宣之发菩提心、一向专念殊胜妙法，实是普济众生之阿伽陀药。法灭之际，众生业障弥深，仍可仰赖是法，而度生死。极显斯法究竟方便，不可思议。</p>
<p><b><span style="color:teal">吾今为诸众生说此经法，令见无量寿佛，及其国土一切所有。所当为者，皆可求之。无得以我灭度之后复生疑惑。<span lang="EN-US"></span></span></b></p>
<p>‘令见无量寿佛，及其国土一切所有’。指《礼佛现光品》极乐依正，一切所有，以佛威力，如对目前。会中大众，人人皆见。以此胜缘，即令会众，生起实信。复因弥陀威德加持，会众善根，悉皆增上，故云‘所当为者，皆可求之。’《会疏》云：‘所当为者，当为往生愿行者也。皆可求之，能顺佛经可得之也。’段末佛垂诫曰，现即亲自见闻，故不可于佛灭度后，于极乐依正净土法门‘复生疑惑’。</p>
<p><b><span style="color:teal">当来之世经道灭尽，我以慈悲哀愍，特留此经止住百岁。其有众生，值斯经者，随意所愿，皆可得度。<span lang="EN-US"></span></span></b></p>
<p>当来经灭者，善导大师云：‘万年三宝灭，此经住百年。’净影、道绰、慈恩、义寂、法住、望西诸师同之。《净影疏》云：‘当来之世，经道灭者，举彼未来法灭尽事。释迦正法有五百年。像法千岁。末法万岁。一切皆过，名为灭尽。’但憬兴据《法住记》指为增劫七万岁后。《法住记》云：‘人寿极长至十岁。刀兵劫起，互相诛戳。佛法尔时暂灭。增至百岁后，十六大阿罗汉与诸眷属复来人中，称相显说无上正法，度无量众。乃至此洲人寿六万岁时，无上正法流行世间，炽然不息。至七万岁时，（宾头庐等）十六大阿罗汉与诸眷属，一时俱入无余涅槃。’憬兴云：‘当人寿七万岁时，无上正法方永灭没，故云经道灭尽’以上两说，各据一义。望西师判云：‘（善导）大师弥陀垂迹。慈恩观音化现，所解不轻，以为依凭。’据望西意，释此经文，应按善导大师之教，此说甚是。</p>
<p>‘特留此经’者，《净影疏》曰：‘佛以慈悲怜悯众生，故法灭后，独留此经，百岁济度。以此经中开示净土，令人求生，故偏留之。《大涅槃经》显示佛性，圣人先隐，为是先灭。此经教人厌苦求乐。济凡中要，为是后灭。’疏谓此经教人念佛生西，故独留之，于最后之百年救度众生。至于《大涅槃经》（及《首楞严经》）显示人人本具佛性，乃圣教中甚深之法。于后末世，众生根劣，无人能晓，是故先灭。此《无量寿经》教人厌离娑婆，欣慕极乐，乃救济凡夫之要法。是故后灭也。</p>
<p>‘其有众生’乃至‘皆可得度’。《净影疏》曰：‘值斯经者，所愿皆得，明留之益。法灭尽后，百年闻者，尚得利益，往生净土。况今闻者，何有不生’。疏意：遇此经者，必满本愿，是乃正明独留此经之利益。至于法灭之时，闻经尚得法益，往生极乐，何况现在闻经信受之人，焉有不生西方之理。故疏续云：‘定得往生，莫自疑虑。’‘得度’者，渡生死之海，而证涅槃也。海喻生死，彼岸喻涅槃，超越生死中流而登涅槃之彼岸，故云‘得度’。</p>
<p><b><span style="color:teal">如来兴世，难值难见。诸佛经道，难得难闻。遇善知识，闻法能行，此亦为难。若闻斯经，信乐受持，难中之难，无过此难。<span lang="EN-US"></span></span></b></p>
<p>上叹闻经信受为难中之难，令人知经之难闻，生敬重希有之心。‘兴世’者，出兴于世也。《资持记》云：‘佛身充满，随物现形。示生唱灭（示现生灭），拯接群品。据娑婆所见：诞育王宫，厌世修行，降魔成佛，故云兴世。’盖谓佛身遍法界，无有来去；三际一如，本无生灭。只为应机度化，故现出生王宫，出家修道，降魔成佛，此即所谓兴世也。‘难值难见’。《净影疏》云：‘明值佛难。世当佛时，名之为值。目睹称见。此皆难也。诸佛经道，难得闻等，明法难闻。于中先明经教难闻。手得经卷名为得。耳听曰闻。亦可领诵名之为得。耳餐（餐，采取也。）称闻。此等皆难。’故云‘诸佛经道，难得难闻’。‘遇善知识，闻法能行，此亦为难’。‘善知识’者，‘善’谓于我有益，导我于善道者。知谓知心。识谓识形。如《法华文句四》曰：‘闻名为知，见形为识，是人益我菩提之道，名善知识。’故知此‘知识’二字，为知心识形之义。故善知识亦称善友。相识相知导我于善之人，称为善友，即善知识也。又《圆觉经大疏十五》曰：‘善能知真识妄，知病识药，名善知识。’是谓能了别真妄，通达真际，知众生根，应病予药，名为善知识也。又《安乐集》依《法句经》曰：‘佛言，善知识者，能说深法。谓空、无相、无愿。诸法平等，无业无报，无因无果，究竟如如，住于实际。然于毕空中，炽然建立一切法，是为善知识。善知识者，是汝父母，养育汝等菩提身故；善知识者，是汝眼目，能见一切善恶道故；善知识者，是汝大船，运度汝等出生死海故；善知识者，是汝缰绳，能挽汝等出生死故也。’该经复云：‘一切众生欲得阿耨多罗三藐三菩提者，当亲近善知识，请问法要。’又《法华经妙庄严王品》曰：‘善知识者，是大因缘。所以化导令得见佛，发阿耨多罗三藐三菩提心。’</p>
<p>欲证菩提，当求善友。求友之道应如《圆觉经》所云：‘末世众生，将发大心，求善知识，欲修行者，当求一切正知见人。心不住相，不著声闻缘觉境界。虽现尘劳，心恒清净。示有诸过，赞叹梵行。不令众生入不律仪。求如是人，即得成就阿耨多罗三藐三菩提。’彼经示曰，欲求善知识，首须求具正知见之人。何谓正知见？《圆觉大疏》曰：‘善达觉性，不因修生。抉择无疑，名正知见。’觉性者，性觉妙明也。善能通达本有性觉，故云善达觉性。本有觉性，不从外来，非因修得，故云‘不因修生’。因此正是行不到处也。‘抉择’者，善能分别诸法相也。‘无疑’者，于第一义而不动也。‘心不住相’。《大疏》曰：‘言心不住相者，离凡夫烦恼境界，若有少法当情，皆名住相。乃至菩提涅槃，尚不取著，何况世间梦幻境界。故不应住色声香味触法生心。应无所住而生其心。得无住心，即契圆觉。’‘不著声闻缘觉境界’。如《称赞大乘经》云：‘宁在地狱经百千劫，终不发二乘之心。’从‘虽现尘劳’乃至‘入不律仪’诸句，总之，如《大疏》所示：‘坏见之人，虽不坏行，不堪与众生为其道眼。虽坏行，而不破见，是则人天真胜福田。’又《大论》曰：‘于诸师尊，如世尊想。若有能开释深义，解散疑结，则尽心敬之，不念余恶。如弊囊盛宝，不得以囊恶故，不取其宝。又如夜行险道，弊人执炬，不得以人恶故，不取其照。菩萨亦复如是。于师得智慧光明，不计其恶。’是故彼经结云：‘求如是人，即得成就阿耨多罗三藐三菩提’。盖谓如是之人是真善知识。于真善知识能知能求，故必证菩提也。</p>
<p>《大疏》又曰：‘但令善事明师，明师必自临时指示。亦同善财于文殊处发菩提心已，问菩萨行。文殊亦不具说。但令亲近善友，遂指德云比丘，展转令往矣。’复云：‘故《法句经》以二十一喻，喻善知识，谓父母、眼目、脚足、梯橙（橙同凳）、饮食、宝衣、桥梁、财宝、日月、身命等。后结云：‘善知识者，有如是无量功德，是故教汝等亲近。’大众闻已，举声号哭。自念旷劫为善知识守护。今日值于如来，乃至未曾报恩，无心亲近。说是语已，重复举身号泣。’是故《圆觉经普觉品》普劝曰：‘末世众生欲修行者，应当尽命供事善友，事善知识。’且恭敬善知识者，首在如教奉行，此亦甚难。故云‘闻法能行，此亦为难’。盖善知识难遇难识，今幸求得，倘于彼善知识所示，不能信受奉行，则良医束手。如是则遇同未遇。故于善知识教，应闻而能信，信而能行。是为甚难也。上明遇佛，闻经，遇善知识，闻法能行，均极难得，甚为希有。但此上三者之难，莫过于下之‘若闻斯经，信乐受持’，是乃难能中之难能，故云‘难中之难’。其希有难得，更无过于此者，故云‘无过此难’。何以故？如《净影疏》曰：‘余义余经，处处宣说。开显净土，教人往生，独此一经，为是甚难。’又《会疏》曰：‘若闻斯经者，知识闻薰也。信乐受持者，往生正因。谓信乐本愿，受持名号，此法超异诸教故；得益超出诸善故；众机通入报土故（种种根机悉生报土）；一生成办故。必依多劫宿善，超过诸难之事。故云难中等。’准两疏意，若人于此第一希有、难闻难信之一生成办之妙法，能闻、能信、能受、能持，当知是人，必是多劫薰修，宿种善根，难能希有，超过一切。故曰‘难中之难，无过此难’。此非谓法门难修，盖指如是之人，有如是希有之善根福德因缘，至为难得也。</p>
<p><b><span style="color:teal">若有众生得闻佛声，慈心清净，踊跃欢喜，衣毛为起，或泪出者，皆由前世曾作佛道，故非凡人。若闻佛号，心中狐疑，于佛经语都无所信，皆从恶道中来。宿殃未尽，未当度脱，故心狐疑，不信向耳。<span lang="EN-US"></span></span></b></p>
<p>‘得闻佛声’是《汉译》经文。《吴译》为‘闻阿弥陀佛声’，《魏译》为‘得闻彼佛名号’，《唐译》为‘闻彼佛名’，《宋译》为‘得闻无量寿佛名号’。诸译合参，故知‘佛声’即阿弥陀佛名号。‘闻’者闻名信受也。以名具万德故，能令闻者‘慈心清净’。‘慈心’者，发起大慈心也。‘清净’者，纯净无垢也。‘欢喜’者，内心喜乐也。‘踊跃’者，欢欣奋起，形于身口也。‘衣毛为起’指遍体毛孔开张，汗毛竖立。‘泪出’，目中流泪。盖如是之人皆从佛道中来。佛所得之无上菩提，名为‘佛道’。《法华经方便品》云：‘是诸世尊等，皆说一乘法。化无量众生，令入于佛道。’又因行名道。佛道者，到于佛地之万行也。‘曾作佛道，故非凡人’，乃佛之赞语。正如《金刚经》曰：‘若当来世后五百岁，其有众生得闻是经，信解受持，是人即为第一希有。何以故？此人无我相、无人相、无众生相、无寿者相。’灵峰《破空论》释曰：‘此即信修大果也。设复计有少许我人等相，决不能信此经。设于此经信解受持，决能了达我人等相，当体即是无相。’准是而论，本经乃一切世间难信之法。若能生信，当知是人，不是凡人，而是一切世间希有之人。若于圆教能生实信，圆解圆修，可称圆人。圆人修行一日，可当常人修行一劫。</p>
<p>反之，狐疑不信者，乃从三恶道中来，宿世殃祸业障未尽，尚未至得度之期，故不能信受。此亦如《金刚经》所云：‘于后末世，有受持读诵此经，所得功德，我若具说者，或有人闻，心即狂乱，狐疑不信。’故知法门愈殊胜，世人愈难信。故于圆顿妙法，狐疑不信也。</p>
