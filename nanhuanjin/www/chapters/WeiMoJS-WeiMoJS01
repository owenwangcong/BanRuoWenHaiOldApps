<h1>《榴窗随判》01、判名</h1><p> 问曰“梵语禅那，此云静虑，是禅宗者同此禅邪?异此禅邪?若言同，则此禅者义仅六度之一，而是禅宗妙该万有之全；若言异，诸名实多，何独袭此而不他名?” </p><p> 判曰：“如此昧心乱统，成何矩范?” </p><p> 进云：“理以究而明，何得厚诬中人乱统?事以激而大，不合深斥吾侪逾行。” </p><p> 曰：“狮子扑人，韩卢趁块。转解而缚转坚，转辩而义转渊。禅宗之禅与六度中位当第五之禅是同是异且搁不论，无容深研。即今问话者与未问话者是同是异，试道一句看！若道得，许汝拈头作尾，以实为虚，把逆作顺，以佛为魔，踏毗卢顶上行，从绿荫丛里过；若道不得，乌得不云乱统?云何不是逾行?” </p><p> 进云：“昔圭峰云：‘欣上厌下而修者，外道禅；正信因果不舍欣厌而修者， 凡夫禅；悟我空偏真之理而修者，小乘禅；悟我法二空所显具理而修者，大乘禅；若顿悟自心本来清净，原无烦恼，无漏智性本自具足，此心即佛，毕竟无异，依此而修者，是最上乘心，亦名一行三昧，一名具如三昧，达摩门下展转相传者，此心也。’又判云：‘达摩未到此土，古来所解皆前四心，诸高僧修之都得功用，即南岳天台依三谛之理，立三止三观教义，虽极圆妙，然其趣入门户次第，亦只前之诸禅行相。惟达摩所传者，顿同佛体，迥异诸门’云云。又检曰：‘宗习者得则成圣，疾证菩提；失则成邪，速入涂炭。先祖革昧防失故，且人传一人，后代已有所凭， 爰任千灯千照’等如是说。彼且云云，何得厚诬学人乱统，深斥吾侪逾行?” </p><p> 先生曰：“咄!如此恶口，何有吾宗!”于是凝然据座，进无语。久之，曰：“会么?”进云： “不会。” </p><p> 乃曰：“于此会去，尚云落二落三，矧此不荐，敢云胜行?既非胜行，即是乱统。既是乱统，何行不逾?”进语阻气抑，礼求朗示。 </p><p> 先生曰：“此事人人具足，一切圆成，然未证据者，才涉思维，遂尔白云万里，矧乃逐末迷本，妄计黑白，横生异同耶。如此行心，何年乃彻?讵知诸名无常，皆依假立，必究名相?圭峰既以剖析。胡劳嗜痴?且一切唯心，何缘去取?极其至，法尔如幻，心亦强名。明知幻法，横课长短，妄立自他，云乎不碍证此?不但圭峰所谓之五种禅为无疾而呻，而临济三玄、曹洞五位、沩仰九十六圆相、法眼六相、云门三关、天龙一指，何一而非门庭设施、一期方便?宁有实法欤?不仅此也，三藏十二部、三世诸佛教、一切贤圣言，悉是应病与药，黄叶止啼。当人当下明心，一切现成，理事皆足，所谓尝鼎一脔，余旨可知。若不尔者，任汝多闻，达古今，总是痴狂外边走也。 </p><p> “至云‘得则成圣，疾证菩提；失则成邪，速入涂炭’，尤为权语。何也?得本无圣，何有菩提可证?一物也无，失从何失?既无有失，云何成邪?既无有邪，入何涂炭?若曰人传一人是有法可授也，至于千灯千照亦属法尔如然。当人不检己阙，惟求他珍，说云趁块，不其然乎?扑人狮子，固不尔矣。明此，开一禅门为八万四千禅门，尘尘尔、刹刹尔、法法尔，滴滴显慈仁之沛；以八万四千禅门入一禅门，圆圆透法尔之全。若以理求，若以事得，若以声音相貌判，白云万里。” </p><p> 　进云：“余即不问。如何是白云万里?” </p><p> 　先生曰“日暮数峰青欲染，舟人说是汝州山。” </p>
