<h1>《黄叶闲谈》第四讲 或者问</h1><p> 或问曰：“凡圣情尽，体露真常，但有文言，皆无实义。赵州云：‘老僧此间即以本分事接人。若教随伊根机，自有三乘十二分教。’在今先生如说云云，不但显违赵州，而亦大背宗旨。”如是数问，先生不答，巍然据座，众渴闻义，敬候朗音。 </p><p> 久之先生顾示诸子，弹指一声曰：“会么？” </p><p> 进云：“不会” </p><p> 乃曰：“凡圣情尽，谁知凡圣？体露真常，体所露者何一非妄？即妄即体，真从何露？今既有真，何真非妄？文言非实，若无文言，即云实邪？若然三乘十二不如死牛死狗，汝学佛乘纵极其至，死牛死狗也，何有于道？昧孰甚焉！又三乘十二若非本分，若非宗旨者，舍三乘十二即本分，即宗旨邪？如是彼说不通三乘十二者，不闻三乘十二者悉为本分，悉为宗旨也。是汝学佛乘为冤，不亦谬乎？固不仅三乘十二也，曰山川，曰草木，曰鸟兽，曰昆虫，曰星辰、雷电、风雨、晦明、人我、众生等，何一而非本分？何一而非宗旨？故经曰：‘刹说尘说，三世一切说。” </p><p> “又曰：‘山川、草木、鸟兽悉皆念佛念法念僧。’非本分，非宗旨，宁如是云云乎？至于溪深长，添杓柄，三界内，碍石头，见水知源，睹星悟道，踢翻溺器，蹴破脚头，缘风动以知还，闻雷声而悟本，从朝至暮，亘古及今，无一时、无一事、无一法、无一物、无一人、无一言、无一理而不是本分，而不是宗旨也。彼以彼为宗旨本分，此以此为本分宗旨。彼若来此，此必毒打彼三十棒。曰赵州，赵州为何信口开河，不畏人言如此，你卖胭脂我卖粉，买个猪头大家啃。从此各做各的梦，各行各的路，清天白日一物也无，晴空万里不挂片丝，再莫骗人家男女了。”言已，复顾视诸子曰：“会么？”进云：“不会。” </p><p> 先生曰：“咄哉！舍却生盐亭而觅死赵州，驴年会道去。” </p><p> 进云：“如示云云，彼一是也，此一是也，学人浅机何去何从。” </p><p> 先生曰：“从此。”进云：“何故从此？” </p><p> 先生曰：“九天阊阖开宫殿，万国衣冠拜冕旒。” </p>
