<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">方便品第二</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;&quot;Times New Roman&quot;;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">方便品第二<span lang="EN-US"></span></span></p>
<p>正宗分共十九品，方便品为正宗分内之首品。兹先释本品之来意：在序品中，已委曲显示将说妙法之意，故应继说本经之宗；而本经之宗，即是一乘大法，刊落枝叶，直截根源，故有逗上根之方便品。</p>
<p>次释本品之名：方者、方法轨式之义，便者、善巧便利之谓。方便之对待为真实，故欲明方便，必须先明真实；欲明佛之方便智，必先明佛之真实智。佛之真实智有二：一曰、实法，二曰、实智。实法复分为二：一名、体实，即一切有为无为等法；二名、真实，即妙真如性也。实智亦分为二：一名、如体实智，即观体实之无漏真智，谓于一切有为无为、有漏无漏等法皆了其究竟；二名、证真实智，即根本智，此智所证之法，即一切法根本之妙真如性，此真实智与所证之法，皆名为般若也。以上合为佛之真实智。<span>&nbsp; </span>佛既自证圆满，今欲应机开示众生，是为佛之方便智。方便智有四：一曰、进趣方便，譬旅行者之有筹备，如十住、十行、十回向等，皆名为方便位，以未证于真如法身故，恒修种种方便，如六度万行等，要皆以智为先导。二曰、施为方便，即事实行为上之方便，包下二种：一、如说法教众，以自证者开示众生，为教导方便；二、了知自他所证境界，假何方便可以修入，为证道方便──上二均属施为方便。三曰、集成方便，如来说法圆融，一法一义皆成总持，如唯识为门，般若为门，各摄集一切法尽。四曰、权巧方便，随机权说令众获益，亦施为方便之一。分之又有三类：一、接下方便，谓以权说接引诸根：二、显上方便，谓以权智显示实相；三、通彰上下方便，谓以种种譬喻言辞，随顺开示，使知三乘诸法皆是一乘是也。以上皆是佛之方便智，而此中所云方便，正属通彰上下方便。盖方者、秘也，便者、巧也，惟佛始有此秘巧，以显现如来一切替智圆满之智，非等觉菩萨所能也。此为本品方便之义。</p>
<p>复释本品之体：一切方便皆智为主，佛之方便即佛之不思议智，故即以智为体也。</p>
<p><font color="#333399">甲二<span>&nbsp; </span>正宗分</font></p>
<p><font color="#333399">乙一<span>&nbsp; </span>显一乘境</font></p>
<p><font color="#333399">丙一<span>&nbsp; </span>正明权实三根得记</font></p>
<p><font color="#333399">丁一<span>&nbsp; </span>初周说法</font></p>
<p><font color="#333399">戊一<span>&nbsp; </span>世尊晓喻</font></p>
<p><font color="#333399">己一<span>&nbsp; </span>二深先唱警察群生之心</font></p>
<p>第一周说法中，约分为四：一、世尊晓喻，二、鹙子领解，三、如来述成，四、佛为授记是也。方便一品，全属世尊晓喻。本品复分四条，兹先释二深先唱警察群生之心。二深者、智慧深及智慧门深也。智慧、谓诸佛自证之智慧，智慧门、谓诸佛教化之门。先唱者、首先标举及称扬咏叹之义，所以启在会大众之欣慕渴仰，坚其欲闻信受之心也。</p>
<p><font color="#333399">庚一<span>&nbsp; </span>长行</font></p>
<p><font color="#333399">辛一<span>&nbsp; </span>叹所证所说法妙</font></p>
<p><font color="#333399">壬一<span>&nbsp; </span>总标胜妙</font></p>
<p><b><span style="color:teal">尔时、世尊从三昧安详而起，告舍利弗：“诸佛智慧甚深无量，其智慧门难解难入，一切声闻、辟支佛所不能知。<span lang="EN-US"></span></span></b></p>
<p>佛先已入无量义处三昧，中经放光照境等瑞相，及弥勒、文殊问答已竟，始复出于三昧。安详者、从容不迫，出入自在之义。起者、佛在三昧中身心不动，现复从不动法界中重现三轮不思议教化之相也。在会大众有天龙八部及诸大菩萨等众而首告舍利弗者，以舍利弗智慧功德为声闻众中之上首也。又不告文殊师利诸大菩萨等者，因此经正开三乘之权，显一乘之实，若对大乘众，即无所谓开显；故此经开显，正为对治二乘，尤为接引二乘之上根，故特告舍利弗，使不著于小果涅槃而趣于大果涅槃。又若不告声闻而告诸菩萨，彼声闻等众，且将疑此妙法系佛为菩萨说，而与己等无与，将何以启其歆慕而生信受乎？</p>
<p>佛首言诸佛智慧甚深无量，以此智慧乃诸佛自证所成就之智，虽等觉菩萨亦不及了解。约摄为五义：一、智慧之体性，即真如，即实相。二、智慧之相，即根本智及后得智之二无漏智，于一切法界种种性相因果差别无不了知。三、智慧之伴，即六度万行庄严功德等是；无不以智为先导，以根本、后得二智为总持。四、智慧之因，即因解而起行，因行而证位，因证而成就佛果万德圆满之智觉等是。五、智慧之境，谓若空、若有、若有为、若无为、若有漏、若无漏一切诸法，皆名为一切种；此一切种之境界，即为一切种智之境，即下文云如是相、如是性等是。以上五义，总显佛之智慧，惟有如是智慧，故为甚深无量。甚深有五义：一、自体甚深，智慧体性即真如实相故。二、自义甚深，智之义相即佛之二智，非九法界众所能及故。三、内证甚深，佛智自证，余智难及。四、依止甚深，以此智慧以法界法性为依止故。五、无上甚深，以佛所究竟圆满无上菩提之智，等于无等之真如法性故。由此五义，故曰甚深。无量者，如空无尽，不可以数限量之义。又、众生无量，即众生之心欲无量，即一切随顺教化之差别智无量；而佛之根本智，既超过于此无量之一切差别智，故亦为无量。</p>
<p>智慧门，指佛教化众生之方便、及其境界而言，兼教门、行门二种。门以能通能入为义。经言佛智慧门难解难入，即其门甚深之义，约释为难见、难觉、难知、难解、难入五义。难见者，以等觉菩萨所见佛之境界，尚为其少分，非即佛之究竟境界故。难觉者，以等觉菩萨尚非究竟觉故。难知者，以佛境界惟佛与佛乃能了知，余不得故。难解者，以非思量分别可解故。难入者，以佛之境界，非语言文字可入故。由此五难，益显甚深之义。</p>
<p><font color="#333399">壬二<span>&nbsp; </span>释斯胜妙</font></p>
<p><b><span style="color:teal">所以者何？佛曾亲近百千万亿无数诸佛，尽行诸佛无量道法，勇猛精进，名称普闻，成就甚深未曾有法，随宜所说意趣难解。<span lang="EN-US"></span></span></b></p>
<p>因断二疑，故须别释。二疑者何？一、声闻众以为佛证涅槃，我等亦行佛法而证涅槃，胡为我等不能了知佛智？二、佛之言教，即佛之智慧门。所云三界二十五有诸苦，悉由贪、嗔、痴所自招受，应修三十七道品等行，今我声闻等如法修习，已证无学得阿罗汉果，己为圆满，胡云不能了知佛智？以上二疑，皆由声闻等众不知自证之果，仅解脱于三界生死，尚未得无明漏尽，于一真法界之根本、后得二智悉未亲证也（凡如法修持之声闻：利根须三生，钝根须六十劫，始证阿罗汉果）。</p>
<p>佛曾亲事无量诸佛，则教门甚深；尽行无量道法，则行门甚深；勇进则非仅自了；名称普闻则为佛所叹增己功德，众所知识增人功德，非二乘独了之无闻者可比；成就甚深未曾有法，则自证者不可思议；随宜所说意趣难解，则化度众生虽随契理契机之宜，根性未熟者仍难了解。以上、明佛智慧门甚深，难解难入，为二乘人所不能知。</p>
<p><font color="#333399">辛二<span>&nbsp; </span>叹能证能说师妙</font></p>
<p><font color="#333399">壬一<span>&nbsp; </span>总标</font></p>
<p><b><span style="color:teal">“舍利弗！吾从成佛已来，种种因缘，种种譬喻：<span lang="EN-US"></span></span></b></p>
<p>法性身佛，本无自他之相及成佛之相可得，此云成佛其义有二：一为因圆果满之报身佛，二、为机缘成熟出现世间之应身佛。应身佛多为众生示现而来，故有成佛之相。又能证一真法界之智，即为报身佛；能起身口意三轮不思议教化之智，即为应身佛。</p>
<p>此总标佛说一切法度一切众，悉已成就，无不圆满具足也。种种因缘有三义，即经文下云无数方便、知见波罗蜜、及念观等是。譬喻之义如下。佛所自证之实相，为语言文字所不能及，非假佛之方便智无由委曲显现。故佛法本无可说，而佛所说法悉就各类众生心量所及之语文以为开示。例如本经佛所说者为妙法，惟一堕名相即已非佛所自证之法，故妙法二字即是等于譬喻。所有种种经文，亦即谓之种种譬喻可也。</p>
<p><font color="#333399">壬二<span>&nbsp; </span>别释</font></p>
<p><b><span style="color:teal">“广演言教，无数方便，引导众生令离诸著。所以者何？如来方便知见波罗蜜皆已具足。舍利弗！如来知见，广大、深远、无量、无碍，力、无所畏、禅定、解脱、三昧。<span lang="EN-US"></span></span></b></p>
<p>别释中分四，本节具别释中之三。</p>
<p>一、自令离诸著以上，属种种方面。佛既成就种种功德教化众生，因众生心欲无量，故方便亦无量。九法界众生各有所著，各著于自类之境界、自类之知见，故不能超出于自类。如修行各众之证四果、证十地者，均易各著于自所现造之境界；修外道者，尤各自著于所执之境界。惟佛以大悲方便，随类现身，广为开示，引离诸著。</p>
<p>二、自皆已具足以上，属种种知见。佛于一切境界，无不究竟了知。波罗蜜、即究竟，此即后得智。</p>
<p>三、自禅定解脱三昧以上，属种种念观。广则难度量，大则难包举，深则难测知，远则难追及，均赞如来知见。无量、即四无量心，无碍、即四无碍辩，力、即十力，无所畏、即四无畏，禅定、即四禅八定，解脱、即八解脱，三昧、即三摩提。谓佛于一切法无不了知，为种种念观成就。</p>
<p><b><span style="color:teal">“深入无际，成就一切未曾有法。舍利弗！如来能种种分别巧说诸法，言辞柔软，悦可众心。舍利弗！取要言之，无量无边未曾有法，佛悉成就。止！舍利弗！不须复说。所以者何？佛所成就第一希有难解之法，唯佛与佛乃能究竟诸法实相。<span lang="EN-US"></span></span></b></p>
<p>此下属别释之四、种种言词。种种言词复分为六：一、种种成就，二、语言成就，三、相成就，四、堪成就，五、无量种成就，六、随顺众意为说修行法成就。</p>
<p>自成就一切未曾有法句以上，为种种成就。谓佛于若空若有，世出世间，一切等觉菩萨所未曾有之法，悉皆深入，洞无涯际，究竟成就。自悦可众心以上，为语言成就。佛法本无可说，亦无能说之土，佛以甚深之方便智，分别众生心欲，契理契机以为之说，故名为巧。因能柔软，遂悦众心。自不须复说句以上，为相成就。以能证故能说，因能说益显能证。取要言之者，显佛于一切菩萨所未曾有之法悉已成就。而止不复说者，于佛之成就赞叹至极，以为无容再说，适益启会众歆慕欲闻之心。正为世尊说法方便善巧之相，故曰相成就。自难解之法句以上，为堪成就。以成就第一希有，堪能证说故。自乃能究竟诸法实相句以上，为无量种成就，以诸法实相无尽，唯佛智亦无尽故。</p>
<p><b><span style="color:teal">“所谓诸法如是相，如是性，如是体，如是力，如是作，如是因，如是缘，如是果，如是报，如是本末究竟等。<span lang="EN-US"></span></span></b></p>
<p>此随顺众意为说修行法成就也，谓随顺九法界说种种法。在种种言词成就中，有证有说，即因说显证。如经云深入无际成就一切未曾有法，及无量无边未曾有法佛悉成就等语，即显能证，均为显境言词。又经云如来能种种分别巧说诸法，及第一希有难解之法惟佛与佛乃能究竟，又所谓诸法如是性相力用等语，即显能说，均为显义言词。</p>
<p>诸法、指一切法，实相即法性。若以法性言之，虽一字一义亦无可立；若以法相言之，随举一法皆有性、相、力、用等十种。犹虑此十种不足以尽之，故复云诸法之本末究竟等，以明一法之有无量义也。相、即可名之相，即可取以为法之分际者。法、有变迁者，有不变迁者，有显现者，有不显现者。变迁者为相，不变迁者即名为性；显现者为相，不显现者即名为体。法之性、相、体三者，各有业用，即名为力。有所作为，故名为作。又诸法皆从因与缘生，皆有其果与报。从此一法生彼一法者，此一法即为因；彼一法助成此一法者，彼一法即为缘。如谷种因日光与水分而生芽，谷种为因，水日为缘。芽即其果，生芽即为其报也。本末究竟者，以法性为本，即以法相为末，法相之最高最后之果，即为究竟。以上种种，佛无不如实了知，即无不称性而说，此为随顺众意说法成就。</p>
<p>依玄赞及法华论，有五种问词：即何等法，何体法，何似法，云何法，何相法，以释明诸法之性、相、力、用等。略述如下：如问：法为何等法？答言：如是相，如是性。以诸法非一法，总摄有为、无为等法，相即有为法，性即无为法也。如问：法为何体？答言：如是体。以有为法相以五蕴为体，无为法性以五蕴法为体也。如问：法果何以？答言：如是力，如是作。以常住之法具有力能，无常之法全假造作也。如问：云何为法？答言：如是因，如是缘，如是果，如是报。以有为法从因缘生，故有果报；无为法不从因缘生，则无果报也。如问：法为何相？答言：如是本末究竟等。以本末究竟等，即为诸法之通相也。</p>
<p>若依天台教义空假中三观法释之：即将一切法之假名分别指示，谓如是相、如是性、如是力、乃至如是本末究竟等，以显无量假名差别之法，是名假观。又显示一切法如如不二，倒会其文义，谓相是如，性是如，力是如等等，以观诸法之当体空寂，是名空观。更显示一切法无二无别、谓相如是、性如是、体如是等等，即如是无差别之义，以明如是等法唯一实相，无二边分别，是名中观。单观空寂为通教，三观次第为别教，三观一心为圆教，此即南岳大师之三番读法。</p>
<p>智者大师复以十法界释此经义：如谓佛法界，有佛法界之性，相，力，用等；菩萨法界，有菩萨法界之性，相，力，用等；乃至畜生法界，有畜生法界之性，相，力，用等是也。又若以任何法界为主，即以余九法界为伴，如是主伴相入，则成千如。又每一法界皆有依正二报，依正二报中即皆有法法之性，相，力，用；此二报皆以五蕴法为体，五蕴法中亦各自有其性，相，力，用等，则成三千。而皆不外于此一念心中具之造之，何以故？以此一念心中，于十法界一切法之性，相，力，用等无欠无遗。圆教谛观法，即欲使此十法界一切法之性，相，力，用等，了然于此一念中，此即不思议之解脱也。观此一念时，前念为所观之境，后念即能观之智；至究竟显现时，则即佛之甚深智慧矣。</p>
<p>又诸法之义，大至虚空世界，小至微尘邻虚，均各名为一法。譬诸微尘，亦自有其性，相，力，用等。又譬之于火，以光为相，以热为性，以烧为作，以化为用等。如是证明，如是说法，如是随顺众生，即如是教化成就。一一法皆可作如是观，固不必论其为有为、或无为等法也。</p>
<p><font color="#333399">庚二<span>&nbsp; </span>重颂</font></p>
<p><font color="#333399">辛一<span>&nbsp; </span>颂前二妙</font></p>
<p><font color="#333399">壬一<span>&nbsp; </span>总颂二妙</font></p>
<p><b><span style="color:teal">尔时、世尊欲重宣此义而说偈言：“世雄不可量，诸天及世人、一切众生类，无能知佛者。佛力、无所畏、解脱、诸三昧、及佛诸余法，无能测量者。<span lang="EN-US"></span></span></b></p>
<p>此下重颂共二十一颂，前十七颂半颂法妙师妙；后三颂半，劝信今说也。此总颂二妙。</p>
<p><font color="#333399">壬二<span>&nbsp; </span>别颂法妙</font></p>
<p><b><span style="color:teal">“本从无数佛具足行诸道，甚深微妙法，难见难可了，于无量亿劫行此诸道已，道场得成果，我已悉知见。如是大果、报、种种性、相义，我及十方佛乃能知是事。是法不可示，言辞相寂灭。诸余众生类，无有能得解；除诸菩萨众，信力坚固者。<span lang="EN-US"></span></span></b></p>
<p>此四颂半，重述佛智甚深难入之义。云何难入？以是妙法离于言语文字之相，不易解示。等觉菩萨，虽信力坚固，亦祗证少分而已。</p>
<p><b><span style="color:teal">“诸佛弟子众，曾供养诸佛，一切漏已尽，住是最后身，如是诸人等，其力所不堪。<span lang="EN-US"></span></span></b></p>
<p>此颂阿罗汉不堪了知佛智。已证阿罗汉果之报身为最后身，以尽此报身则超出三界生死，无后有也。</p>
<p><b><span style="color:teal">“假使满世间皆如舍利弗，尽思共度量，不能测佛智。正使满十方皆如舍利弗，及余诸弟子亦满十方刹，尽思共度量，亦复不能知。<span lang="EN-US"></span></span></b></p>
<p>此颂舍利弗乃至十方利根，亦难测知佛智。</p>
<p><b><span style="color:teal">“辟支佛利智，无漏最后身，亦满十方界，其数如竹林，斯等共一心，于亿无量劫，欲思佛实智，莫能知少分。<span lang="EN-US"></span></span></b></p>
<p>此颂辟支佛利根，亦难测知佛智。</p>
<p><b><span style="color:teal">“新发意菩萨，供养无数佛，了达诸义趣，又能善说法，如稻麻竹苇，充满十方刹，一心以妙智，于恒河沙劫，咸皆共思量，不能知佛智。<span lang="EN-US"></span></span></b></p>
<p>此颂菩萨不能测知佛智。新发意菩萨，指初地以前菩萨言，初地前之亦能证法，但未能不退耳。刹、梵语刹多罗，即国土世界之义。</p>
<p><b><span style="color:teal">“不退诸菩萨，其数如恒沙，一心共思求，亦复不能知。<span lang="EN-US"></span></span></b></p>
<p>此颂十地以上菩萨亦难测知佛智，十地以上，如证不退等，仍在无明障中，尚带有漏。</p>
<p><font color="#333399">壬三<span>&nbsp; </span>别颂师妙</font></p>
<p><b><span style="color:teal">“又告舍利弗：无漏不思议，甚深微妙法，我今已具得；唯我知是相，十方佛亦然。<span lang="EN-US"></span></span></b></p>
<p><font color="#333399">辛二<span>&nbsp; </span>劝信今说</font></p>
<p><b><span style="color:teal">“舍利弗当知！诸佛语无异，于佛所说法，当生大信力。世尊法久后，要当说真实。告诸声闻众、及求缘觉乘，我今脱苦缚，逮得涅槃者：佛以方便力，示以三乘教，众生处处著，引之令得出”。<span lang="EN-US"></span></span></b></p>
<p>三乘教义，悉是权说，皆非真实。众生耽著小果，不知趋出进向大乘，故佛将以大法引之也。</p>
<p><font color="#333399">己二<span>&nbsp; </span>四众惊疑发扬鹙子之请</font></p>
<p>四众惊疑发扬鹙子之请，共分为三：一、蹑止初请，二、二止二请，三、三止三请。每次佛止不说，用意各殊。初止者，以自证之智不可言显，冀使众生了知一真法性，本不应求之于语言名相。再止者，舍利弗因中根难悟，再申请说，佛虽允许而又止说，以众生求法之心若未诚切，虽为说之不能受益。三止者，欲闻心切者固可为说，而不欲闻者亦当俟其请退，免启疑谤而增彼罪也。</p>
<p><font color="#333399">庚一<span>&nbsp; </span>蹑止初请</font></p>
<p><font color="#333399">辛一<span>&nbsp; </span>大众怀疑</font></p>
<p><b><span style="color:teal">尔时、大众中有诸声闻漏尽阿罗汉阿若憍陈如等千二百人，及发声闻、辟支佛心──比丘、比丘尼、优婆塞、优婆夷，各作是念：今者世尊，何故殷勤称叹方便而作是言：佛所得法甚深难解，有所言说意趣难知，一切声闻、辟支佛所不能及？佛说一解脱义，我等亦得此法到于涅槃，而今不知是义所趣！<span lang="EN-US"></span></span></b></p>
<p>蹑、踵蹑之义。舍利弗踵前文世尊止勿复说之后，而初次请说也。自今者世尊句以下，至一切声闻、辟支佛所不能及一段，均为会众怀疑之念。佛说解脱，我亦得到涅槃，即是误以二乘涅槃为佛之究竟解脱，故不知如来殷勤称叹之义。</p>
<p><font color="#333399">辛二<span>&nbsp; </span>鹙子启请</font></p>
<p><font color="#333399">壬一<span>&nbsp; </span>长行</font></p>
<p><b><span style="color:teal">尔时、舍利弗知四众心疑，自亦未了，而白佛言：“世尊！何因何缘殷勤称叹诸佛第一方便，甚深微妙难解之法？我自昔来，未曾从佛闻如是说。今者四众咸皆有疑，惟愿世尊敷演斯事！世尊何故殷勤称叹甚深微妙难解之法”？<span lang="EN-US"></span></span></b></p>
<p><font color="#333399">壬二<span>&nbsp; </span>偈颂</font></p>
<p><b><span style="color:teal">尔时、舍利弗欲重宣此义而说偈言：“慧日大圣尊，久乃说是法，自说得如是力、无畏、三昧、禅定、解脱等不可思议法。道场所得法、无能发问者，我意难可测，亦无能问者。无问而自说，称叹所行道，智慧甚微妙，诸佛之所得。无漏诸罗汉，及求涅槃者，今皆堕疑网：佛何故说是？其求缘觉者，比丘、比丘尼、诸天、龙、鬼、神、及乾闼婆等，相视怀犹豫，瞻仰两足尊。是事为云何？愿佛为解说！于诸声闻众，佛说我第一，我今自于智，疑惑不能了，为是究竟法？为是所行道？佛口所生子，合掌瞻仰待，愿出微妙音，时为如实说。诸天、龙、神等，其数如恒沙；求佛诸菩萨，大数有八万；又诸万亿国，转轮圣王至：合掌以敬心，欲闻具足道”。<span lang="EN-US"></span></span></b></p>
<p>首述世尊自叹所证智德之妙，次述在会三乘、天、龙、人众之疑，以显欣慕欲闻之意。究竟法、指灭谛言。所行道、指道谛言。闻佛说法，发生慧命，故曰佛口所生子。如实说，契于实理而说也。</p>
<p><font color="#333399">庚二<span>&nbsp; </span>二止二请</font></p>
<p><font color="#333399">辛一<span>&nbsp; </span>长行</font></p>
<p><b><span style="color:teal">尔时、佛告舍利弗：“止！止！不须复说。若说是事，一切世间诸天及人皆当惊疑”。舍利弗重白佛言：“世尊！惟愿说之！惟愿说之！所以者何？是会无数百千万亿阿僧祇众生，曾见诸佛，诸根猛利，智慧明了，闻佛所说，则能敬信”。<span lang="EN-US"></span></span></b></p>
<p>惊疑有数义：著小乘者，谓涅槃即是佛果，此外何由更有佛法！生颠倒见者，谓佛自语后先矛盾。增上慢者，不信佛说，益滋疑谤。已证小乘果者，自悔未从大乘法修入。凡此均属惊疑之义。佛知其必当惊疑而先揭破之者，正以此种惊疑为非是，而期以大法除断之也。舍利弗言会众利根智慧，正表堪能闻受之意。</p>
<p><font color="#333399">辛二<span>&nbsp; </span>偈颂</font></p>
<p><b><span style="color:teal">尔时、舍利弗欲重宣此义而说偈言：“法王无上尊，惟说愿勿虑！是会无量众，有能敬信者”。<span lang="EN-US"></span></span></b></p>
<p><font color="#333399">庚三<span>&nbsp; </span>三止三请</font></p>
<p><font color="#333399">辛一<span>&nbsp; </span>止说</font></p>
<p><b><span style="color:teal">佛复止舍利弗：“若说是事，一切世间天、人、阿修罗皆当惊疑，增上慢比丘将坠于大坑”。尔时、世尊重说偈言：“止！止！不须说，我法妙难思，诸增上慢者，闻必不敬信”。<span lang="EN-US"></span></span></b></p>
<p>此佛第三次止说。盖此品说法，乃佛称本心而说，非坚固深信乐闻而遽予开示，必召惊疑；又将使增上慢之比丘等，不惟不获利益，反因疑谤而生过失。慢有七种：一、通常之慢，自谓智慧功德过人，是为慢。二、过慢，智慧功德与人相等，而自高以轻人，慢上加慢，是为过慢。三、慢过慢，智慧功德实不及人，而反自谓过人，是为慢过慢。四、我慢，即我相之最著者，例如自命甚高；因有此我相，遂独见己之优胜而益显他人之不己若，是为我慢，为诸慢之根本。五、增上慢，如始得初禅自谓已证初果，甫得第四禅便谓已证阿罗汉，其实所证者不过暂能降伏烦恼，并未除断。如是未得谓得、未证谓证，迨定力既完之后，应堕地狱，是为增上慢，恒为修行者之通病。六、卑劣慢，自谓我不如人，然亦何求于人，以是任意慢人，是为卑劣慢。七、邪慢，于一切是非曲直不加审察，而自执著于先入之邪见，慢侮一切，由是因果报应都不之信，是为邪慢。增上慢、为此七慢中之一。专言比丘者，比丘为四众之首，故以比丘摄四众。佛意：此增上慢比丘，若闻今说一乘妙法，必疑与前说之二乘法互有是非抵触，发生妄语过失，将不待升入四禅天之后而即堕地狱，故云将坠大坑。佛以大悲故，于彼等未退席以前不忍即说。颂言法妙者，佛以二乘权说为一乘之方便，未经宣示以前人莫之知，故曰妙。此善巧之法，所由为增上慢者不易敬信也。</p>
<p><font color="#333399">辛二<span>&nbsp; </span>请说</font></p>
<p><font color="#333399">壬一<span>&nbsp; </span>长行</font></p>
<p><b><span style="color:teal">尔时、舍利弗重白佛言：“世尊！惟愿说之！惟愿说之！今此会中，如我等比百千万亿，世世已曾从佛受化，如此人等必能敬信，长夜安隐，多所饶益”。<span lang="EN-US"></span></span></b></p>
<p>舍利弗以宿命之智，谓此多数会众，久蒙三世诸佛之教化，必能敬信。佛不可以少数人之故，止而不说。长夜、喻生死烦恼之昏闇，冀佛以妙法智慧之光饶益之也。</p>
<p><font color="#333399">壬二<span>&nbsp; </span>重颂</font></p>
<p><b><span style="color:teal">尔时、舍利弗欲重宣此义而说偈言：“无上两足尊！愿说第一法！我为佛长子，惟垂分别说！<span lang="EN-US"></span></span></b></p>
<p>此为已请说。</p>
<p><b><span style="color:teal">“是会无量众，能敬信此法；佛已曾世世，教化如是等，皆一心合掌，欲听受佛语。<span lang="EN-US"></span></span></b></p>
<p>此为众请说。</p>
<p><b><span style="color:teal">“我等千二百、及余求佛者，愿为此众故，惟垂分别说！是等闻此法，则生大欢喜”。<span lang="EN-US"></span></span></b></p>
<p>此为人己总请。</p>
<p><font color="#333399">己三<span>&nbsp; </span>开斯实相启彼权门</font></p>
<p>开斯实相启彼权门者，即开一乘之实，启二乘之权。此节经文，为正宗分中之正宗，最关重要。</p>
<p><font color="#333399">庚一<span>&nbsp; </span>长行</font></p>
<p><font color="#333399">辛一<span>&nbsp; </span>明二记</font></p>
<p><font color="#333399">壬一<span>&nbsp; </span>取记</font></p>
<p>记、即分明记别不昧不忘之意。记之种类有三：一、记过去未来功德过失等事，于小乘法中常见。二、记甚深法义，如佛云三乘唯是一乘，此即于大乘法中分明记别。三、记当成佛，即本经授记品中，于诸弟子当来作佛分别授记是也。取记者，取决之义，谓佛许可决为之记，如经云汝已三请岂得不说是也。与记者，明与授记，为之解释也。</p>
<p><b><span style="color:teal">尔时、世尊告舍利弗：“汝已殷勤三请，岂得不说。汝今谛听，善思念之！吾当为汝分别解说”。<span lang="EN-US"></span></span></b></p>
<p>此释许可摄受，善思念、善巧思念也。</p>
<p><b><span style="color:teal">说此语时，会中有比丘、比丘尼、优婆塞、优婆夷五千人等，即从座起礼佛而退。所以者何？此辈罪根深重，及增上慢未得谓得、未证谓证，有如此失，是以不住。世尊默然而不制止。尔时、佛告舍利弗：“我今此众无复枝叶，纯有真实。舍利弗！如是增上慢人退亦佳矣。汝今善听，当为汝说”！舍利弗言：“唯然！世尊！愿乐欲闻”！<span lang="EN-US"></span></span></b></p>
<p>此释恶人退席。罪根深重即报障，增上慢即业障。枝叶、即指德本未深、信根未固之增上慢人。真实、他译亦作贞实，赞会中之德信兼备者。</p>
<p><font color="#333399">壬二<span>&nbsp; </span>与记</font></p>
<p><b><span style="color:teal">佛告舍利弗：“如是妙法，诸佛如来时乃说之，如优昙钵华时一现耳。舍利弗！　汝等当信佛之所说言不虚妄！<span lang="EN-US"></span></span></b></p>
<p>此释未闻令闻。优昙钵华、即大金莲花，惟金轮王出世乃应瑞一见。佛希说此经，故举此为喻。佛于本经再三述诸佛言无虚妄者，虑会众于权实二说不善思念，则不生信受反起过失，故再明佛言之无妄。</p>
<p><b><span style="color:teal">“舍利弗！诸佛随宜说法，意趣难解，所以者何？我以无数方便、种种因缘、譬喻言辞演说诸法，是法非思量分别之所能解，唯有诸佛乃能知之。<span lang="EN-US"></span></span></b></p>
<p>此释所说难知。佛所自证之实相，即诸法寂灭相，一切诸相到实相均已失其自相。故佛所说之方便、因缘、譬喻，非即是法，特假是方便、因缘、譬喻以委曲显现是法而已。而人即欲于佛所说之方便、因缘、譬喻上，以思量分别解释之，以为是即佛所证之法性，故佛特显彰其非如是等所能解也。</p>
<p><b><span style="color:teal">“所以者何？诸佛世尊唯以一大事因缘故出现于世。舍利弗！云何名诸佛世尊唯以一大事因缘故出现于世？诸佛世尊欲令众生开佛知见使得清净故出现于世，欲示众生佛之知见故出现于世，欲令众生悟佛知见故出现于世，欲令众生入佛知见道故出现于世。舍利弗！是为诸佛以一大事因缘故出现于世”。<span lang="EN-US"></span></span></b></p>
<p>此释依何等义，谓释佛依何等义而作如是说也。诸佛世尊、广包十方、三世诸佛。一大事、谓最大之事，且为三世诸佛共认为唯一最大之事。因缘、亦作缘由解。又众生既经多劫之佛化，即有一乘之因，必待佛之增上缘以为之启发，此即诸佛共认之大事因缘也。出现于世，即应身示现于此世界，佛之出现非由宿业果报，乃本其大悲愿力以示现也。</p>
<p>知见之义，通十法界。此知见、既专指为佛之知见，则为佛所成就无上菩提──佛果上之知见，非二乘之知见可知。就佛出现于世之本意言之，既专为开佛知见，则非二乘可知。</p>
<p>佛知见有数义，释之如下：佛所亲证之一真实相为所证，能证法性之正智为能证，此能所之知见并名佛知见。又、真如为知见之性，正智为知见之相，此知见之性相亦并称为佛知见。又、无著般若论云：无上菩提是法身，正等菩提是报身，法身为性，报身为相。又智度论云：说智及智处，俱名为般若。此菩提法身、菩提报身、与智及智处，均名佛知见。又、正体智为知，后得智为见，并照真俗二境，合之名为佛智见。</p>
<p>开佛知见，具开显、开发二义。所云欲令众生开显佛知见者，以众生本有之法性真如圆满常寂，即一切法平等所依之体性，无始以来为烦恼、无明二障所蔽不能显现，如矿掩于真金，如土覆于草种，佛悉欲使之开显。盖此本有之体性，唯佛能究竟知见，而众生不自知、不自见，故须佛开显之也。又、所云欲令众生开发佛知见者，以众生于一切有为有漏之烦恼藏中，亦具有无漏法之智种，特因二障为碍，不能萌芽滋长。若闻佛演说妙法以为熏习，便能开发生长，至于圆满即成无上菩提。故诸佛出世，欲于众生心中开显、开发如来功德藏耳。所显现者，即无上涅槃法身理；所发生者，即无上菩提报身智；如是，则如来藏出障圆明而得清净矣。示佛知见者，以众生昧于本有之平等法性与佛无别，特显示其为众生所本具，为佛与众生所同具，使能发心起行以自证于究竟实相也。欲令众生悟佛知见者，即令其觉悟之义。夫至于觉悟，则此一悟即是佛知见之端，但尚非佛知见之全耳。此能悟之心，即大乘起信论中所说之始觉是也。能以始觉对待不觉，使由不觉而渐次以几于究竟觉──佛之知见，此即悟佛之知见。入佛知见道者，即趣入或修入佛知见之道路也。佛欲令众生起菩萨之因行，如十地以上菩萨证于法身而不退转，是即令众生入于佛知见之道。</p>
<p>以上四事，均为诸佛出世一大事因缘之义，本经所称为妙法者即此，所喻为莲花者亦即此。盖是经非说种种法相，但说诸佛出世说法之因缘，明其因缘之所在，专为开示悟入佛之知见。以故闻其一句一义者悉当成佛，斯佛及众生之大事已毕，而此经所由得名为诸经之王欤！</p>
<p><b><span style="color:teal">佛告舍利弗：“诸佛如来但教化菩萨，诸有所作常为一事，唯以佛之知见示悟众生。<span lang="EN-US"></span></span></b></p>
<p>此释如来之意。谓佛于众生，或说人天之法，或说声闻之法，无论如何说教，皆是欲令成菩萨道，故云但教化菩萨。诸有所作者，即或现种种身，或说种种法是，无非令成就佛知见也。</p>
<p><b><span style="color:teal">“舍利弗！如来但以一佛乘故为众生说法，无有余乘若二若三。<span lang="EN-US"></span></span></b></p>
<p>此释令住一乘，就因言之，佛所说法既为教菩萨法；就果言之，自为成就佛之知见，故知唯是一乘无有二三矣。即可知二乘、三乘之法，皆为权说，一切众生要当安住于一乘，而不当歧求声闻、辟支之乘，及滞著于声闻、辟支之乘矣。</p>
<p>法华本以一乘为正宗，宗者、宗主之义，如以一乘为此经之主旨。无论大乘、小乘、声闻乘、辟支乘、菩萨乘，悉归于一乘，故曰无有余乘。乘者、运行载容之义。一乘之体即真如法性，一切法皆以此为体，故此能运行一切、载容一切，俾一切凡夫有情随分运载以至于究竟地。以是义故，名之为乘。</p>
<p>以下更释一乘之义：圆教随分说法，或说声闻、辟支二乘，或兼说菩萨乘为三乘，或说人天、声闻、辟支、菩萨四乘，或说人、天、声闻、辟支、菩萨五乘。</p>
<p>教相不同，故起行不同，证果不同。今于此种种差别之中，显示其但为方便法之差别相，而在如来说教开佛知见之本意中原无差别：是由教意上观之唯是一乘。又、小乘执著二乘权说以为究竟，今既显示其并非究竟，仅为方便，且终当由此方便以趋于究竟：是就因行上观之惟是一乘。又、四谛、十二因缘等法，既皆是教菩萨法，则彼滞著于半时教之钝性声闻，一经于是法了解圆满，自知更无余法可为一乘之对待：是就果德上观之惟是一乘。又、一之义由相对而名，以有权说之二乘、三乘，故特标为一。若无二、三，则一之名且不得立。又、一之义由当体而立，一真法界体原不二，故其运载之大用亦唯是一乘。</p>
<p>如来演说唯一佛乘之意，以用言之：一、因不定种性之众生，往往由菩萨因行而怯弱以退入小乘，佛特显示佛法唯是一乘；既无小乘之可退休，自亦无大乘之可怖怯矣。一、因菩萨多以二乘与大乘相对待，佛特显示一乘，令直趋无上正觉。一、因令一切众生知佛法唯是一乘，则可知心佛众生三无差别，佛即众生心中之佛，众生即佛心中之众生，得以发心起行，共归佛乘。又、以体言之，惟一法性，即是一乘。如本经所云：三草二木，同为一地所生。徒以众生执有我见，妄见法法差别。实则九法界均无自体之相，悉以一真法性为自体；亦并无声闻、缘觉、菩萨等差别之相可得，以是故说唯一佛乘。</p>
<p><b><span style="color:teal">“舍利弗！一切十方诸佛法亦如是。舍利弗！过去诸佛以无量无数方便、种种因缘、譬喻言辞而为众生演说诸法，是法皆为一佛乘故。是诸众生从诸佛闻法，究竟皆得一切种智。舍利弗！未来诸佛当出于世，亦以无量无数方便、种种因缘、譬喻言辞而为众生演说诸法，是法皆为一佛乘故。是诸众生从佛闻法，究竟皆得一切种智。舍利弗！现在十方无量百千万亿佛土中诸佛世尊，多所饶益、安乐众生，是诸佛亦以无量无数方便、种种因缘、譬喻言辞而为众生演说诸法，是法皆为一佛乘故。是诸众生从佛闻法，究竟皆得一切种智。舍利弗！是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。舍利弗！我今亦复如是，知诸众生有种种欲深心所著，随其本性，以种种因缘、譬喻言辞方便力而为说法。舍利弗！如此皆为得一佛乘、一切种智故。舍利弗！十方世界中，尚无二乘，何况有三？<span lang="EN-US"></span></span></b></p>
<p>此释依法式显。谓依三世诸佛之法式，以证显上说之义也。言三世诸佛悉先用方便权教，而后开权显实以会归于一佛乘，我今亦复如是。然诸佛说法，有时亦不尽先权后实，如为法身之大士等，恒直说菩萨法。又上根利性之凡夫众生，亦多顿悟大乘。此所指之诸佛，盖指同类应化示现之应身佛也。一切，概括无遗之义，又专指一切先权后实之应身佛之义。又三世诸佛之方便，亦各各不同：释迦牟尼之方便法，不惟用于三乘，于六道众生均各有方便善巧之权说。如于三恶道，则为说三恶道之恶法；如于无十恶之人道众生，则为说人天之善法。故释迦牟尼之方便法，亦不尽同于三世诸佛。然于不同之中而有一共同之根本法，即为唯一之佛乘，以成一切种智，此则可引以证显者也。</p>
<p>一切种智，即佛正智，以其种别能知一切法故。饶益、利益之也。安乐，使众生证显本有之佛知见，与以安乐也。究竟者，不以小法为究竟，以佛智为究竟也。</p>
<p>众生根性不同，由渐入者为说渐法，从顿入者为说顿法，总之，此诸众生皆为菩萨，而顿、渐种种说法，皆但教之以成菩萨也。开示使悟，由悟起行，行至究竟，则得菩提报身以证入于佛之知见，是诸佛之本意也。众生心欲恒沙差别，佛以十力之智随悉了知，知其深心执著之所在，而随顺开示之。如怖畏生死者，若告以生死本空无足畏怖，但当于浊世中生生世世修菩萨道，至功行圆满自当成佛，则此怯弱之众生必不堪忍。佛以方便，先告以解脱三界烦恼之法，则欢喜奉行。此为随众生之本性；而此法；实亦即为彼开佛知见得一切智之惟一佛乘，更别无离一乘独立之二乘、三乘也。</p>
<p><font color="#333399">辛二<span>&nbsp; </span>破四疑</font></p>
<p><font color="#333399">壬一<span>&nbsp; </span>何时说</font></p>
<p><b><span style="color:teal">“舍利弗！诸佛出于五浊恶世，所谓：劫浊，烦恼浊，众生浊，见浊，命浊。如是舍利弗！劫浊乱时，众生垢重，悭贪嫉妒，成就诸不善根故，诸佛以方便力，于一佛乘分别说三。<span lang="EN-US"></span></span></b></p>
<p>此释佛于何时说此一乘法也。浊，秽浊及重浊之义。劫、梵语劫波，犹言时代，即指一总相相同之时代也。在一劫中，亦自有增劫、减劫、善恶、轻重之分。若至刀兵、水、火、饥馑、灾变、疫疠、夭亡种种日见增多，斯为劫浊。在此劫浊内之众生，善根浅薄，不善根增长，故惟有贪、嗔、痴及种种烦恼，障覆深厚，斯为烦恼浊。具此无量烦恼之众生，即为恶众生，为恶者众，而仁慈柔和之众生不复见容，斯为众生浊。此恶众生嫉妒贪残，不复相助相利，但知相争相害，惟执有种种邪见、不正见，而于一切道德不复能闻能受，斯为见浊。因斯见浊，生活困苦，恶业弥满，果报显现，如寿命短促，无复远志能修出世之大道，斯为命浊。在此五者之中，以烦恼浊、见浊为因，即以劫浊、众生浊、命浊为果。诸佛乃于此时示现出世者，为度一切有善根有缘之众生使之出世。又以五浊之故，不能顿化，遂有三乘权教之说，实仍以一乘为究竟也。</p>
<p><font color="#333399">壬二<span>&nbsp; </span>云何知增上慢</font></p>
<p><b><span style="color:teal">“舍利弗！若我弟子自谓阿罗汉、辟支佛者，不闻不知诸佛如来但教化菩萨事，此非佛弟子，非阿罗汉，非辟支佛。又舍利弗！是诸比丘、比丘尼自谓已得阿罗汉，是最后身，究竟涅槃，便不复志求阿耨多罗三藐三菩提，当知此辈皆是增上慢人。所以者何？若有比丘实得阿罗汉，若不信此法，无有是处。<span lang="EN-US"></span></span></b></p>
<p>此谓如何察知为增上慢也。凡为佛弟子者，虽修证小乘，必不能昧然于佛大乘之义。若昧于一乘之义，甚至妄谓已证，此即非佛弟子，此即为增上慢。若实得阿罗汉，实得辟支佛者，对于佛乘或回小向大，或虽未起行，然必深信此大乘之义；若不信者，即非真证二乘之果者，是即增上慢人也。</p>
<p><font color="#333399">壬三<span>&nbsp; </span>云何堪说</font></p>
<p><b><span style="color:teal">“除佛灭度后现前无佛。所以者何？佛灭度后，如是等经受持、读诵、解义者，是人难得；若遇余佛，于此法中便得决了。<span lang="EN-US"></span></span></b></p>
<p>此谓佛说法契理、契机。今此增上慢人不信佛法，佛不能化，云何佛可称为堪说法之人乎？佛言：如来终当为之说法，今不为说者，以是等人根未熟故。若当佛灭度之后，现世无佛，即无人为之说是妙法矣。何以故？以解是等经，非九地以上菩萨不能，解者难得故。但倘值余佛，亦能决了此义而为之解说也。</p>
<p><font color="#333399">壬四<span>&nbsp; </span>云何不成妄语</font></p>
<p><b><span style="color:teal">“舍利弗！汝等当一心信解，受持佛语！诸佛如来言无虚妄，无有余乘，唯一佛乘”。<span lang="EN-US"></span></span></b></p>
<p>此谓诸佛必无妄语也。佛意：诸佛已证佛智，汝等未证，自不能解，岂得疑佛为妄！但当先以信心领解此唯一佛乘之旨而已。</p>
<p><font color="#333399">庚一<span>&nbsp; </span>重颂</font></p>
<p><font color="#333399">辛一<span>&nbsp; </span>明二记</font></p>
<p><font color="#333399">壬一<span>&nbsp; </span>颂记取</font></p>
<p>此偈颂共一百二十一颂。前一百十八颂为重颂，重颂中与长行文之次第相较，微有后先详略之不同。</p>
<p><b><span style="color:teal">尔时、世尊欲重宣此义而说偈言：“比丘、比丘尼，有怀增上慢，优婆塞我慢，优婆夷不信；如是四众等，其数有五千。不自见其过，于戒有缺漏，护惜其瑕玼，是小智已出。众中之糟糠，佛威德故去。斯人鲜福德，不堪受是法。此众无枝叶，唯有诸真实。<span lang="EN-US"></span></span></b></p>
<p><b><span style="color:teal">在俗男子多自矜高，故为我慢。不信者，并无己见，但随顺众人亦不之信，此即卑劣慢也。<span lang="EN-US"></span></span></b></p>
<p><b><span style="color:teal">戒为出生死海之宝筏，若筏有缺漏，则仍沉没于生死海矣；故戒有无缺戒、无漏戒等。玉之病：在内为瑕，在外为玼。犯戒之众，内起过如瑕，外讥嫌为玼。护惜、即讳藏之意。小智已出，谓自为独出之智，实乃真实修行众中之糟糠枝叶，无福受斯大法，卒被佛之威德所加，退席而去也。<span lang="EN-US"></span></span></b></p>
<p><font color="#333399">壬二<span>&nbsp; </span>颂与记</font></p>
<p><font color="#333399">癸一<span>&nbsp; </span>颂所说难知</font></p>
<p><b><span style="color:teal">“舍利弗善听！诸佛所得法，无量方便力，而为众生说。众生心所念，种种所行道，若干诸欲性，先世善恶业，佛悉知是已，以诸缘、譬喻言辞方便力，令一切欢喜。或说修多罗、伽陀、及本事、本生、未曾有、亦说于因缘、譬喻、并祇夜、优波提舍经。钝根乐小法，贪著于生死，于诸无量佛，不行深妙道，众若所恼乱，为是说涅槃。<span lang="EN-US"></span></span></b></p>
<p>十二部经之次第：一曰、契经，二曰、应颂，二曰、记别，四曰、讽诵，五曰、自说，六曰、缘起，七曰、譬喻，八曰、本事，九曰、本生，十曰、方广，十一、曰希法，十二、曰论议。修多罗者、即契经，广义指经之全文，此则仅指长行中之略说。亦译法本，盖修多罗之别相也。伽陀、即讽诵，即以数句总结教义之经文。本事、即宣说诸佛及大众等夙生之事。本生、即宣说世尊过去世修行等事。未曾有、即希法，如神通等是。因缘、即诸法之因由缘起。譬喻、即假事比譬以为晓谕。祇夜、即应颂，谓以偈语重明前义也。优波提舍、即论议，谓佛及弟子研述经典之论议也。佛说以上种种方便小法，实皆以一乘大法为究竟。而钝根独乐此小法者，以著于生死之苦恼，认为真实，故专求解脱于生死，而于佛之甚深妙法，不能了解起行，此佛所以先说小乘涅槃也。</p>
<p><font color="#333399">癸二<span>&nbsp; </span>颂令住一乘</font></p>
<p><b><span style="color:teal">“我设是方便，令得入佛慧。未曾说汝等当得成佛道，所以未曾说，说时未至故；今正是其时，决定说大乘。我此九部法，随顺众生说，入大乘为本，以故说是经。有佛子心净，柔软亦利根，无量诸佛所而行深妙道，为此诸佛子说是大乘经，我记如是人，来世成佛道，以深心念佛、修持净戒故。此等闻得佛，大喜充遍身，佛知彼心行，故为说大乘。声闻若菩萨，闻我所说法，乃至于一偈，皆成佛无疑。<span lang="EN-US"></span></span></b></p>
<p>九部法、谓九部小乘之法。佛子、指当时声闻将授佛记者。深心、谓沉潜恒久之心。佛之功德宝，在心最深处，故惟深心方与佛会。佛知会众欣喜成佛之心，故说大乘。是会众咸知从前种种权教，皆会归于一大乘，故苟闻一偈，尽当因之以究竟成佛也。</p>
<p><font color="#333399">癸三<span>&nbsp; </span>颂无二无三</font></p>
<p><b><span style="color:teal">“十方佛土中，唯有一乘法，无二亦无三，除佛方便说；但以假名字，引导于众生。<span lang="EN-US"></span></span></b></p>
<p>谓二乘、三乘之称，悉是假名，但藉为导入大乘之方便耳。如羊车、鹿车、涅槃、化城等名，悉是引导之假名，实只有一乘牛车，以终入于究竟道场耳。</p>
<p><font color="#333399">癸四<span>&nbsp; </span>颂佛出世本意</font></p>
<p><b><span style="color:teal">“说佛智慧故，诸佛出于世，唯此一事实，余二则非真；终不以小乘，济度于众生。<span lang="EN-US"></span></span></b></p>
<p><font color="#333399">癸五<span>&nbsp; </span>颂开示悟入</font></p>
<p><b><span style="color:teal">“佛自住大乘，如其所得法，定慧力庄严，以此度众生。<span lang="EN-US"></span></span></b></p>
<p>此颂开佛知见。自住大乘，指佛自证之实相，以所得之法度生，即开众生之佛知见。</p>
<p><b><span style="color:teal">“自证无上道，大乘平等法，若以小乘化，乃至于一人，我则堕悭贪，此事为不可。若人信归佛，如来不欺诳，亦无贪嫉意，断诸法中恶。故佛于十方，而独无所畏。我以相严身，光明照世间，无量众所尊，为说实相印。舍利弗当知！我本立誓愿，欲令一切众，如我等无异。<span lang="EN-US"></span></span></b></p>
<p>此颂悟佛知见。佛证大乘平等之法，即以平等之心化导一切，故若以小乘化人，即为堕于悭贪。佛语固无欺诳，亦无世人贪惜大乘及嫉人证大之意，以佛具足佛果上之断德，已究竟断除五种烦恼及二种生死之恶，而能作无畏吼于十方也。实相印、指佛果上之智证，即唯一实相之印。说实相印者，盖称佛之本愿而说，欲令众生一切如我，悟先所不知之大乘正智也。</p>
<p><b><span style="color:teal">“如我昔所愿，今者已满足，化一切众生，皆令入佛道。<span lang="EN-US"></span></span></b></p>
<p>此颂入佛知见。</p>
<p><b><span style="color:teal">“若我遇众生，尽教以佛道，无智者错乱，迷惑不受教。我知此众生，未曾修善本，坚著于五欲，痴爱故生恼。以诸欲因缘，坠堕三恶道，轮回六趣中，备受诸苦毒，受胎之微形，世世常增长。薄德少福人，众苦所逼迫，入邪见稠林，若有若无等，依止此诸见，具足六十二深著虚妄法，坚受不可舍。我慢自矜高，谄曲心不实，于千万亿劫，不闻佛名字，亦不闻正法，如是人难度，是故舍利弗！我为设方便，说诸尽苦道，示之以涅槃，我虽说涅槃，是亦非真灭，诸法从本来，常自寂灭相。佛子行道已，来世得作佛。我有方便力，开示三乘法。<span lang="EN-US"></span></span></b></p>
<p>此共十颂，颂示佛知见。佛遇众生，皆示佛乘，惟愚痴无智者，错学乱行，心迷意惑，不能受教。然佛悉了知此诸众生种种不能受教之由也：一为贪痴众生，坚著五欲，自生烦恼，因造恶业，坠堕三途。间因十善，轮回六趣，受苦受胎，世世增长其生死轮回之报。一为外道众生，薄德少福之命浊众生，生于众苦逼迫之劫浊中。中于外道之邪见，如游稠密之森林，不易得出。依止于有无、断常相所组成之六十二见等，深著坚受。由是我慢日甚，排斥异己，谄曲为心，尽乖真实，虽有佛法不易令度矣。此二种人，一因愚痴自蹈于苦，一修邪见以求脱苦。是均能知有苦，佛故即说小乘涅槃灭苦之道。然此涅槃，非自证之本性涅槃，即非真能灭苦之道。盖常寂法性，乃为究竟涅槃；若能证此，方能究竟灭苦，方能成佛。此小乘灭苦之涅槃，第为我之方便说法耳。</p>
<p><font color="#333399">癸六<span>&nbsp; </span>颂依法式显</font></p>
<p><font color="#333399">子一<span>&nbsp; </span>总颂</font></p>
<p><b><span style="color:teal">“一切诸世尊，皆说一乘道。今此诸大乘，皆应除疑惑，诸佛语无异，唯一无二乘。<span lang="EN-US"></span></span></b></p>
<p>此颂十方佛法唯是一乘，故知二乘云云者，权说也。</p>
<p><font color="#333399">子二<span>&nbsp; </span>颂过去诸佛</font></p>
<p><b><span style="color:teal">“过去无数劫，无量灭度佛，百千万亿种，其数不可量。如是诸世尊，种种缘、譬喻、无数方便力，演说诸法相。是诸世尊等，皆说一乘法，化无量众生，令入于佛道。又诸大圣主，知一切世间天人群生类，深心之所欲，更以异方便，助显第一义：若有众生类，值诸过去佛，若闻法布施，或持戒、忍辱、精进、禅、智等，种种修福慧，如是诸人等，皆已成佛道。诸佛灭度后，若人善软心，如是诸众生，皆已成佛道。诸佛灭度已，供养舍利者，起万亿种塔，金、银、及玻璃、砗磲、与码瑙、玫瑰、琉璃珠、清净广严饰，庄校于诸塔；或有起石庙；栴檀、及沉水、木榓、并余材、砖瓦、泥土等；若于旷野中，积土成佛庙；乃至童子戏，聚沙为佛塔：如是诸人等，皆已成佛道。若人为佛故，建立诸形像，刻雕成众相，皆已成佛道。或以七宝成，□、鉐、赤白铜、白镴、及铅锡、铁、木、及与泥、或以胶漆布，严饰作佛像，如是诸人等，皆已成佛道。彩画作佛像，百福庄严相，自作若使人，皆已成佛道。乃至童子戏，若草木及苇、或以指爪甲、而画作佛像，如是诸人等，渐渐积功德，具足大悲心，皆已成佛道，但化诸菩萨，度脱无量众。若人于塔庙，宝像、及画像，以华、香、旛、盖，敬心而供养；若使人作乐，击鼓、吹角贝、箫、笛，琴、箜篌，琵琶、铙、铜钹，如是众妙音，尽持以供养；或以欢喜心，歌呗颂佛德，乃至一小音，皆已成佛道。若人散乱心，乃至以一华，供养于画像，渐见无数佛；或有人礼拜，或复但合掌，乃至举一手，或复小低头，以此供养像，渐见无量佛：自成无上道，广度无数众，入无余涅槃，如薪尽火灭。若人散乱心，入于塔庙中，一称南无佛，皆已成佛道。于诸过去佛，在世或灭后，若有闻是法，皆已成佛道。<span lang="EN-US"></span></span></b></p>
<p>此言过去诸佛，皆以一乘大法化导众生，惟随顺天人一切众生之心欲，故以异妙之方便说法，助显妙义。如值佛闻法者，精修六度，皆成佛道。在佛灭后者，敬重舍利，建筑塔庙，庄严佛像，及供养此塔、此像，虽种因极微，佛皆决其终成佛道，甚至心多散乱之人，一拜佛像，一礼塔庙，一称佛号，佛亦决其终成佛道。盖此经营塔像，供养恭敬之因行，均能长养善根，增益福慧；并能以此熏习之胜因，起无漏之功德，若不退转，自得究竟成佛，此明过去诸佛种种方便，悉是一乘之法式。</p>
<p><font color="#333399">子三<span>&nbsp; </span>颂未来诸佛</font></p>
<p><b><span style="color:teal">“未来诸世尊，其数无有量，是诸如来等，亦方便说法。一切诸如来，以无量方便，度脱诸众生，入佛无漏智；若有闻法者，无一不成佛。诸佛本誓愿：我所行佛道，普欲令众生亦同得此道。未来世诸佛，虽说百千亿无数诸法门，其实为一乘。诸佛两足尊，知法常无性，佛种从缘起，是故说一乘。是法性、法位、世间相常住，于道场知已，导师方便说。<span lang="EN-US"></span></span></b></p>
<p>此言未来诸佛亦以方便说法，度脱众生入佛知见。无漏智、即佛知见也。若有闻法无一不成佛者，以所闻之法即修习成佛之唯一妙法也。两足尊、谓佛福德、智慧两者俱足，为世所尊。法常者、法中道，圆成实性也。法无性者、法空，即遍计执性也。佛种、谓众生本具之无漏种子。从缘起、谓从佛法熏习之胜缘而起。是法住、指佛所自证之一乘实相常住。法住法位、谓此实相常住之法，常住于一切世出世间差别法之位也。此佛所自证住于一切差别法位之常住实相，是即一切世间最真实之相，故其相常住也。道场、即成就无上正遍觉之场，即佛及众生之真实本心。此言诸佛世尊知法中实理，知法性本空，并知众生本有之无漏佛种，须藉熏习之胜缘而起，故说一乘之法。又一真实相常住之法，遍住于一切差别之位，是即为世间真实之相。佛已于成最正觉之场中如实证知，特以导引众生故而为此方便说法耳。</p>
<p><font color="#333399">子四<span>&nbsp; </span>颂现在诸佛</font></p>
<p><b><span style="color:teal">“天人所供养现在十方佛，其数如恒沙，出现于世间，安隐众生故，亦说如是法。知第一寂灭，以方便力故，虽示种种道，其实为佛乘。知众生诸行，深心之所念，过去所习业、欲、性、精进力、及诸根利、钝、以种种因缘，譬喻亦言辞，随应方便说。<span lang="EN-US"></span></span></b></p>
<p>第一寂灭，谓第一义谛离于言相。知众生诸行以下五句，玄赞释为知众生之心行相、与心所念、及过去之业力、欲力、性力、精进力、与根之胜劣力。佛惟知此故起方便，虽说方便仍为佛乘也。</p>
<p><font color="#333399">子五<span>&nbsp; </span>颂今佛法式</font></p>
<p><font color="#333399">丑一<span>&nbsp; </span>总颂</font></p>
<p><b><span style="color:teal">“今我亦如是，安隐众生故，以种种法门宣示于佛道。我以智慧力，知众生性、欲，方便说诸法，皆令得欢喜。<span lang="EN-US"></span></span></b></p>
<p>此颂我今亦由是法式。</p>
<p><font color="#333399">丑二<span>&nbsp; </span>颂初以方便诱引</font></p>
<p><b><span style="color:teal">“舍利弗当知！我以佛眼观，见六道众生，贪穷无福慧，入生死险道，相续苦不断。深著于五欲，如牦牛爱尾，以贪爱自蔽，盲瞑无所见，不求大势佛，及与断苦法。深入诸邪见，以苦欲舍苦。为是众生故，而起大悲心。我始坐道场，观树亦经行，于三七日中，思惟如是事：我所得智慧，微妙最第一，众生诸根钝，著乐痴所盲，如斯之等类，云何而可度？尔时、诸梵王、及诸天帝释、护世四天王、及大自在天、并余诸天众、眷属百千万，恭敬合掌礼，请我转法轮。我即自思惟：若但赞佛乘，众生没在苦，不能信是法；破法不信故，坠于三恶道。我宁不说法，疾入于涅槃！寻念过去佛，所行方便力，我今所得道，亦应说三乘。作是思惟时，十方佛皆现，梵音慰喻我：善哉释迦文！第一之导师！得是无上法，随诸一切佛，而用方便力。我等亦皆得最妙第一法，为诸众生类分别说三乘；少智乐小法，不自信作佛，是故以方便分别说诸果；虽复说三乘，但为教菩萨。舍利弗当知！我闻圣师子深净微妙音，称南无诸佛。复作如是念：我出浊恶世，如诸佛所说，我亦随顺行。思惟是事已，即趣波罗奈。诸法寂灭相，不可以言宣，以方便力故，为五比丘说，是名转法轮，便有涅槃音，及以阿罗汉，法僧差别名。从久远劫来，赞示涅槃法，生死苦永尽，我常如是说。<span lang="EN-US"></span></span></b></p>
<p>佛有五眼，通称佛眼。六道众生无法身功德庄严，故曰贫穷。牦牛尾大，性贪爱其尾，以目顾尾而行，故别无所见。喻众生贪著于五欲，不能别见生死之苦也。大势佛、言惟佛有大威力。断苦法、断生死苦之佛法。邪见、指非佛法之外道。外道亦以求脱苦恼而发道心，第彼所谓灭苦之法，终不能灭苦，仍为苦法，是以苦舍苦，苦终不尽，故为释迦所悲。佛之智慧虽极微妙，然为钝根贪痴之众生所盲视，佛即无由以唯一佛乘度之。因彼在苦之众生，不惟不信，甚或破毁佛法，致坠恶道。迨诸梵天请转法轮，佛始隐其应化示现于色究竟天之大化身，而以丈六金身之小化身应化示现于人道之中。由是讳实施权，说三乘法，为十方诸佛之所赞善。其实诸果小法，即教菩萨法，亦即佛乘之方便也。波罗奈、即鹿野苑，为五比丘得度处。由此次转法轮后，遂有佛、法、僧三宝差别之名出现于世。而涅槃永尽众苦之说，遂为古今赞示矣。</p>
<p><font color="#333399">丑三<span>&nbsp; </span>颂今说真实</font></p>
<p><b><span style="color:teal">“舍利佛当知！我见佛子等，志求佛道者，无量千万亿，咸以恭敬心，皆来至佛所，曾从诸佛闻方便所说法。我即作是念：如来所以出，为说佛慧故，今正是其时。舍利弗当知！钝根小智人，著相憍慢者，不能信是法。今我喜无畏，于诸菩萨中，正直舍方便，但说无上道。菩萨闻是法疑网皆已除；千二百罗汉，悉亦当作佛。如三世诸佛说法之仪式，我今亦如是，说无分别法。<span lang="EN-US"></span></span></b></p>
<p>正直舍方便，谓佛可正直称心而说，随佛意而说，不复随众生根性而为方便之说也，此明契机之至。</p>
<p><font color="#333399">癸七<span>&nbsp; </span>颂未闻令闻</font></p>
<p><b><span style="color:teal">“诸佛兴出世，悬远值遇难；正使出于世，说是法复难；无量无数劫，闻是法亦难；能听是法者，斯人亦复难。譬如优昙华，一切皆爱乐，天人所希有，时时乃一出。闻法欢喜赞，乃至发一言，则为已供养一切三世佛。是人甚希有，过于优昙华。汝等勿有疑！我为诸法王，普告诸大众：但以一乘道，教化诸菩萨，无声闻弟子。汝等舍利弗、声闻及菩萨，当知是妙法，诸佛之秘要。<span lang="EN-US"></span></span></b></p>
<p>无声闻弟子者，谓凡为佛法，即是一乘，即是教诸菩萨，别无教声闻之法，亦别无声闻弟子之名可立。盖所谓声闻乘及声闻弟子之名，皆佛之方便假名，引众生入佛知见之权说耳。但言声闻，则缘觉等乘括于其中矣。</p>
<p><font color="#333399">壬三<span>&nbsp; </span>明破疑</font></p>
<p><b><span style="color:teal">“以五浊恶世，但乐著诸欲，如是等众生，终不求佛道。当来世恶人，闻佛说一乘，迷惑不信受，破法堕恶道。有惭愧清净、志求佛道者，当为如是等广赞一乘道。<span lang="EN-US"></span></span></b></p>
<p>此颂何时说法，及云何知增上慢，云何堪说，三项。</p>
<p><font color="#333399">己四<span>&nbsp; </span>劝发欢喜</font></p>
<p><b><span style="color:teal">“舍利弗当知！诸佛法如是，以万亿方便，随宜而说法。其不习学者，不能晓了此。汝等既已知，诸佛世之师，随宜方便事，无复诸疑惑，心生大欢喜，自知当作佛”。<span lang="EN-US"></span></span></b></p>
<p>此颂劝发喜心令欣作佛。</p>
