<h1>《中庸胜唱》2.03 难行中庸</h1><p> 第一节 总论 </p><p> 千里基于步始，万行肇自机先。上之二章，由统而赞。行人虽未税驾，然扬鞭之概固已潜于念初也。师友激之，环境袭之，于焉决择，乃裹糇粮而古道绝行人，芳草斜阳，马蹄每乱素丝，歧路达者犹迷。在未启行前，放荡西东，回车不辔，固忽而易之也。乃者进不可，退不可，不进不退、上下左右均不可。望前途之茫茫，眇己躬之孑孑。徘徊去取，遂生四难。 </p><p> 一、发心之难， </p><p> 二。尚友之难， </p><p> 三、依师之难， </p><p> 四、不自瞒难。 </p><p> 一、发心之难，厥有三支：始难、识难、一难也。 </p><p> （一）始难 </p><p> 行人无始驰求向外，背本逐末，熟径难忘，欲回车别觅新途，改趋如揽逆舟，不苟安而闲闲、心纷而悬悬者，百不一睹也。今日策其心于坦道，轨其行于中庸，即此回心而为极难。何也？望渺渺而惊远，神怆怆以慑危。故曰始难。 </p><p> （二）识难 </p><p> 既回心已，宁有千里无波之逝水？亦无一行不阻之坦途。前境稍违，自心不牧。不希奇异，便困平常，希奇异则阴阳、丹道，越理悖行，万流竞射，一德无归。极其弊，黄巾、白莲、蛊祓、巫觋也。困平常，则囿心一隅，所谓"坐在黑山鬼窖"者也。既罹斯咎，百药难辛。此之二过，乃行人忽而失照，遂尔百异千奇，古德曰"一翳在目，空花乱飞。"故曰识难。 </p><p> （三）一难 </p><p> 无上二支之过，一行斯尚，万派不羁，此为至难。《书》曰"咸有一德"，孔子曰"吾未见好德如好色者也"。赵州问台山路，婆子曰："蓦直去"，一行之楷则也。故世无不笃行之君子，亦无不二三其德之小人。笃行者，一行也。故曰一难。 </p><p> 有上三支如是之难，曰发心之难。 </p><p> 二、尚友之难，亦有三支：知难、交难，笃难也。 </p><p> （一）知难 </p><p> 无友则我行斯独，有过无攻也。子夏之贤，犹咎独居﹔夏禹大圣，尚拜昌言。倘使雪峰而不取证于岩头，慧南而不切激于文悦，宁有最后一段风流韵事乎？友于当人，重于丘岳矣，然人海茫茫，谁标达哲？纵欲友直，吾其谁从？故曰知难也。 </p><p> （二）交难 </p><p> 既知也，人不我与，或与也而交道不终。遗金割席，见弃高明。交难也。 </p><p> （三）笃难 </p><p> 仲尼曰"以文会友，以友辅仁"，文者，彰内心之之德也。有此内心之德，乃沛外有之文。既有外有之文，斯感辅仁之友。不然，群居终日，言不及义，而囿我于邪行，安我于乱德矣。唐之黄檗者，行乞洛京。有一妪出荆扉，间顾而语曰："太无厌生。"檗曰："汝犹未施，责我无厌，何邪？"妪笑而掩扉。檗大异，进而与语，多所发药。临去，妪复语之曰："可速往南昌，见马大师去。"又，丹霞天然者，初业儒，将入长安应举。有禅者曰："仁者何往？"丹霞曰："长安选官去。"禅者曰："选官何如选佛？"丹霞曰："选佛当往何所？"禅者曰："今江西马大师出世，是选佛之场。仁者可速往。"黄檗、丹霞，果于是行了彻大事。之二者，以文会友之显例也。倘黄檗、丹霞无内蕴之德，失外彰之文，彼一妇人、彼一禅者，非有杯酒之接，一日之雅也，宁有如是之激勉邪？不然，天下人皆激而之南昌也。岂理事哉？经曰"笃躬而天下平"，笃躬者，笃内蕴之德彰外有之文也。若然，天下犹平，况交友乎？讵知行人日酖习染，昧而不觉，移山犹易，笃躬至难。故曰笃难。 </p><p> 有上三支如是之难，曰交友之难。 </p><p> 三、依师之难，亦有三：一值明师难，二启自信难，三会合时难。 </p><p> （一）值明师难 </p><p> 我眼本正，因师故邪。今古同慨也。学人本无欣异趋奇，纯然一幅净纸，而师家无实证，一一相似而言，糅杂而谈。问东则对东，问西则对西，为据实之谈﹔问东则以西对，问西则以东对，为超方之说。狐媚学人，亲瞒自己，末法时代，亲证者少，和会者多。一犬吠虚，千猱哇实，所谓"久竹生青宁，青宁生程"，天下翕然从风，众盲藐焉归化，虽有独立特行之圣哲，悯众生愚痴，以张慧魔外，恣逞而然犀，亦不可能。何也？君不见乎达摩仰毒、师子断头乎？故曰值明师难。择师具眼，古哲多途。今略以左之二事决择之。 </p><p> １．品行高洁、戒律精严者﹔ </p><p> ２．不以法缚人、理陷人、无得无授者。 </p><p> （二）启自信难 </p><p> 既值明师，昧于决择，疑而不信，或信而不专。圆悟懃犹舍五祖演而之金山，黄龙南因石霜圆乃登南岳，故密乘事师，示有仪轨，盖启自信而信人，信人即所以自信也。 </p><p> （三）会合时难 </p><p> 知明师也，地分南北，事互穷通，趋庭不易，负笈维艰，所以牛头切思四祖，黄檗谒错马师。故曰会合时难。统此三支，曰依师之难。 </p><p> 四、不自瞒难，亦有三，"一被己瞒﹔二被他瞒﹔三总不被一切瞒瞒。 </p><p> （一）被己瞒者 </p><p> 行人自曰一切法尽空有，穷三际，总不外此一心。此心者，我也。若无此心，则一切种种从何而立？既有此立，非我何立？我立有我，我当不坏。今不尔者，修命之说灼焉而炽，则滥觞乎阴阳、丹道、解幻、蛊巫，故曰被己瞒。 </p><p> （二）被他瞒者 </p><p> 知心非有，心非有者，然实有有。今既有有，有实因他而有。于是乎炼神还虚之说炽也。故曰被他瞒。 </p><p> （三）总不被一切瞒瞒者 </p><p> 己无上之如是等过，认空有一切皆空，执以为是，曰不受一切瞒。于是放荡形外，莫驭环中，置国家于不顾，弃父兄而如遗。身陷险过浪不知非，故曰总不被一切瞒。 </p><p> 总以上三支为不自瞒难。 </p><p> 行人果于上之数者，穷研而精讨，则立此难行中庸为有意、为无意、为何意，不剖而析也。 </p><p> 第二节 经文 </p><p> {朱注第四章}子曰："道之不行也，我知之矣。知者过之，愚者不及也。道之不明也，我知之矣。贤者过之，不肖者不及也。人莫不饮食也。鲜能知味也。" </p><p> {朱注第五章}"道其不行矣夫！" </p><p> 一、释字 </p><p> 行 《说文》： "人之步趋也，从ㄔ从　（行右部）。户庚切。"今注曰"反止曰行"。 </p><p> 明 《说文》："照也。从月从["四"字内加"ㄇ"]。武兵切。"["四"字内加"ㄇ]者，窗牖丽廔闿。明，象形，古文明从日。"今注曰"破暗曰明"。 </p><p> 二、通义 </p><p> 道，中庸之至道。当人一切事理、非一切事理明而适，行而适，无过不及也。不行则天地闭、贤明隐﹔不明则天地晦、贤明遁。贤明者，所以开明天地、式范万流也。反止曰行。今曰不行，则反行即止。破暗曰明。今曰不明，则破明即暗。若然，则君不君、臣不臣、父不父、子不子、兄不兄、弟不弟﹔夫夫妇妇、上上下下，咸失其适。讵中庸之道邪？记曰"天下昏昏，黯然失钧"，责固肩乎贤明也。而智、而愚、而贤、不肖，不曰过，即曰不及。愚者固愚而不及，非知﹔贤者又越而过之，亦愚，不肖者，固不及而非贤，彼贤而过之者，亦不肖也。一十五双，宁有轩轾？夫过、不及而失驭乎中庸，无过、不及即趣乎中庸也。至简至易，宁逾于斯？曰行、曰难，无乃冤乎？既趣入也，过亦中庸，不及亦中庸，不过不及、亦过亦及皆中庸。贤亦中庸，愚亦中庸，不肖与智无不中庸。以之京于国则大，齐于家则治，用于民则亲，律于己则逸，柔远人、怀诸候、来百工，无一事而不宜，无一行而不迈。所谓繁兴大用，孔于七十而从心所欲，不踰矩也。下文之必得其位、必得其禄、必得其名，必得其寿，如是已举、未举，一切必得等，不假他求，一时具足，而当人昧不肯趋，习不欲趋，奋不能趋，以至易而形至难搁如是胜行，而不知趋，枉陷沉沦，虚荣生死，真自饮自食而不知其味也。故曰难行。 </p><p> 人固无不饮且食者，既饮且食也，叩以味，非不知，然其所以为味者，则昏昏而罔言也。一时不中则失和，一时不和则非中。不中不和，乖戾斯激。人固无一日不履乎中庸也，既履也，叩其道，非不知，然其所以为道者，则昧昧而忘言也。此至简至易，而行者蹀躞难趣。故子思引孔子之言曰"道其不行矣乎"，启难行之永叹，兴未学之跻齐。故曰难行。必曰游乎通径，义固在乎当仁。 </p><p> 第三节 拈提 </p><p> 问曰："此中庸者，千圣之心灯，不思而得，无为而成，当体即是，不假修治，无乃过易欤？" </p><p> 先生曰："唯，唯，过易！过易！" </p><p> 或诘曰："古德千里趋诚，殊方决择。有周克殷，《洪范》 犹惜传于箕子﹔永嘉入道，妙谛尚趣证乎卢公。况十五志学，七十从心，警枕封衾，铭心断臂者，更 无论也。无乃过难欤?" </p><p> 先生曰："唯，唯，过难！过难！" </p><p> 诘者又曰："曾子之唯，了在一贯﹔于路之拱，闻于时哉。一唯即得，一拱斯通。此亦何得？既无所得，斯亦何难？又武王受命，经称曰：'末'﹔宝掌闻玄，年已逾耋。彼二至人，尤难如此！实已非易。故曰有缘者得，无心者通。无乃非难非易欤？" </p><p> 先生曰："唯，唯，非难非易。" </p><p> 如是数问数答，总如前式。海众罔知所寄，默然无语。先生亦肃然在座。久之，乃朗吟曰："鹧鸪啼了又鸣鹒，先到黄鹂四五声。毕竟惜春情未已，强扶筇杖为他行。"吟已，问曰："会么？"众云："不会。"先生曰："从古及今，不知谁人能会？"复曰："此章权名难行，盖由统而赞，既赞思行，因行知难，行人当然过程。然师家亦感诲人之匪易也。曰君子、曰小人、曰贤智、曰愚不肖，一切病一切非病，彻底剖陈，通体揭出，而病源贼薮要不外过、不及也。若曰过量人，一闻便悟，一举斯通。借摇扇于江外，假活语于楼中。抑亦钝根阿师，况取语口头，闻玄纸上邪？唐之中叶，有庞公蕴者，庵中独坐。蓦地云：'难，难，难，十石油麻树上摊。'庞婆接声云﹕'易，易，易，百草头上祖师意。'其女灵照复曰：'也不难，也不易，饥来吃饭困来睡。'彼一家者唱和如此。迄宋，有妙喜老人者，圆悟勤入室之骄子也，而于此三则话言，下了一个注脚云：'此三人同行不同步，同得不同失。若以心意识博量卜度，非独不见三人落着处，十二时中亦自昧却本地风光，不见本来面目，未免被难易不难易牵挽，不得自在。欲得自在，将此三人道的作一句看。妙喜已是拖泥带水下注脚也。'云云，汝等诸人若云将此三人道的作一句看，或作道理会，或作无义路解，不但孤负三人，并且埋没妙喜，又自把己置向镬汤烈火中也。然则毕竟如何？"久之，顾视大众曰："千圣不知何处去，倚天长剑逼人寒。"下座。 </p>
