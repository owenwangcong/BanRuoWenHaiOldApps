<p align="center" style="text-align:center"><b><span style="font-size:36.0pt;color:#FF6600">般若心经指掌<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">清</span><span style="&quot;Courier New&quot;;color:#003300"> </span><span style="color:#003300">永觉禅师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">般若心经指掌请益说合刻跋<span lang="EN-US"></span></span></p>
<p>古今疏心经者，不为不多，然求其好疏不可得。永觉大师以天纵知见，为此指掌，光前绝后，独揭斩新日月。其子为霖禅师，著请益说一篇，探赜钩深，说破他人说不到处。余视此二注希有，如优昙华，不敢辄擅其美，刊行于世，以贻后学。若有英灵衲僧，悟空华之无蒂，知玄珠之有光，庶几不辜他说经作注之心矣。</p>
<p>（日本）贞享（四年）（我清康熙二十六年）岁次丁卯季夏十八日萨州福昌住持觉海叟澄圆谨题</p>
<p><span style="color:#333399">般若心经指掌序<span lang="EN-US"></span></span></p>
<p>般若无知，诸法本寂，根由一真之妙体，影现二谛之浮名。似实似虚，非虚实之所能拟；亦离亦合，非离合之所能明。所以空而非空，有而非有，互成不妨互夺，并存亦可并亡，泯立无阂，隐显自在，是谓般若之玄宗也。怎柰凡心易惑，智火难然，如举网以张风，似从波而捉月，徒历艰辛，翻成障碍；由是百苦交缠，千殃并集，都由此一念之执耳。兹般若心经者，文约而义寔丰，词显而理殊奥，首开空色两门，专破有无二执，有无尽而实相可显，色空合而妙义方圆，日用明此，般若之道，思过半矣。尝见诸家注释，罕臻其奥，惟贤首、孤山二疏，果弥法坛老将，但广摭经论，侈布筌□，非初学之所可通。故兹特为指掌，使其易见，所以便初学也。然万里之行，起于跬步，观者幸毋忽焉！（注：‘弥’疑是‘称’）</p>
<p>岁在甲午（顺治十一年）孟秋佛欢喜日</p>
<p align="right" style="text-align:right;text-indent:24.0pt;word-break:break-all">鼓山比丘元贤稽首和南序<span>&nbsp; </span></p>
<p>赞</p>
<p>老汉行年今八十，　　世间事事皆收拾；</p>
<p>惟这影子遍诸方，　　败露重重遮不及。</p>
<p>会么！</p>
<p>有相身中无相身，低头方见明历历。</p>
<p align="right" style="text-align:right;text-indent:24.0pt;word-break:break-all">永觉老人自题<span>&nbsp; </span></p>
<p><span style="color:#333399">般若心经指掌<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">清鼓山传法沙门　元贤　述<span>&nbsp; </span></p>
<p><b><span style="color:teal">般若波罗蜜多心经<span lang="EN-US"></span></span></b></p>
<p>‘般若，’此云智慧，即神悟玄奥，妙契真源也。‘波罗蜜多，’此云彼岸到，即由此妙慧，翻生死过尽，至真空之际也。般若是体，波罗蜜多是用，必合体用以成名者，乃是简不到彼岸之慧也。‘心，’是喻，喻此经乃大部六百卷之精要，如人之一身，虽有五官百骸，而心为之主也。上六字是所诠之法，下经字乃能诠之教。‘经，’训正、训常，亦训径，谓此所诠之法，乃圣凡同禀之正轨，今古不易之常道，亦即是出凡入圣之要路也。</p>
<p><b><span style="color:teal">观自在菩萨，行深般若波罗蜜多时，照见五蕴皆空，度一切苦厄。<span lang="EN-US"></span></span></b></p>
<p>此乃据行而略标纲要也。‘观自在菩萨’者，以此菩萨妙慧，圆照空有，了无挂碍所以能有能无，可空可色，得大自在，故得此名。菩萨，梵语菩提萨埵，华言觉众生，称菩萨者从略也。‘行深般若’者，谓所修行之般若，乃是人法双空，惟一实相，非同二乘偏浅所观也。‘照见五蕴皆空’者，谓达见五蕴自性本空，即二空理深慧所见也。五蕴：色、受、想、行、识也。色，即五根五尘及法尘之半分，非止幻身也。受，谓幻身领纳外尘而得受用，有苦有乐及不苦不乐之殊也。想者，谓心缘外境而成相也。行，谓造作念念生灭迁流不息也。识，谓分别前境也。识是心王，受、想、行皆心所，合之一妄心也。‘度一切苦厄’者，谓证见真空，苦恼斯尽，当得远离分段、变易二种生死之苦也。原夫凡夫之人，执五蕴为我、我所，由是起惑造业，轮回六道，甘受诸苦，无有出期。二乘虽不执为我、我所，而犹执蕴为实有，所以耽空滞寂，视三界为牢狱，不发度生之愿，是谓焦芽败种，无成佛分。佛深愍之，故为说此般若之法，使其知五蕴本空，则身心如幻，世界如化，二执永亡，三障顿消；可以长御白牛，广运众生，同至彼岸，而佛与众生之名俱不可得矣。</p>
<p><b><span style="color:teal">舍利子！色不异空，空不异色；色即是空，空即是色。受、想、行、识，亦复如是。<span lang="EN-US"></span></span></b></p>
<p>此下至三藐三菩提，皆就机而广陈实义也。‘舍利子，’佛之弟子，智慧第一，权现声闻，为众上首，故佛呼其名而告之曰：吾所谓照见五蕴皆空者，非是离蕴之空，乃即蕴之空也。汝宗中但知蕴中无人，而不知蕴亦非实，必欲灭色方可见空，是取断灭空也。当知‘色不异空，空不异色，’未可差殊而观。盖空之与色，本是一体。色乃空之色，未尝不空，故不异空。空乃色之空，未尝不色，故不异色。岂可于色外取空，灭色见空哉！佛复恐人犹存空色二见，故又告之曰：‘色即是空，空即是色，’二谛恒存，一味常显，非一非二，亦一亦二，涉有而不累于有，观空而不醉于空，存亡无碍，圆通无寄，般若玄旨，尽在斯矣。‘受、想、行、识，’虽非质碍之物，但均属幻有，其望真空与色无殊，故曰‘亦复如是。’此乃般若之要义，学者宜尽心焉。问：旧解有水冰之喻，世多相袭，今何不用？答：以其法喻之不齐也。空色虽有相成之义，然非坏色以显空，亦非坏空以显色；今水结为冰则水相坏也，冰融为水则冰相坏也，坏一显一，是全不知空色之义，故今不用也。</p>
<p><b><span style="color:teal">舍利子！是诸法空相：不生不灭、不垢不净、不增不减。<span lang="EN-US"></span></span></b></p>
<p>‘是诸法，’指前五蕴也。‘空相，’即五蕴空之相状，乃二空理显也。盖有法，则有生灭、有垢净、有增减。今法既亡，惟一真空，岂复有生灭等之可言哉！古有作道前、道中、道后释者，非是愚意。真空相显，即佛亦且不立，况道前、道中、道后乎！又诸法空相，有师作真空、实相释者，愚意不敢袭用。以经既明言是诸法空相，何得改作实相！彼将谓诸妄既销不真何待，则空相便是实相也。不知幻色、真空，俱以实相为体；若悟实相，非独真空是实相，即幻色亦实相也。故法华云：是法住法位，世间相常住。今但认空相为实相，则其为实相不亦偏乎！且空相虽是实相，而实相中著不得空字，不若但依经文为正。</p>
<p><b><span style="color:teal">是故空中无色，无受、想、行、识，无眼、耳、鼻、舌、身、意，无色、声、香、味、触、法；无眼界，乃至无意识界。<span lang="EN-US"></span></span></b></p>
<p>‘空中，’即前诸法空之中也，真空相现，万法俱泯，故皆无之。非是坏法，性本无故，下并准此可知。五蕴、十二处、十八界，总是色心二者随机开合，故不同也。</p>
<p><b><span style="color:teal">无无明，亦无无明尽；乃至无老死，亦无老死尽。<span lang="EN-US"></span></span></b></p>
<p>此明真空中无十二因缘也。此十二本缘觉所观之境，一曰无明：谓昏迷觉性也。二曰行：谓作业也。此二支乃过去所作之因。三曰识：谓起妄念，初托母胎也，四曰名色：谓母胎中渐生诸形相也。五曰六入：谓胎中成六根也。六曰触：谓出胎后六根对六尘也。七曰受：谓领纳世间好恶等事也。此五支乃现在所受之果也。八曰爱：谓于世间生贪爱也。九曰取：谓于诸境生取著心也。十曰有：谓作有漏之因，能招未来之果也。此三支乃现在所作之因。十一曰生：谓受未来五蕴之身也。十二曰老死：谓未来之身老而死也。此二支乃来世当受之果。此十二支，该三世因果，一一相因而生，名流转门；亦相因而灭，名还灭门。真空之中，悉皆离之，生灭何有，亦以性本无故也。</p>
<p><b><span style="color:teal">无苦、集、灭、道。<span lang="EN-US"></span></span></b></p>
<p>此明真空之中无四谛也。四谛本声闻所观之境。苦，即世间众苦，世间果也。集，即造作诸业，世间因也。灭，即涅槃，出世果也。道，即八正道，出世因也。真空之中，悉皆无之，亦以性本无故。</p>
<p><b><span style="color:teal">无智亦无得。<span lang="EN-US"></span></span></b></p>
<p>此明真空之中，非但无前诸法；即知空之‘智，’亦不可得。非但能空之智不可得，即所知空理亦不可得。至此，则药病两亡，心境俱泯，惟一实相而已，是为般若之极功也。问：前色空双立，今何一切皆无？答：前之所立，立而未尝不尽；今之所无，无而未尝不存。盖言有者，但有其相，而性元无也；言无者，但性本无，而相非坏也。故存而正泯，亡而恒立，般若之旨本如是也。</p>
<p><b><span style="color:teal">以无所得故。菩提萨埵，依般若波罗蜜多故，心无挂碍；无挂碍故，无有恐怖；远离颠倒梦想，究竟涅槃。三世诸佛，依般若波罗蜜多故，得阿耨多罗三藐三菩提。<span lang="EN-US"></span></span></b></p>
<p>此下因言无所得而显有所得也。依此无得之光，即得心境皆空，触处洞然，而解脱‘无碍’矣。既无碍，则随其所向，无生死苦厄之障，故‘无恐怖。’非独无恐怖也，即无始以来‘颠倒梦想，’亦可‘远离’矣。颠倒梦想，乃无明烦恼也。既无烦恼，则‘究竟’可至‘涅槃’之地。涅槃，此云圆寂。德无不备谓之圆，障无不尽谓之寂，此言其因能竟果也。非独菩萨依此而得至涅槃，即‘三世诸佛’亦无异路，惟‘依’此而证无上正等正觉也。涅槃是佛之断果，正觉是佛之智果。今菩萨言涅槃，佛言正觉者，乃佛语互略，意必俱备也。问：前既言无所得，今又言有所得，何也？答：此有所得，正得无所得而已，非别有所得也。</p>
<p><b><span style="color:teal">故知般若波罗蜜多，是大神咒，是大明咒，是无上咒，是无等等咒。能除一切苦，真实不虚。故说般若波罗蜜多咒，即说咒曰，羯帝羯帝，波罗羯帝，波罗僧羯帝，菩提萨婆诃。<span lang="EN-US"></span></span></b></p>
<p>前是显说般若，后是密说般若。既显说而又密说者何？良由众生根器不同，所入有异故也。又显说能生慧，灭烦恼障；密说令诵持生福，灭罪业障。为灭二障，成二严，故两说也。今将说密咒而先叹其功能者，所以劝进行人，使其乐持，以取速效耳。能破魔障，名‘大神咒。’能破痴暗，名‘大明咒。’能显至理，名‘无上咒。’能齐极果，名‘无等等咒。’佛不与众生等故，称无等。然能与诸佛等故，重言等也。‘能除一切苦’者，三苦、八苦、一切苦也。‘即说咒’等者，前未显咒词，故今显之，此不可强释，以是佛之密语，非因位所知，但当信受持诵，以求除障增福可也。</p>
<p>般若心经指掌终</p>
<p><span style="color:#333399">永觉元贤禅师传略<span lang="EN-US"></span></span></p>
<p>永觉元贤禅师，福建建阳蔡氏子，生于明万历六年（一五七八）戊寅，幼习儒，年二十，为邑名诸生。读书山刹中，闻僧唱云：‘我尔时为现清净光明身’忽觉通身欢喜。参寿昌慧经和尚，有得。历十余年，亲殁，往寿昌落发，时年四十。次岁圆戒博山，居香炉峰三载。归闽，居金仙庵，阅藏三载。崇祯七年甲戌，出住鼓山涌泉寺；乙亥春，开法泉州开元寺；丁丑出主建州真寂寺，寺为闻谷大师所建，接纳缁素，首以净慈设化，曾嘱师撰净慈要语二卷，以广宣念佛、放生。辛巳归闽，主宝善寺，次结制开元，复还鼓山。前后住鼓山三十年。</p>
<p>清顺治十四年（一六五七）丁酉九月朔，示疾，不食者二十余日，首座问末后一句，如何分付？师索笔书曰：‘末后句，亲分付；三界内外，无可寻处。’越三日中夜，引首座手书曰：‘不有病了，’令扶起，遂坐脱。当十月十七日子时，世寿八十，戒腊四十也。</p>
<p>元明以还，曹洞一宗，衰微已久，至万历间，寿昌无明慧经禅师杰出，始中兴于世。寿昌入室弟子，凡数人，其最著者，惟博山无异和尚与永觉元贤禅师耳。禅师之道，广大精微，其学贯通该博，其见地圆明超绝，其说法纵横无畏，其所守严，其所养到，其福德寿考，尤称圆备。四坐道场，大作佛事，言满天下，道被域中，远及扶桑，凡丛林久参耆衲，罔不腰包来觐；而海内贤士大夫，亦多折节问道。其生平语录著述甚富，计有：重编无明慧经禅师语录四卷、永觉元贤语录三十卷、继灯录七卷、建州弘释录二卷、净慈要语二卷、洞上古辙二卷、□言二卷、禅余内外集、舍利塔号、最后语。更有楞严经略疏十卷、金刚经略疏一卷、心经指掌一卷、及四分戒本约义四卷、律学发轫三卷等，俱已刊行于世，并皆收入大藏。</p>
