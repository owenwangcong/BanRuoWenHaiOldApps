<p align="center" style="text-align:center"><b><span style="font-size:36.0pt;color:#FF6600">金刚经中道了义疏<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">慈舟法师讲述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a001">自序</a></span></p>
<p align="center" style="text-align:center"><span lang="EN-US"><a href="#a002">金刚般若波罗蜜经中道了义疏</a></span></p>
<p align="center" style="text-align:center"><span lang="EN-US"><a href="#a003">金刚般若波罗蜜经</a></span></p>
<p align="center" style="text-align:center"><span lang="EN-US"><a href="#a004">姚秦三藏法师鸠摩罗什译</a></span></p>
<p align="center" style="text-align:center"><span lang="EN-US"><a href="#a01">法会因由分第一</a></span></p>
<p align="center" style="text-align:center"><span lang="EN-US"><a href="#a02">善现启请分第二</a></span></p>
<p align="center" style="text-align:center"><span lang="EN-US"><a href="#a03">大乘正宗分第三</a></span></p>
<p align="center" style="text-align:center"><span lang="EN-US"><a href="#a04">妙行无住分第四</a></span></p>
<p align="center" style="text-align:center"><span lang="EN-US"><a href="#a05">如理实见分第五</a></span></p>
<p align="center" style="text-align:center"><span lang="EN-US"><a href="#a06">正信希有分第六</a></span></p>
<p align="center" style="text-align:center"><span lang="EN-US"><a href="#a07">无得无说分第七</a></span></p>
<p align="center" style="text-align:center"><span lang="EN-US"><a href="#a08">依法出生分第八</a></span></p>
<p align="center" style="text-align:center"><span lang="EN-US"><a href="#a09">一相无相分第九</a></span></p>
<p align="center" style="text-align:center"><span lang="EN-US"><a href="#a10">庄严净土分第十</a></span></p>
<p align="center" style="text-align:center"><span lang="EN-US"><a href="#a11">无为福胜分第十一</a></span></p>
<p align="center" style="text-align:center"><span lang="EN-US"><a href="#a12">尊重正教分第十二</a></span></p>
<p align="center" style="text-align:center"><span lang="EN-US"><a href="#a13">如法受持分第十三</a></span></p>
<p align="center" style="text-align:center"><span lang="EN-US"><a href="#a14">离相寂灭分第十四</a></span></p>
<p align="center" style="text-align:center"><span lang="EN-US"><a href="#a15">持经功德分第十五</a></span></p>
<p align="center" style="text-align:center"><span lang="EN-US"><a href="#a16">能净业障分第十六</a></span></p>
<p align="center" style="text-align:center"><span lang="EN-US"><a href="#a17">究竟无我分第十七</a></span></p>
<p align="center" style="text-align:center"><span lang="EN-US"><a href="#a18">一体同观分第十八</a></span></p>
<p align="center" style="text-align:center"><span lang="EN-US"><a href="#a19">法界通化分第十九</a></span></p>
<p align="center" style="text-align:center"><span lang="EN-US"><a href="#a20">离色离相分第二十</a></span></p>
<p align="center" style="text-align:center"><span lang="EN-US"><a href="#a21">非说所说分第二十一</a></span></p>
<p align="center" style="text-align:center"><span lang="EN-US"><a href="#a22">无法可得分第二十二</a></span></p>
<p align="center" style="text-align:center"><span lang="EN-US"><a href="#a23">净心行善分第二十三</a></span></p>
<p align="center" style="text-align:center"><span lang="EN-US"><a href="#a24">福智无比分第二十四</a></span></p>
<p align="center" style="text-align:center"><span lang="EN-US"><a href="#a25">化无所化分第二十五</a></span></p>
<p align="center" style="text-align:center"><span lang="EN-US"><a href="#a26">法身非相分第二十六</a></span></p>
<p align="center" style="text-align:center"><span lang="EN-US"><a href="#a27">无断无灭分第二十七</a></span></p>
<p align="center" style="text-align:center"><span lang="EN-US"><a href="#a28">不受不贪分第二十八</a></span></p>
<p align="center" style="text-align:center"><span lang="EN-US"><a href="#a29">威仪寂静分第二十九</a></span></p>
<p align="center" style="text-align:center"><span lang="EN-US"><a href="#a30">一合理相分第三十</a></span></p>
<p align="center" style="text-align:center"><span lang="EN-US"><a href="#a31">知见不生分第三十一</a></span></p>
<p align="center" style="text-align:center"><span lang="EN-US"><a href="#a32">应化非真分第三十二</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a001"></a><span style="color:#333399">自　序<span lang="EN-US"></span></span></p>
<p>此经三十二分，大概多显人空、法空、而不住有。唯第二十七分，显空空，而不住空。三空空已，翻成空有不碍之中道，而亦不住。如船师：不住此岸，不住彼岸，不住中流；而亦不离彼此中流，常度众生。我佛即体之般若妙用，亦复如是。历来注解虽多，未暇遍阅。舟觉唯就经文，多读一遍，多有一番进步；虽不敢言尽得经义，略有管见，愿供初学。第十分‘应无所住而生其心’八字，通前彻后，为全经纲领。禅宗六祖，宿有因缘，故闻此顿明心地。宿因缘者，多生熏习成熟，此生一闻即悟。我等初学，当由解文义而入信住行证。‘无住’即真空实相，竖穷横遍，为法之本；住则局而不横竖矣。‘生心’，即从无住本，发不住空有中道之妙有菩提心；亦名始觉智；亦明观照般若。以此智修真空绝相观者，当观计五阴我人等四相为实有者，皆如绳上计蛇，曰遍计本空。若知绳本无蛇，即知五阴实无有我，故曰人空；进观五阴亦非实有，故曰法空；二空亦空，故曰真空。以此智修理事无碍观者，当观十界依正，一一如幻，而与真空不但不相违背，而事事皆能显理；如绳能显麻，曰依他如幻，即是圆成。若依此智修周遍含容观者，当观十界依正，一一当体即是真空，故各互遍含容。此经多明理事无碍。自第三分至第十六分，乃信解六度理事无碍，为下手功夫。第十七分以下，乃修证空有无碍，为究竟目的。若细分之：第一分无言之教。与余分有言，互显中道。又第一分有来去等，与第二十九分无来去等，互显中道。如第三分与第十分，总以如幻六度严土度生，而不住能所及法，即三轮体空，不碍幻有。第四分，别赞离相施度，以显理事无碍。第五分与第九分，明出世圣果人法，尚应离著，况九界众生乎？不著则事不碍理。第六分，显持此离相般若者，能离我、法、空三执，以显真空。第七分，双离五、九两分著佛法相，以显真空。第八与十一、十三、十五分，皆显无碍般若，能令布施离著。第十三分，又兼显能离佛法依正等相。第十二分，直显无碍般若殊胜。第十四分，显慧、忍、施三度理事无碍，例知余度。第十六分，以无碍般若行忍，胜供多佛。第十七分，度即无度，得即无得，严即无严；又为修证理事无碍之总相。第十八分，别明心即非心，修心空观。第十九分，别明修离相施。二十分，别明修相与非相无碍观。二十一分，修法非法，生非生无碍观。二十二分，修得非得无碍观。二十三分，修修非修无碍观。二十四分，著相财施不及离相法施。二十五分，修度非度无碍观。二十六与二十七分，直斥著有空，合之仍修理事无碍观。二十八分，著相施不及修离相忍。二十九分，来去即无来去，以显无碍。三十分，以依报一多非一多，喻佛身一多非一多，以显理事无碍观。三十一分，遣四相有无之见，以显无碍。三十二分，以文字非实相，喻应化非真，结成般若三轮体空，不碍幻有。岂非全经为空有理事无碍之中道乎？节节赞持经功德者，以能如说行，二边不住，中道不立之妙行故。若执有德，贩卖佛法，以求名利，则不及著相施等远矣！故宁以财施求法，勿以法施求财。是为序。</p>
<p>六度三轮体空表：</p>
<p>　　　　　　　　　　　　　　　　┌第一轮──────我、人空</p>
<p>　　　　　　　　　　　　　　　　│　能修之我　　　　　（能）</p>
<p>　　　　　　　　　　　　　　　　│</p>
<p>　　　　　　　　　　　　　　　　├第二轮─────┐</p>
<p>　　　　　　　　　　　　　　　　│　　┌施┐　　　│</p>
<p></p>
<p>　　　　　　　　　　　　　　　　│　　├戒┤　　　│</p>
<p>　┌施（财、法、无畏）　　┐　　│　所┼忍┼之境　├法、法空</p>
<p>终│戒（律仪、摄善、利生）│　　│　　├进┤　　　│　（所）</p>
<p>日│忍（生、法、无生）　　│　　│　　├定┘　　　│</p>
<p>修┤进（摄善、披甲、利生）├不计┤　　└知之理事　│</p>
<p>六│禅（安住、引发、办事）│　　│　　　　　　　　│</p>
<p>度└慧（人空、法空、空空）┘　　├第三轮─────┘</p>
<p>　　　　　　　　　　　　　　　　│　　┌施之物</p>
<p>　　　　　　　　　　　　　　　　│　　├持之戒</p>
<p>　　　　　　　　　　　　　　　　└　所┼忍之辱</p>
<p>　　　　　　　　　　　　　　　　　　　├进之法</p>
<p>　　　　　　　　　　　　　　　　　　　├修之定</p>
<p>　　　　　　　　　　　　　　　　　　　└修之慧</p>
<p>度度轮转不息曰轮。各各如梦如幻等无实体，曰体空。执三轮为实有，修时即著我法二执而德小。执三轮为空而不修，即无德。故终日修；而无我、法、空三执，则成称德之性。直至成佛，而亦不尽，故曰六波罗蜜。又，前二轮空，多属人空；第三轮空，唯属法空；不著二空，曰空空；有空俱不著，即空有不碍之中道而亦不住。虽未如是修证，不可不如是信解。</p>
<p><a name="a002"></a><span style="color:#333399">金刚般若波罗蜜经中道了义疏<span lang="EN-US"></span></span></p>
<p>字字句句，疏归中道了义，非二边不了义，故立此疏题。将释此经，依贤首五教，且分为二：</p>
<p><span style="color:#333399">初、悬叙概要；次、正释经义。<span lang="EN-US"></span></span></p>
<p>今初分六：（一）教起因缘。（二）诸藏所摄。（三）教义分齐。（四）教所被机。（五）能诠教体。（六）所诠宗趣。</p>
<p><span style="color:#333399">今一、教起因缘<span lang="EN-US"></span></span></p>
<p>又分为二：１、总为一事因缘，即开示悟入佛之知见，令离苦得乐故。２、别为种种机缘；此又分二：先、概论我佛一代时教；分五：</p>
<p>（１）小教：如来为诱浅机，设权说二乘法；方便也，化城也，羊鹿车也。唯说六识，断三界见思，出分段生死，证四果。</p>
<p>（２）始教：始教中二，即空始教与相始教。空始教者：性宗般若、三论演空理，为大乘初门，故名空始教。相始教者：相宗分诸法，立五姓；未说一切皆悉成佛一乘法故；未尽大乘义谛故，故名相始教。说五位百法，转八识证四智，立四重二谛，证二智，断二障。然谓真如无知凝然，不作诸法，唯为诸法所依；虽与诸法不离，而非不二（不即）。但不为诸法，未显缘起义，事理未融故。分五姓机类，定姓不能成佛。虽较小乘高，然对真如随缘悉皆成佛之终、顿、圆教，仍劣。</p>
<p>（３）终教：相性不二，森罗万象之诸法，皆为真如随缘之法相。终教不说真如凝然不作诸法，谓真如随缘不守自性，如水随器而成其形，真如随缘而成诸法之相；然万法之体，皆具真如性德，故谓不变真如。故真如有随缘与不变二义：自随缘说，目真如即万法；由不变说，万法即真如。众生迷悟，如冰之与水。知真本有，达妄本空。差别之现象界（妄）乃真如本体所现之相，故依他即圆成，烦恼即涅槃，事理不二，性相相即，演中道第一义空，法性平等，超越三时四相。然虽说事理无碍，未述事事无碍，一即一切，主伴具足之理；亦未述顿超泯位之顿，故不及圆，顿。</p>
<p>（４）顿教：顿者，无迂回义。故顿教非言诠，不设诸位，无名、相、分别、正智、如如五法，及三自性，二无我等名相。一念不生，即为诸佛；亦无佛可成。言语道断，心行处灭，直见实相。然过斥法相，厌离怖畏，不知真如与佛界功德相，即为诸法之相，不及圆教广大宏深。如禅宗者，即顿教也。</p>
<p>（５）圆教：圆融，圆满，故谓圆教。事事无碍，差别相与差别相互相融通，而无差别。芥子可纳须弥，须弥可入芥子。主伴无尽，一法不离万法。一即一切（如一人影响关系舍众等），一切即一；有主乃显伴，有伴遂显主。凡迷故有佛，佛慈故凡被度。一念该永劫，长劫入刹那。行布有多劫，圆显妙义，可现生证果。圆融行布无碍。（行布：行列分布，差别门也。三生，五十二位，上下位次差别。圆融：为平等门也。多位多阶，相即相入，一行一切行，不须经三生多劫，现身证果。然诸法不孤立，相依相成，一多不离，主伴互相重重无尽。于时，九世，一念无别。故差别、圆融，为相关相具之事事无碍法门，圆教义也。）六相，十玄，皆显万法相即相入一体之义，相依相成不离之理。一即一切，一切即一之圆妙，由之得名。</p>
<p>附五教应机因缘表：</p>
<p>表一：</p>
<p>　　　　　　　　　┌恶成善┐　　　┌戒善┐</p>
<p>　　　小教┐　　┌┤　　　│　　┌┤　　│</p>
<p>　　　　　│　　│└凡成圣┤　　│└谛缘┤</p>
<p>　　　始教┤　　├　小成大┤　　├　唯识┤</p>
<p>　　　终教┼为转┼　权成实┼故说┼　唯心┼等教</p>
<p>　　　顿教┤　　├　渐成顿┤　　├　离言┤</p>
<p>　　　　　│　　│　　　　│　　│┌同圆┤</p>
<p>　　　圆教┘　　└─偏成圆┘　　└┤　　│</p>
<p>　　　　　　　　　　　　　　　　　└别圆┘</p>
<p>表二：</p>
<p>　　　　　　　　　　　┌三途　┐　　　┌善道───┐</p>
<p>　　　小教┐　　　　┌┤　　　│　　┌┤　　　　　│</p>
<p>　　　　　│　　　　│└我执　┤　　│└入圣　　　┤</p>
<p>　　　始教┤　　　　├　法执　┤　　├　大乘　　　┤</p>
<p>　　　终教┼使学人空┼　空执　┼以为┼　中道　　　┼之缘</p>
<p>　　　顿教┤　　　　├　名言　┤　　├　亲证　　　┤</p>
<p>　　　　　│　　　　│　　　　│　　│┌同一圆满　┤</p>
<p>　　　圆教┘　　　　└证知前五┘　　└┤　　　　　│</p>
<p>　　　　　　　　　　　　　　　　　　　└别别皆圆─┘</p>
<p>后、的指此经因缘，即属第四顿教也。</p>
<p><span style="color:#333399">二、诸藏所摄：<span lang="EN-US"></span></span></p>
<p>二藏中，菩萨藏兼声闻。三藏中，经藏兼律，论也。</p>
<p><span style="color:#333399">三、教义分齐<span lang="EN-US"></span></span></p>
<p>分三：１、台贤对显，兹列表以明：</p>
<p>（编者按）原文是一表，因格式化而过于简练，较难看懂。现整理成文字。凡﹝﹞中，是加进去的文字，以助理解；而（）中，乃是原作者慈舟大师对台贤之判教的比较。</p>
<p>（１）﹝贤首之﹞小教，即台宗之藏教。（小乘中三藏果头佛，为大权示现故。唯大乘中有三乘人；三乘人为能学，三藏法为所学，而通大小。）</p>
<p>（２）﹝贤首之﹞始教，即台宗之通教。（通教多诠空义；始教义兼空有。）</p>
<p>（３）﹝贤首之﹞终教，即台宗之别教。（别教不通前后，终教为大乘至极，能通前后，有心皆成佛故。）</p>
<p>（４）﹝贤首之﹞顿教，台宗未及。（四仪之顿，非忘言顿证故。）</p>
<p>（５）﹝贤首之﹞圆教，台宗未分。（﹝台宗之圆教﹞带别兼圆，乃圆融﹝平等门﹞中未分行布﹝差别门﹞耳。）</p>
<p>２、对释五教，即小大、始终、渐顿、偏圆四对也。广如五教义说。</p>
<p>３、释义分齐，分二：先约教，诠法通局显分齐；以义分教，教类有五，前局后通，可知非依时也。后约法，生起本末显分齐；依起信论，从本起末，亦有五重。于中一心真如本觉非生灭；不觉九相，方为生起次第。如下所列：</p>
<p>（１）以一真法界心为本源，圆教分齐，圆诠一真心故。</p>
<p>（２）依一心开真如，生灭二门，顿教分齐，顿诠真如故。</p>
<p>（３）依生灭明觉不觉二义，终教分齐，渐诠随染本觉及无明故。空宗，密示空不空真如，而彼不觉，但得一分空义，故非其分。相宗，密示本觉不觉，而彼不觉，但得一分生灭义，故非其分。</p>
<p>（４）五两重，列表以明：</p>
<p>　　　　　　　　　┌业　　┐　┌十地─┬………一生相┐</p>
<p>（４）依不觉生三细┤转　　│　│九地┐│　　　　　　│</p>
<p>　　　　　　　　　└现　　│　│八地││　　　　　　│</p>
<p>　　　　　　　　　　　　　│　│　　├┼………四住相│</p>
<p>　　　　　　　　　┌智　　│　│七地││　　　　　　├此始觉四位</p>
<p>　　　　　　　　　│相续　├相┤初地┘├觉　　　　　│</p>
<p>　　　　　　　　　│执取　│　│四果┐│　　　　　　│</p>
<p>（５）依现相长六粗┤　　　│　│　　├┼………二异相│</p>
<p>　　　　　　　　　│计名字│　│初果┘│　　　　　　│</p>
<p>　　　　　　　　　│起业　│　│十信─┴………一灭相┘</p>
<p>　　　　　　　　　└业系苦┘　└六道──不觉</p>
<p><span style="color:#333399">四、教所被机<span lang="EN-US"></span></span></p>
<p>三乘，三聚，五姓；无机不被。</p>
<p><span style="color:#333399">五、能诠教体<span lang="EN-US"></span></span></p>
<p>有四：１、随相门；此复四种：一、名句文身，二、音声语言，三、假实俱兼，四、诸法显义。如余处广说。２、唯识门；３、归性门；４、无碍门。此经则当归性，无碍门。</p>
<p><span style="color:#333399">六、所诠宗趣<span lang="EN-US"></span></span></p>
<p>有二：１、总以信解，观行三空（人空，法空，空空）中道为宗；亲证为趣。２、别以教、事、境、信、因，为宗；义、理、行、证、果，为趣。如是教义，事理，境行，信证，因果五对，融归中道。</p>
<p><span style="color:#333399">次、正释经义，分三：<span lang="EN-US"></span></span></p>
<p><span style="color:#333399">一、概论经义<span lang="EN-US"></span></span></p>
<p>我佛所说三藏十二部一切教典，无非说的一个心字。其它宗教，少说心处，说亦真妄未分，多是心外取法，心游道外，名为外道。佛说十法界依正二报，皆为一心所造。约能造众生说，多为人造。心造，即人造；人造，即心造。众生迷真逐妄，造成分段生死，轮回不已，此生彼死，此死彼生，无非是苦！欲求出苦者，返妄心，顺真心，依经修行，乃至成佛，即一真永真，超出轮回，了脱生死。此金刚经说一真心耳。此心具体、具相、具用，而非对眼可见之物，在学者非譬喻莫晓。森罗万象，一切万物，皆具体相用。如一茶壶，以微尘为体，经人工造作，陶师烧成壶相，能盛茶水而成壶用。壶之体相用，有相故可坏；心之体相用，无形故不可坏。今以不可坏之金刚为喻。</p>
<p><a name="a003"></a><span style="color:#333399">二、略释题名<span lang="EN-US"></span></span></p>
<p>又二：１、正释经题</p>
<p><b><span style="color:teal">金刚般若波罗蜜经<span lang="EN-US"></span></span></b></p>
<p>‘金刚’者：金中之刚，其体坚，胜于铁中之刚，而有光明之相，其用能破坏一切物。如世之金刚钻，能钻瓷器。以金刚坚固之体，喻心体无相，无能坏者，故曰体坚。其心光明之相，遍于眼耳鼻舌身意，为见闻觉知，故曰六根门头放光动地，而亦难见。其心之用利，能坏三障，成三德，能造十界依正。梵语‘般若’，此云智慧。拣非肉团，缘影。即真心之相。佛依般若证心体，众生依无明迷心体。又梵语‘般若’，此云妙智，亦云妙慧，合说为智慧。佛以智慧心说法，教众生转愚痴心为智慧心。又、佛之智慧不假思议，不假分别；若思议分别，即众生心也。又、般若有三：一相，即文字般若。二用，即观照般若。三体，即实相般若。</p>
<p>（１）文字般若，最易混乱，须以四句料拣：</p>
<p>Ａ．文字非般若：如世智辩聪所说文字，皆非般若。又依文解义，三世佛冤故。</p>
<p>Ｂ．般若非文字：所指之月，非能指之指故。</p>
<p>Ｃ．文字即般若：离经一字即同魔说故。又能诠是般若经，所诠是观照、实相。能所不二故。又约佛能说，是般若用，所说文字，是般若相；亦能所不二故。</p>
<p>Ｄ．非文字非般若：如粗鄙俚言。不但不文，并有土语，无文可求，况般若乎。</p>
<p>又、遣境故非文字，遣心故非般若。文字所说般若，非般若；若是般若，岂不证真？如口说火，非真火，若是火，岂不烧口！又因缘和合之文字性空，能显文字既空，所显般若岂可计执。</p>
<p>（２）观照般若，既已信解文字性空，即当依解参之，念之，观之。行起解绝，唯观实相故。远离一切偏计所执，身心世界乃至世出世一切法；亦不离此一切诸法，作空假中观。观性故空，观相故假，观性相不二故即中道。（观性故空，二而不二；观相故假，不二而二。不落空假二边，是为中道。）实相无相，无所不相，曰一实相。行住坐卧，如是观、念、参、观成三昧，故曰观照般若。</p>
<p>（３）实相般若，如上所观实相，正观之时，似有能所，三昧成就，能所双亡，亲证实相，故曰实相般若。</p>
<p>‘波罗蜜’者：梵语也，此云彼岸到，回之到彼岸，一切事成功之通称。此般若成功，故曰‘般若波罗蜜’。众生迷昧不觉，在生死轮回为此岸；如来了脱生死，到达涅槃为彼岸。又、文字般若即教法，观照般若即行法，实相般若即理法，波罗蜜即果法也。</p>
<p>‘经’者：径也，学佛修行成佛之路径也。此经非世间一切经可比；世间一切经，皆无了生死成佛之路，依此经修行，可了生死成佛故。其他宗教，有求生天者，而天界并未超轮回生死；至儒家生天亦不可得。何以故？孔子曾说：‘获罪于天，无所祷也’。是以天非人可企及故，但尊天而不求生天也；如忠臣不求为天子然。又佛经，梵语修多罗，此译为契经，以其契理契机也；谓上契诸佛所证之理，下契学佛人之机故。又‘经’者，摄持义；摄持一切佛法及一切众生，能明心见性，直至成佛故。又‘经’者，常义；历古今莫能增减改变一字故。又‘经’者，法义；法即轨持义，轨生物解不谬，任持自性不失故。又、杂阿含、毗昙心论第八有五义：谓出生、涌泉、显示、绳墨、结鬘。结鬘，如贯花作鬘，即贯穿义，线义。佛法字字珠玑，须以文字贯穿，如线穿珠也。</p>
<p>又、经字作去声读，亦线义，纬之对也。经如经文，纬如义理，义在文中，如布纬线，织在经线中故。绳墨者，如木匠以绳定曲直邪正故。显示者，显示种种法义故。涌泉者，如泉源随器大小，各各满盛，而泉终不竭；如此一经，随智大小各得领解，而经义不竭。出生者，能出生世出世智慧及一切贤圣因果故。盖世间善恶出生世间因果，不能了脱生死，如修上品十善生天，中品十善生人，下品十善生修罗；上品十恶生地狱，中品十恶生饿鬼，下品十恶生畜生；总皆分段生死，循环不已。欲求出离生死者，当受持此经，依经修行能出生出世善因果故。</p>
<p>２、兼释译人</p>
<p><a name="a004"></a><b><span style="color:teal">姚秦三藏法师鸠摩罗什译<span lang="EN-US"></span></span></b></p>
<p>秦，是朝代，姚是姓。姚苌之子姚兴，请法师译此经，正统在晋朝时。三藏法师，通人法：一、以三藏法为师。二、以三藏法教人而为人师也。梵语鸠摩罗什，译为童寿，谓童年而有老者之德也。译者，易也；易梵文成华言故。</p>
<p><a name="a01"></a><span style="color:#333399">三、详译经文<span lang="EN-US"></span></span></p>
<p>且依三十二分，勿须另起炉灶。</p>
<p><span style="color:#333399">○法会因由分第一<span lang="EN-US"></span></span></p>
<p>法会非六种因缘不起，不但此会，三百余会，会会皆然。此经三十二分，六朝时梁昭明太子所分，读诵时不可混入经文。按三分说，此分即第一序分，又二：一、通序；通于诸经。故亦名证信序，以六种成就，证明佛法有据堪信故。</p>
<p><b><span style="color:teal">如是我闻，一时佛在舍卫国，只树给孤独园，与大比丘众，千二百五十人俱。<span lang="EN-US"></span></span></b></p>
<p>先明此六种因缘之来源。因世尊将入涅槃时，阿难尊者悲泣。无贫尊者语曰：汝持佛法藏，宜以后事请佛。如是尊者以四事问佛：一曰，佛在日以佛为师，佛灭以谁为师？二曰，佛在依佛住，佛灭依何住？三曰，恶性比丘不守净戒，佛有威德能调伏之，佛灭如何调伏？四曰，欲结集佛所说法，经首应置何语？佛答第一问曰：我灭后当以戒为师，戒身即佛身故。答第二问曰：依四念处住：（一）身念处，即观身不净。如中阴身似鬼非鬼，一二尺高，因无明业识，不见光明，或有应对讨债还债处，男女交媾，而生倒心时，即现一线光明，见之即起贪欲，无论远近，霎时即到，自觉是男则爱女，自觉是女则爱男，与之夺淫，一触父精母血，中阴身没而成胎，此第一种子不净也。既投胎已，住在生脏之下，熟藏之上，此第二住处不净也。出生时血胞崩溃，由母产门而出，此第三出处不净也。既出生已，九孔常流不净，所食香美饮食，尽成臊臭粪溺，死后青瘀肿胀，此第四究竟不净也。愚人不修此观，故爱身不已，为身造业。有观智者，求生西方极乐世界，莲华化生，微妙香洁，而无爱心，是真清净。（二）受念处，即观受是苦。如吾人观生六道是苦，一遇难缘，即苦上加苦，曰苦苦。有时亦乐，乐坏仍苦，曰坏苦。即或不苦不乐，亦是无常转变，曰行苦。善观法性者，不随境转，则不苦矣。（三）心念处，即观心无常。无明妄心，或贪或嗔或痴，念念不已，时刻不停，曰无常。善观法性者，知妄无常，乃知常住真心矣。（四）法念处，即观法无我。色受想行识五蕴诸法，本无主宰，愚人妄作主宰，执以为我，即覆真性。善观法性者，舍此我法二执，能证法身真我。答第三问曰：恶性比丘以默摈，默不与语，彼自去矣。答第四问曰：一切经首皆安如是、我闻、一时、佛、在某处、与某大众。佛命安此，智鉴三益：（一）断疑故，结集时，阿难礼佛升座已，得佛加被，相如同佛，众起三疑：１、疑世尊重起说法；２、疑他方佛来；３、疑阿难成佛。一举‘如是我闻’，则三疑顿断。（二）息诤故，若不推从佛闻，则诸罗汉德业道果齐等，未免诤论；今称佛说，即免诤端。（三）异外故，西域外道经典，首安阿沤二字：安阿者，断见外道；安沤者，常见外道；佛经非常非断，故异外道。如是者，即第一信成就。如是，是指法之词；约事即指此一卷经，约理即指所诠理事不二之中道。亦可云法成就。又、真如不变曰如，无非曰是。依贤首小始终顿圆五教，各有如是：小教真如，我空则是。始教真如，我法俱空则是。今经即终教大乘之如是，而兼顿圆。终教真如，即空有不碍则是。顿教真如，离言说相，离心缘相，亲证则是。圆教真如，圆收圆遍一切法故。一毛、一尘，随拈一法，无非法界。法界之内，无法不具，如于一毛端现宝王刹，坐微尘里转大法轮，盖显事事如理圆融无碍则是。此经从多分说，皆三谛圆融之中道，如开圆解者，即圆人受法，无法不圆，故通圆顿。</p>
<p>我闻者，即第二闻成就。阿难已无我执，今随众生语，假说为我，即事；亦即无人无我大公无私之我，即理；合之即中道。闻佛说法，即事；自心闻自心中佛，说自心如是之法，即理；亦理事不二，故曰我闻。又、我执不知人我一体之凡夫如梦，由烦恼障起者有二：（一）是非颠倒者，如执我非为是，他是为非，非己有执为己有等。（二）是非不倒者，又二：１、似法我执而实人我执者，如各执我所有物非他有，不知所有为五家官有，故有人我执者，必有不善解之法我执，亦人我执也。２、不知诸法本空之二乘，由所知障起者，执是为是，执非为非，如定执生死染污罪过等为非，出世修行清净功德等为是，此不知一切有为法如梦幻等。然法执如药，能治我执之病，乃除执药之心，病去药除，故曰‘法尚应舍，何况非法’。有法我执者，未必有人我执。又者、二空，空执亦空，方成真空不空，即是幻有；幻有非有，即是真空之中道我。一时者，即第三时成就。佛说法与众生听法，感应道交之时也。约事，在五时中即第四般若时；约理，则念劫圆融通一切讲说此经时。过现未来，乃至十世古今，不离当念，故一念舒为无量劫，无量劫促为一念，‘山中方七日，世上几千年’似之。故时亦中道也。</p>
<p>佛者，即第四主成就。约理，即法身佛；约事，通报化。理事不二，亦中道也。又、佛者，觉也。自觉、觉他、觉行圆满，谓之佛。自觉对不觉凡夫说，不知真本有，不达妄本空故。真即本具法身、般若、解脱。妄即起惑，造业、受苦。觉他对自觉小乘说，佛以自觉真妄，教令他觉也。觉行圆满对菩萨说，等觉以下生相无明未尽，是觉妄未圆，亦即觉真未圆。即自觉未圆，觉他亦然；惟佛与佛，觉行圆满。</p>
<p>舍卫下，即第五处成就。约事，舍卫译为礼德，国人德礼厚故，波斯匿王所都之国名。祇树：只即只陀，此云战胜，波斯匿王太子之名，于战胜日生故名；园中树为只陀太子所施，故曰祇树。梵语须达多，此云给孤独；以能周给孤独为名。园为给孤独长者所施，故名给孤独园。约理，佛以法为身，法身具无尽功德。法财，曰礼德国。正念战胜妄念，而得成菩提树，曰祇树。既成佛已，大慈大悲，等以法施，曰给孤独。亦理事不二也。</p>
<p>下二句，即第六众成就。约事，梵语比丘，此云乞士；解见流通分。众，梵语僧伽，此云和合众。（一）身和同住，即行住坐卧无参差不齐之过。（二）口和无诤，即互相赞叹而无诤端。（三）意和同悦，即不各怀意见，同悦佛法。（四）见和同解，即同具正见，同解佛法；即或所学各宗不同，但恨寿命短促，知识有限，未能博览法海耳。（五）利和同均，即施主所施饮食衣物，同住一处僧，平等共受。（六）戒和同修，即受戒百岁比丘与初受戒比丘，同持二百五十戒而无增减。以上六和，若戒能和，则余五易和，否则不和可知。故具足六和合，方为好僧。又、一二三人不名为僧，四人以上，乃至百千万人，同一界住，皆为一众，曰僧。又有声闻比丘、菩萨比丘；又各有真实及权现二类。此千二百五十，常随众也。此外尚有四众弟子，及天龙八部，如流通分中说。约理，佛揽三世间以为一身，佛如心王，弟子如心所，王、所不二，唯是一心，不二中道也。疏题下云：字字句句，疏归中道。于此六种成就，可见一斑。</p>
<p>二、别序，别于诸经故；亦名发起序，发起当经正宗故。</p>
<p><b><span style="color:teal">尔时，世尊食时，著衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐<span lang="EN-US"></span></span></b></p>
<p>解此文者，皆知是佛般若妙用，现于日用寻常穿衣吃饭等，此可谓知其用然，而不知其用之所以然也。且约用释之：如一人三业，能造十界，三业恶造成三途，善则造成天堂，善恶夹杂造成人及修罗。为己造出世善，成二乘；自他二利，成菩萨与佛。既成佛已，则五住究竟，二死永亡，亲证无为，即无有为三业矣。今不住无为，随缘示现，去来行坐，无用之妙用，皆用以度生耳。儒云：‘天不言，以行与事示之而已矣’。又云：‘吾无行而不与二三子者，是丘也’。佛弟子不知用在度生，学文不学行者，不得度。善学佛时食者，即学佛斋戒，非时不食故。佛不持而不犯，曰妙用。食与斋，当料拣之：１、食时非斋，如诸天早食，畜生午后食，鬼夜食，非此时亦得食，故非斋。２、斋非食时，如儒云：‘斋之为言齐也，齐其思虑之不齐也。’故非食。３、亦食亦斋，如佛食时，斋日出已后，日午已前，过早过迟，皆破斋犯戒。４、双非，不言可知。出家五众，当尽形寿持此斋戒。在家二众，或一日一夜斋，曰八关斋。或持十日斋，六日斋，或持正、五、九、三长斋月；不如是学，则非佛子矣。学佛著衣者，佛制比丘比丘尼受戒时，不具三衣，即不得戒。具衣受戒已，每日少一衣，或有一衣未披，亦犯，多一衣亦犯。小三众须具三衣，未受具戒不许披，亦不许多，但披缦衣。受具戒已，每日须披同前。在家二众，须多畜三衣，不许披，拟施缺衣僧故，自亦披缦衣。学持钵者，出家五众，各人畜一如法钵，不许少多。如法者，体须铁瓦，色赤而黑，量须应自饭量。在家亦许多畜，拟施。学佛乞食者，不分贫富贵贱家，曰次第乞。不到七家而钵已满，曰乞已。或钵未满，已满七家，亦曰乞已。得则取回本处食之，否则耐饥，以待来日，决不能犯非时食。施主可施食以求法，乞者可说法；不得为求食而说法，亦不得作一切俗事以求食，妨废道业，故佛不许。学饭食者，饭上声，吃也；食去声，饭也。未吃饭前，当供佛作观，及为施主求福慧持咒愿等。学收衣钵者，佛制三衣：１、五条衣，亦名作务衣。２、七条衣，亦名入众衣。３、大衣，亦名上衣，说法乞食正披此衣。今乞食受斋毕，收此大衣及钵。洗足者，佛行走时，足不落地，而现千辐轮相，本不染尘，何须洗之？以此益见其以行与事示之而已。敷座而坐者，开坐具于座，而坐以习定。佛无不定时，亦示现度生耳。以上略示七事：前六属戒，后一属定，即慧之戒定故，为起慧之正因。在佛谓之无为之妙用，在学者切实行之，为无漏有为，不为即自弃也。而律又为急务之最，在家二众，除比丘比丘尼律外，不得不广学菩萨律。若僧不学戒，不知开遮持犯，终日犯戒，反说大话，谓解脱人，无戒可持；又不能如佛无戒可犯，悲夫！以无戒故，定慧不成。此一段无字般若经，学人能如法自利利他者，或寡矣。或曰：已有三十余字，何云无字？答：若以无字为无字经，即断见外道！虽有三十余字，无一字说著般若，实以般若妙用，用以度生故。又问：如何为如法自利利他者？答：能依六度三轮体空，行解相应，而无我人等四相是也。</p>
<p><a name="a02"></a><span style="color:#333399">○善现启请分第二<span lang="EN-US"></span></span></p>
<p>善现，即须菩提之华言；解空、无诤，皆第一之人。已领前无言之教，故请后有言之教，对下正宗，此应亦属发起序，师徒互相酬唱故。</p>
<p><b><span style="color:teal">时，长老须菩提，在大众中，即从座起，偏袒右肩，右膝著地，合掌恭敬，而白佛言：‘希有世尊！如来善护念诸菩萨，善付嘱诸菩萨。世尊！善男子、善女人，发阿耨多罗三藐三菩提心，应云何住？云何降伏其心？’佛言：‘善哉善哉！须菩提！如汝所说：如来善护念诸菩萨，善付嘱诸菩萨。汝今谛听！当为汝说，善男子、善女人，发阿耨多罗三藐三菩提心，应如是住，如是降伏其心。’‘唯然世尊！愿乐欲闻。’<span lang="EN-US"></span></span></b></p>
<p>时者，仍指通别序时。尊者为不能领会无言般若者，代请佛说。请法仪式，应三业恭敬。从座起至合掌，身业恭敬也。偏袒者，偏露右肩，便于侍佛操作也。又、右表正，左表邪也。恭敬，意业恭敬也。而白佛言下三句，口业恭敬也。上对下曰告，下对上曰白。希有下三句，叹佛著衣乞食一段妙用也。以妙用护念付嘱；护者，佛护现在诸菩萨本具佛慧，令不忘失，以便修显。念者，佛念过去已发大心之菩萨，如大富长者子不行菩萨行，无功德法财，竟成穷子，舍父逃逝，长者念念不忘。付者，将大乘般若付于小乘声闻缘觉，使彼融通淘汰，以便回小向大。嘱者，嘱小乘人代说般若，以化初心菩萨。世尊善男子下三句，正是请说般若。善男子、善女人者，即未发堪发菩提心之男子女人也。善有浅深不同，如发大心与否，受皈戒否，持戒否等；究竟即能破我执身见者，男不自知是男，故不思婚；女不自知是女，故不思嫁。如维摩室天女云：‘十二年中求女人相，了不可得’者，是也。否则各须修持对治。阿耨多罗者，此云无上，拣菩萨之有上心。三藐，此云正等，拣小乘之不平等心。三菩提，此云正觉，觉拣凡夫心，正拣外道心。发此无上正等正觉心人，略云发菩提心人。应云何住？是问菩提心应云何住。云何降伏其心？是问妄心云何降伏。佛言善哉善哉者，双赞彼能领无言之教，及能以三句请问之善。又赞所问，亦是佛所欲说，故重言善哉，正与尊者所赞二善相应。如汝下三句，是牒起前来将请先赞妙用护念付嘱之文。尊者会得故赞，余人不会，须佛开示。汝今二句，许说也。善男下三句，略答三问，对下为略中略下两‘如是’，皆指法之词，有三义：一、指理，言发始觉心，知真本有，还住本觉理，无妄可降，曰如是住，如是降伏其心。二、指前乞食等，不住空有及但中，曰如是住，如是降伏其心。三、指正宗下广显发心，还住真理，不住空有及但中，即降伏住空有及中等妄心也。盖凡夫住有，二乘住空，菩萨住但中。皆当学佛不住而住，是真安住；不降而降，是真降伏。不如是，不得谓之真菩提心也。唯然者，尊者又领佛三句言略意广之教，应之速而无碍之谓也。愿闻者，自虽已知，众生未解，请佛详说，我等愿乐欲闻。</p>
<p><a name="a03"></a><span style="color:#333399">○大乘正宗分第三<span lang="EN-US"></span></span></p>
<p>大即体相用三大，以车乘为喻，喻一心三大，可以自利利他，任重致远。序分叙此大乘，流通分流通此大乘。若依三分，此下二十九分皆正宗。今独标此为正宗者，此分总答三请，以下别答三请，总别皆正宗故。</p>
<p><b><span style="color:teal">佛告须菩提：‘诸菩萨摩诃萨，应如是降伏其心；所有一切众生之类：若卵生，若胎生，若湿生，若化生，若有色，若无色，若有想，若无想，若非有想，非无想，我皆令入无余涅槃，而灭度之；如是灭度无量无数无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。<span lang="EN-US"></span></span></b></p>
<p>此分略答三问。对上是略中之广，对下是广中之略。广度众生，即答发心。令入涅槃，即答云何住。无能度所度，即答云何降心。所有一句为总，总明菩萨所度之众生。三界为能有，众生为所有，此所有众生，但指六凡众生。五蕴和合曰众生；又、诸趣受生，种类受生，曰众生。又、心意意识转故，名曰众生。下十句别有九类：卵生、胎生、湿生，唯欲界有；化生通三界；有色通欲色二界；无色指空无边处天，灭色归空，无身相故；有想指识无边处天，亦通三界，三界未了生死众生，通有想故；无想指无所有处天。色界亦有无想外道天，自说无想，亦并非无想，以著心于无想也。其无想喻如搬石压草，虽将草压倒，而其根尚在，移石滋芽发生也。若非有想非无想，指非想非非想处天。开则为二，如楞严云：非有想，即蒲卢等；非无想，即土枭破镜等。我皆令入无余涅槃而灭度之，涅槃有四，皆不生不灭之理：一、性净，即十界本具之理。二、有余，即声闻所证之我空理。三、无余，即菩萨所证之二空理。四、无住处，即诸佛常用而常寂之理。菩萨愿度众生同己，曰无余涅槃。如是灭度二句，此明度即无度也。何以度即无度呢？下二句反释，四相依五阴起，如执五阴有我曰我相，执我是人曰人相，执人为五阴共生曰众生相，执一生寿命短长曰寿者相。不了四相唯识如梦故有，皆是凡情。依圆觉经义，我证涅槃曰我相，悟知我空之悟心曰人相，了悟不执之能了为众生相，觉了非智认智为命根是寿者相。此权小如梦，不了迷智四相而作圣解，故不得理智一如。今佛教实教菩萨，不著凡情圣解，故能降伏一切迷识迷智之能所对待，会归中道也。</p>
<p><a name="a04"></a><span style="color:#333399">○妙行无住分第四<span lang="EN-US"></span></span></p>
<p>行，音恨，即事业也。妙，不可思议也。无住而行六度，故曰妙行。</p>
<p><b><span style="color:teal">‘复次、须菩提！菩萨于法应无所住，行于布施，所谓不住色布施，不住声香味触法布施。须菩提！菩萨应如是布施，不住于相。何以故？若菩萨不住相布施，其福德不可思量。须菩提！于意云何？东方虚空可思量不？’‘不也，世尊！’‘须菩提！南西北方四维上下虚空可思量不？’‘不也，世尊！’‘须菩提！菩萨无住相布施，福德亦复如是不可思量。须菩提！菩萨但应如所教住。<span lang="EN-US"></span></span></b></p>
<p>菩萨修行六度法，无法执；度众生，无能所，即三轮体空。六度，每度各分种种，概括说为万行。今文中举一施行，以例余行。布施有三：一、以财物施。二、以佛法施。三、以无畏施，谓众生在生死险道，以无畏精神令离怖畏故。又内施，外施，内外施，皆不住之福，量等虚空。众生迷昧不觉，生死轮回，诸苦交集，执有能所，不知如梦。菩萨应知：众生皆为一梦心所造，一梦心所现，非梦心外，实有众生，故以六度，广度众生，实无众生得灭度者。末一句结上文应无所住，是佛所教。教不住六度三轮，住于无住也。出世六度法尚不应住，何况世间非法？世法如病，病愈而后舍药，即舍执药之心，非舍妙行。三轮不空，亦非无福，但有漏有限量故。然不住相，非大智慧不可。学人行时，宜作三轮体空观之，庶几可矣。</p>
<p><a name="a05"></a><span style="color:#333399">○如理实见分第五<span lang="EN-US"></span></span></p>
<p>如理见相也。理，即妙有非有之真空；相，即真空不空之妙有。</p>
<p><b><span style="color:teal">‘须菩提！于意云何？可以身相见如来不？’‘不也，世尊！不可以身相得见如来。何以故？如来所说身相，即非身相。’佛告须菩提：‘凡所有相，皆是虚妄。若见诸相非相，则见如来。’<span lang="EN-US"></span></span></b></p>
<p>凡所有相，即有为所成之相。有漏有为所成，即六凡依正果相。无漏有为所成，即四圣依正果相。首句双征离相施与离相佛，以探其意。观其所答，乃已领佛意。施因，佛果，皆应离相。佛说丈六身，三十二相，非遍计所执，即妙有非实有，即是真空之相。今举佛身有为妙相，教人不著，余九界果相，岂可著乎？如下文所谓：‘法尚应舍，何况非法’。若有智人，见十界所有依正等相，皆幻化不实，即见如来随缘不变之法身真我。何以故？十界依正等相，无非法身真我随缘所成之妙有，智者见此妙有非有，即是真空，故曰如理实见分。</p>
<p><a name="a06"></a><span style="color:#333399">○正信希有分第六<span lang="EN-US"></span></span></p>
<p>正信，信上二分正法；此法希有，信亦希有。不可当面错过，切忌妄自承当。</p>
<p><b><span style="color:teal">须菩提白佛言：‘世尊！颇有众生得闻如是言说章句，生实信不？’佛告须菩提：‘莫作是说！如来灭后，后五百岁，有持戒修福者，于此章句，能生信心，以此为实。当知是人，不于一佛、二佛、三四五佛而种善根，已于无量千万佛所，种诸善根。闻是章句，乃至一念生净信者，须菩提！如来悉知悉见，是诸众生，得如是无量福德。何以故？是诸众生，无复我相、人相、众生相、寿者相，无法相，亦无非法相。何以故？是诸众生，若心取相，即为著我人众生寿者；若取法相，即著我人众生寿者。何以故？若取非法相，即著我人众生寿者。是故不应取法，不应取非法。以是义故，如来常说：汝等比丘，知我说法，如筏喻者；法尚应舍，何况非法。<span lang="EN-US"></span></span></b></p>
<p>问：或有众生闻以前四五分章句能信不？莫作是说，乃教莫轻慢今后众生也。如来灭后二句，从如来成道至一千年，为正法时；二千年为像法时；此后为末法时。又、第一五百年，学佛法人证果决定，曰解脱坚固；第二五百年，学人见性决定，曰禅定坚固。俱为正法。第三五百年，学人善说法，曰论议坚固；第四五百年，学人喜造寺，曰塔寺坚固。俱为像法。后五百年，即末法时，末法一万年，学人多斗诤，曰斗诤坚固；言虽学佛法，而各分门户派别，互相攻击故。如上皆各据多分说，故于斗诤坚固时，犹有善根深厚，诸恶不作而持戒者，众善奉行而修福者，于上第四分离相，第五分无相二章，三十七句之教义，信为真实者可赞。</p>
<p>当知是人下七句，正赞希有。见佛多，闻法兴供之福慧亦多。一念，即念劫圆融之念，故一念净信功德，即竖穷横遍，同于实相，与佛感应道交，为佛知见。得如是无量福德者，即双指所信实相，及感佛福德。何以故下，有三征释：第一顺征释三空；征云：一念信何以有如是福德？释云：不著四相我见者，即我空。不著文字相，曰无法相，即法空，皆不偏于有故。不著断灭相，曰亦无非法相，不偏于空故。又者，三乘是非不倒，曰法相；凡夫是非颠倒，曰非法相。第二反征释二空；征云：何以上文我说信者无四相，无法、非法相？释云：心取我执四相，是人我执；心取法执四相，是法我执。第三反征释空空非法相；征云：何以我说亦无非法相？释云：执有我法皆空之空，仍为空执之我也。是故下，结成人法空三，皆不可取。然于法人我执未空者，须依法修行，故曰如筏喻者。经中四非法，前二指空执，后二双指人空二执。</p>
<p><a name="a07"></a><span style="color:#333399">○无得无说分第七<span lang="EN-US"></span></span></p>
<p>无得者，自本具故，无佛可成。无说者，他亦本具故，无法可说。又得即无得，说即无说，是究竟无为也。</p>
<p><b><span style="color:teal">‘须菩提！于意云何？如来得阿耨多罗三藐三菩提耶？如来有所说法耶？’须菩提言：‘如我解佛所说义，无有定法名阿耨多罗三藐三菩提；亦无有定法如来可说。何以故？如来所说法，皆不可取，不可说，非法，非非法。所以者何？一切贤圣，皆以无为法而有差别。’<span lang="EN-US"></span></span></b></p>
<p>恐人疑第四、五分因果俱不可以有无取，佛云何修因证果？又因何说修因证果之法？试问尊者，亦有此疑否？阿等九字与第二分同，但因果不同耳。答中，一、直答解义云：证果，不可定取有无身相，名果法。修因，不可定取有无三轮，名因法。二、征释解意云：佛所说因果，俱可以有无取，说非法即无，非非法即有。三、重征释征意云：既不可取，佛云何取，修因证果？又、云何说修因证果呢？释云：一切贤圣皆以无为无差别之理而有。盖以六凡，惑业颠倒，取舍差别；又因翻倒取舍差别，而成四圣；取舍至极，方与无为无取舍无能所之中道相应，故曰无得无说。若佛偏于不取不说，众生云何能翻倒成正？一切贤圣者，小乘五停心、别想念、总想念，为贤。初二三四果，为圣。大乘十住、十行、十回向，为贤。十地、等、妙，为圣。此等皆依无差别之无为实相法修行，故随行定位，而有贤圣差别。同证本有，仍无差别。无为法，即人人本具中道实相，不可以有无是非说之也。</p>
<p><a name="a08"></a><span style="color:#333399">○依法出生分第八<span lang="EN-US"></span></span></p>
<p>诸佛之菩提涅槃果法，皆依此文字教法所诠理行而生也。</p>
<p><b><span style="color:teal">‘须菩提！于意云何？若人满三千大千世界七宝以用布施，是人所得福德，宁为多不？’须菩提言：‘甚多，世尊！何以故？是福德，即非福德性，是故如来说福德多。’‘若复有人，于此经中受持乃至四句偈等，为他人说，其福胜彼。何以故？须菩提！一切诸佛，及诸佛阿耨多罗三藐三菩提法，皆从此经出。须菩提！所谓佛法者，即非佛法。<span lang="EN-US"></span></span></b></p>
<p>文中先以财法二施较量功德，次释法胜所以，后教离相圆融。三千大千世界者，如东半球、西半球，为一南洲。与此相等者，更有西北东三洲，如是四洲，合为一小世界，如是一千小世界为小千世界，合千小千为一中千，合千中千为一大千，合上三千曰三千大千世界；为一化身佛教化众生之处。积满三千大千之七宝财施，犹为有量，故福德亦有量，不如以称性之法施，故福德亦称性无量矣。性即实相，实相无相，如虚空无相，而能包含万有，至大无外，不可度量，故大千界不如性大。四句偈者，凡四句皆为一偈，每一句或三四字至七八字不等。又、长行文中，不论句之长短，凡三十二字，亦为一偈。受持读诵，皆可成佛；为他人说，令他依法行持，亦可成佛。又四句偈，有指经中某某偈者，皆看得太局！盖随拈一四句偈皆可，要在当机与否。如六祖闻‘应无所住而生其心’，即大彻悟之类是也。</p>
<p><a name="a09"></a><span style="color:#333399">○一相无相分第九<span lang="EN-US"></span></span></p>
<p>一相者，即实相无分别相。</p>
<p><b><span style="color:teal">‘须菩提！于意云何？须陀洹能作是念：“我得须陀洹果”不？’须菩提言：‘不也，世尊！何以故？须陀洹名为入流，而无所入，不入色声香味触法，是名须陀洹。’‘须菩提！于意云何？斯陀含能作是念：“我得斯陀含果”不？’须菩提言：‘不也，世尊！何以故？斯陀含名一往来，而实无往来，是名斯陀含。’‘须菩提！于意云何？阿那含能作是念：“我得阿那含果”不？’须菩提言：‘不也，世尊！何以故？阿那含名为不来，而实无不来，是故名阿那含。’‘须菩提！于意云何？阿罗汉能作是念：“我得阿罗汉道”不？’须菩提言：‘不也，世尊！何以故？实无有法名阿罗汉。世尊！若阿罗汉作是念：“我得阿罗汉道”，即为著我人众生寿者。世尊！佛说我得无诤三昧，人中最为第一，是第一离欲阿罗汉。世尊！我不作是念：“我是离欲阿罗汉”。世尊！我若作是念：“我得阿罗汉道”，世尊即不说须菩提是乐阿兰那行者！以须菩提实无所行，而名须菩提是乐阿兰那行。’<span lang="EN-US"></span></span></b></p>
<p>须陀洹，译为入流；初果见道位圣人，入圣人之流。又名预流，预于圣人之流。又名逆流，众生久逐尘境，向外奔流，证初果人断分别惑，心不染尘，与众生之流相反，故曰逆流。依实相说，根尘识三同一实相，何有逆顺之相可说。斯陀含，译为一往来，二果修道位圣人，一往天上，一来人间，尚有一回生死，拣非不来故。按实相说，十界依正，同一实相，亦无彼此，实无往来也。阿那含，译为不来，亦修道位三果圣人也；不再来欲界受生。按实相说，唯一真空，来与不来之相，皆不可说也。阿罗汉，译为无生，究竟位四果圣人也；证无生时，我执十使现行皆空，曰实无有法。按实相说，实无能断所断之相。如是四果，同一实相无相，故曰无四果。以上就四果泛论一相无相，故皆答云不也。以下就当机一人四仪中，嫌坐则立等（行住坐卧），习成无诤三昧，确证一相无相，即无差别之相可诤也。无诤习至极熟曰三昧，译为正定，又名正受；正定即动静一如，正受即唯受法乐，无三受故。阿兰那，即阿兰若，译为寂静、无喧杂。乐，去声，为乐也，乐寂静处也。与人无诤，见思惑断，无能取所取。古人云：‘若能无心于万物，何妨万物常围绕。’‘视而不见，听而不闻，食而不知其味’等似之。阿罗汉得此无诤三昧，无能所对待，故得佛印；佛为大乘究竟阿罗汉，亦究竟得此无诤三昧！故受用自在，无不定时。</p>
<p><a name="a10"></a><span style="color:#333399">○庄严净土分第十<span lang="EN-US"></span></span></p>
<p>上分明正报得果，即能所无能所。此分明依报庄严，即能所无能所。初七句，宜属于第九分。盖第九分说四果无能证所证之相，此七句明我佛无能得所得之相也。然此经三十二分，为梁昭明太子所分，自后流通无人改移，愚亦不敢妄动！意虽如此，尚希具眼者择之。</p>
<p><b><span style="color:teal">佛告须菩提：‘于意云何？如来昔在然灯佛所，于法有所得不？’‘不也，世尊！如来在然灯佛所，于法实无所得。’‘须菩提！于意云何？菩萨庄严佛土不？’‘不也，世尊！何以故？庄严佛土者，即非庄严，是名庄严。’‘是故须菩提：诸菩萨摩诃萨，应如是生清净心，不应住色生心，不应住声香味触法生心，应无所住而生其心。须菩提！譬如有人身如须弥山王，于意云何？是身为大不？’须菩提言：‘甚大，世尊！何以故？佛说非身，是名大身。’<span lang="EN-US"></span></span></b></p>
<p>燃灯佛者，释迦佛于因地为善慧菩萨时，买花供养此佛，事出瑞应经。于法实无所得者，与第七分得阿耨多罗三藐三菩提，大意略同；但前约果说，此就因说耳。庄严通能所，能严有二：约人，即一切菩萨；约法，即福慧。福中有慧，慧中有福，二者不可偏废。佛土唯所严，约佛三身亦有三土：法身所住法性土，亦名常寂光净土。即如如智住如如理，实无能所，身土皆无相故，亦不须严。报身所住报土，自受用报，即果分不可说义，故庄严亦不可说。他受用报，即华藏世界，随地前地上菩萨所见庄严，胜劣不同，半属机见，半属自严。化身所住化土，即三千大千世界。随凡小机见，亦净秽不同。即为菩萨时，广修福慧所严，以为成佛度生之处。此三身土，在佛则举一即三，在机则各随所见。又但举一即三，而亦即能严所严，无能严所严。何以故？心净佛土净，故曰唯心净土。唯心是理，净土是事，理事不可偏执偏废。菩萨以福慧庄严佛土，俗谛事也。即非庄严者，不著庄严之相，三轮体空，真谛理也。是名庄严者，理事双融也。应如是下四句，从无住实相本，而生清净智慧心，庄严佛土，不住六尘境而生分别。又、非但不住六尘生死，亦不于六尘外住涅槃。应如是住，曰无所住。譬如下，庄严正报，亦应无住。身如须弥犹有限量，不及揽三世间为一身，即一实相，无彼无此，无能得所得。能严所严者，亦复如是。</p>
<p><a name="a11"></a><span style="color:#333399">○无为福胜分第十一<span lang="EN-US"></span></span></p>
<p>无为者，即真空实相。此无为实相，为一切诸法之总相，故特说此无为之福，胜一切宝施之福。</p>
<p><b><span style="color:teal">‘须菩提！如恒河中所有沙数，如是沙等恒河。于意云何？是诸恒河沙宁为多不？’须菩提言：‘甚多，世尊！但诸恒河尚多无数，何况其沙？’‘须菩提！我今实言告汝：若有善男子、善女人，以七宝满尔所恒河沙数三千大千世界，以用布施，得福多不？’须菩提言：‘甚多，世尊！’佛告须菩提：‘若善男子、善女人，于此经中，乃至受持四句偈等，为他人说，而此福德，胜前福德。<span lang="EN-US"></span></span></b></p>
<p>此与第八分，皆以无为法不住相布施，胜有为财施。若以离相财施，又何有优劣可校。</p>
<p><a name="a12"></a><span style="color:#333399">○尊重正教分第十二<span lang="EN-US"></span></span></p>
<p>大乘正宗之教，应尊重也。</p>
<p><b><span style="color:teal">‘复次、须菩提！随说是经乃至四句偈等，当知此处一切世间天人阿修罗，皆应供养，如佛塔庙，何况有人尽能受持读诵？须菩提！当知是人，成就最上第一希有之法。若是经典所在之处，即为有佛，若尊重弟子。’<span lang="EN-US"></span></span></b></p>
<p>随说者，约人，不论圣人，凡夫也。约法，不论全经，四句也。一切世间天人阿修罗者，三善道众生也。恶道众生，不及供养可知。塔者，梵语塔婆，此云高显处。庙者，梵语支提，此云灵庙，皆有可尊之相。何况下，以说四句：况受持读诵全经；能成就法、报、化三身；法身、般若、解脱三德；体、相、用三大；故为第一希有也。若尊重弟子者，此经能出生诸佛法，故法宝最尊。人能弘道，非道弘人，故佛、僧二宝最尊。又、佛灭度已，僧宝最尊。此约别相三宝说，若约一体三宝，尊一宝亦即尊三宝矣。今当一体，故曰若是云云。又、佛子能尊重经典，一切人亦应尊重，如佛弟子也。</p>
<p><a name="a13"></a><span style="color:#333399">○如法受持分第十三<span lang="EN-US"></span></span></p>
<p>依文字所诠，观照实相，起三观，观照诸法实相。</p>
<p><b><span style="color:teal">尔时、须菩提白佛言：‘世尊！当何名此经，我等云何奉持？’佛告须菩提：‘是经名为《金刚般若波罗蜜》，以是名字，汝当奉持。所以者何？须菩提！佛说般若波罗蜜，即非般若波罗蜜，是名般若波罗蜜。须菩提！于意云何？如来有所说法不？’须菩提白佛言：‘世尊！如来无所说。’‘须菩提！于意云何？三千大千世界，所有微尘，是为多不？’须菩提言：‘甚多，世尊！’‘须菩提！诸微尘，如来说非微尘，是名微尘。如来说世界，非世界，是名世界。须菩提！于意云何？可以三十二相见如来不？’‘不也，世尊！不可以三十二相见得如来。何以故？如来说三十二相，即是非相，是名三十二相。’‘须菩提！若有善男子、善女人，以恒河沙等身命布施；若复有人，于此经中乃至受持四句偈等，为他人说，其福甚多！’<span lang="EN-US"></span></span></b></p>
<p>初三句有二问：一问经名，二问奉持之法。奉持者，能顾名思义，则二问一齐解决矣。名中具三般若：持则依文字般若；若起三观，观照般若；观成，即证实相般若。如是奉持，即顾名思义也。向下有四征释：第一、以奉持法征释中道。恐不能如法奉持，故以一句征起，三句释成，令受持之。第一句，应修周遍含容观；观能说之佛，与一切佛，互摄互融无尽。所说文字般若，与一切般若，字字句句，互摄互融无尽。第二句，应修真空绝相观；观文字性空，佛身亦然。第三句，应修无碍观；观佛三谛圆融，举一即三，全三是一。又、第一句，人法双彰，以显妙有。第二句，人法双忘，以显真空。第三句，空有双照，以显中道。如是观照，是名如法受持。又、三句皆观照般若，亦不离文字、实相。‘有所说法否’，第二以人法征释中道。因第七分已显佛与法皆不可取，此分佛说是经及名，恐人谓前后自相矛盾，故又征起释成。先释法无所说者，说即无说，能说所说同一实相故。第三‘云何’，假依报征释中道。微尘世界，无非依报总别等幻有事相，有即非有，亦空有不二中道也。第四‘云何’，假佛正报征释中道。三十二妙有之相，即是非相真空，亦空有不二中道也。‘若有’下，数句较量，如三观法受持，自利利他，必证实相，故胜恒沙身命布施。</p>
<p><a name="a14"></a><span style="color:#333399">○离相寂灭分第十四<span lang="EN-US"></span></span></p>
<p>以慧忍例余度，度度三轮体空，曰离相寂灭。</p>
<p><b><span style="color:teal">尔时、须菩提闻说是经，深解义趣，涕泪悲泣，而白佛言：‘希有世尊！佛说如是甚深经典，我从昔来所得慧眼，未曾得闻如是之经。世尊！若复有人，得闻是经，信心清净，即生实相；当知是人，成就第一希有功德。世尊！是实相者，即是非相，是故如来说名实相。世尊！我今得闻如是经典，信解受持，不足为难；若当来世，后五百岁，其有众生，得闻是经，信解受持，是人即为第一希有。何以故？此人无我相、无人相、无众生相、无寿者相。所以者何？我相即是非相，人相众生相寿者相即是非相。何以故？离一切诸相，即名诸佛。’佛告须菩提：‘如是如是。若复有人，得闻是经，不惊不怖不畏，当知是人，甚为希有。何以故？须菩提！如来说第一波罗蜜，即非第一波罗蜜，是名第一波罗蜜。须菩提！忍辱波罗蜜，如来说非忍辱波罗蜜，是名忍辱波罗蜜。何以故？须菩提！如我昔为歌利王割截身体，我于尔时，无我相，无人相，无众生相，无寿者相。何以故？我于往昔节节支解时，若有我相、人相、众生相、寿者相，应生嗔恨。须菩提！又念过去于五百世，作忍辱仙人，于尔所世，无我相，无人相，无众生相，无寿者相。‘是故须菩提：菩萨应离一切相，发阿耨多罗三藐三菩提心。不应住色生心，不应住声香味触法生心。应生无所住心；若心有住，即为非住；是故佛说菩萨心不应住色布施。须菩提！菩萨为利益一切众生故，应如是布施。如来说一切诸相，即是非相。又说一切众生，即非众生。须菩提！如来是真语者，实语者，如语者，不诳语者，不异语者。须菩提！如来所得法，此法无实无虚。须菩提！若菩萨心住于法而行布施，如人入闇，即无所见。若菩萨心不住法而行布施，如人有目，日光明照，见种种色。须菩提！当来之世，若有善男子、善女人，能于此经受持读诵，即为如来以佛智慧，悉知是人，悉见是人，皆得成就无量无边功德。<span lang="EN-US"></span></span></b></p>
<p>初二行，悲喜交集。前七句，喜今得闻；后四句，悲前未闻。佛之慧眼了真空，声闻慧眼了偏空，今亦了真空，故曰深解义趣。‘若复’下七句，以己励今。‘是实’下三句，释实相。‘我今’下九句，以己励后。得闻，即闻慧。信解，即思慧；于一隅反三隅也。受持，即修慧。三慧举一即三。向下有六征释，前四征释希有：第一征释，双明人我执、法我执，两重四相皆空，故即转凡成圣，回小向大，二种希有。第二征释，释中四句作二句，四相作一句，牒起所无；即非两句作一句，释成空执。两重四相空时，即落空执之相，故曰即是非相；非有二执四相故。第三征释，空相亦空；即人、法、空，三相皆离，故曰离一切相，即菩萨中希有，故曰即名诸佛。如是如是者，佛意如是，汝亦如是，以心印心，同一心也。或闻人空不惊，或闻法空不怖，或闻空空不畏。顺俗谛故不惊，顺真谛故不怖，顺中谛故不畏。第四征释，解三谛圆融故希有。佛说第一波罗蜜者，文字般若，俗谛也。六度，度度第一，今指般若度为第一者，无般若不善修余五度故。即非第一波罗蜜者，扫相归性，真谛也。是名第一般若波罗蜜者，真俗不碍也。第五顺，第六反，征释忍度离相之事。忍辱波罗蜜者，忍能助慧故，则忍度亦第一可知。三谛同上三谛。亦可知修忍要离一切相，方能不感未来苦果。著相遇辱，则亦忍亦嗔。嗔心一生，则必图报。若循环报复，则不能出轮回，仍感苦果也。众生来辱我，我能忍，曰生忍，又名耐冤害忍。非忍辱波罗蜜者，即法忍，又名安受苦忍。忍，就能忍人说，即菩萨。辱，就对方说，即能加侮辱之人。如是能忍之我相，所忍之人相，及辱我之语言器具，以空观之，三轮皆空无自性，终日忍而无能忍所忍故。是名忍辱波罗蜜者，即无生法忍，又名谛察法忍。观能忍、所忍、三轮一切诸法，性本不生，同一实相真理，即空即有，真俗圆融也。以上所说，可为知者道，难与俗人言。恐众生但解不行，如说食不饱，数宝不富。故佛将自己因地修行忍智三轮空相，说与众生作则。梵语歌利，此云极恶，即今之憍陈如也。佛于彼时不嗔故，所割平复如故，并愿成佛时先度于彼，故今成道，先度陈如。不嗔，人空也。三轮空，法空也。身平、愿度，空空也。‘又念’下八句，为如来修忍离相之时。‘是故’下三句，正明无住生心，通于诸度。‘不应’二句，反显。‘应生’下五句，一句正明，次二句又反显，次二句结成妙行。‘菩萨’下二句，明责有所应。次下四句，总说诸度，三轮应空。一切诸相，总六度诸相，皆是实相，故曰即是非相。略‘是名诸相’句。一切众生即非众生者，众生皆具实相理性。观相原妄，曰一切众生；观性原真，曰即非众生；略‘是名众生’句。次下以五语劝信佛语。此法无实无虚者，此实相法。无实，真空也；无虚，妙有也；唯证乃知。此下，双明住否损益。住于法者，即住于相也。住相有漏，漏于生死轮回，不见真空妙有。不住法者，即不住相也。无漏，即实相。诸佛皆证实相，而成佛果依正庄严。‘当来’下，言此人功德，除佛无人能知。</p>
<p><a name="a15"></a><span style="color:#333399">○持经功德分第十五<span lang="EN-US"></span></span></p>
<p>无三执、四相持经，而亦不著持经功德，其德乃大。</p>
<p><b><span style="color:teal">‘须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施；如是无量百千万亿劫，以身布施。若复有人，闻此经典，信心不逆，其福胜彼。何况书写、受持、读诵，为人解说？须菩提！以要言之：是经有不可思议，不可称量，无边功德。如来为发大乘者说，为发最上乘者说。若有人能受持、读诵，广为人说，如来悉知是人，悉见是人，皆成就不可量，不可称，无有边，不可思议功德。如是人等，即为荷担如来阿耨多罗三藐三菩提。何以故？须菩提！若乐小法者，著我见、人见、众生见、寿者见，即于此经，不能听受读诵、为人解说。须菩提！在在处处，若有此经，一切世间天人阿修罗，所应供养。当知此处即为是塔，皆应恭敬，作礼围绕，以诸华香而散其处。<span lang="EN-US"></span></span></b></p>
<p>善男子、善女人者，著相善人也。其身命布施，胜第十三分可知。初中后日分者，西域风俗，分昼夜六时：初日分，中日分，后日分，曰昼三时；初夜分，中夜分，后夜分，曰夜三时。若复有人者，法施不著相人也。为发大乘者，即发二利菩萨心。发最上乘者，即发成佛之心。二发字，通已发堪发，皆人人可发。‘彼既丈夫我亦尔’，学者不可自暴自弃！此又非人人可以为尧舜可比。荷担者，荷担佛法，化度众生。无尽灯，代代相传；无尽愿，生生无穷。又担法，即担众生也。乐小法者，小心著相，希求自了，不能利生，即不能如法听受读诵，亦不如法为人解说。如法，即不著相也。发大心不著相布施，使自他皆超生死，圆成佛道，依正庄严，故其德不可思议。否则以出世大法，倒求异求，诚为可惜！</p>
<p><a name="a16"></a><span style="color:#333399">○能净业障分第十六<span lang="EN-US"></span></span></p>
<p>以前十五分，皆显般若有离二我执及空执之妙用，及出生诸佛法之妙用。此分又显有能净业障之妙用。</p>
<p><b><span style="color:teal">‘复次、须菩提！善男子、善女人，受持读诵此经，若为人轻贱，是人先世罪业，应堕恶道。以今世人轻贱故，先世罪业，即为消灭，当得阿耨多罗三藐三菩提。须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事，无空过者。若复有人，于后末世，能受持读诵此经，所得功德，于我所供养诸佛功德，百分不及一，千万亿分，乃至算数譬喻所不能及。须菩提！若善男子、善女人，于后末世，有受持读诵此经，所得功德，我若具说者，或有人闻，心即狂乱，狐疑不信！须菩提！当知是经义不可思议，果报亦不可思议。’<span lang="EN-US"></span></span></b></p>
<p>受持读诵此经，应为智人恭敬供养，称扬赞叹，而反为愚人轻贱，定是宿业深重，应堕恶道。以不但受持此经文，又能受持此经空四相义故。为人轻贱，不与人较，则罪障消灭，当得菩提。‘我念’下十三句，以供佛功德较量持经功德也。此分，我佛自以多生供佛因行较量。第八，第十一分，以七宝布施功德较量。第十三分，第十五分，以身命布施功德较量。以上五层，及下二十四、三十二分大功德，皆不及有人受持读诵此经功德。‘不能及’下九句，正明不可议，影不可思。末二不可思议，以义深果大，结成经功。纵有倒求异求，终必能净业障，真不可思议也。</p>
<p><a name="a17"></a><span style="color:#333399">○究竟无我分第十七<span lang="EN-US"></span></span></p>
<p>如小乘之人无我，大乘之法无我，不得谓之究竟无我。必于二空之我亦空，翻成一切法皆是佛法，始得谓之究竟无我。</p>
<p><b><span style="color:teal">尔时，须菩提白佛言：‘世尊！善男子、善女人，发阿耨多罗三藐三菩提心，云何应住？云何降伏其心？’佛告须菩提：‘善男子、善女人，发阿耨多罗三藐三菩提心者，当生如是心：我应灭度一切众生，灭度一切众生已，而无有一众生实灭度者。何以故？须菩提！若菩萨有我相、人相、众生相、寿者相，即非菩萨。所以者何？须菩提！实无有法发阿耨多罗三藐三菩提心者。须菩提！于意云何？如来于然灯佛所，有法得阿耨多罗三藐三菩提不？’‘不也，世尊！如我解佛所说义，佛于然灯佛所，无有法得阿耨多罗三藐三菩提。’佛言：‘如是，如是。须菩提！实无有法，如来得阿耨多罗三藐三菩提。须菩提！若有法，如来得阿耨多罗三藐三菩提者，然灯佛则不与我授记：“汝于来世，当得作佛，号释迦牟尼”。以实无有法，得阿耨多罗三藐三菩提，是故然灯佛与我授记，作是言：“汝于来世，当得作佛，号释迦牟尼”。何以故？如来者，即诸法如义。若有人言：如来得阿耨多罗三藐三菩提。须菩提！实无有法，佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚，是故如来说一切法，皆是佛法。须菩提！所言一切法者，即非一切法，是故名一切法。须菩提！譬如人身长大。’须菩提言：‘世尊！如来说人身长大，即为非大身，是名大身。’‘须菩提！菩萨亦如是；若作是言：“我当灭度无量众生”，即不名菩萨。何以故？须菩提！实无有法，名为菩萨。是故佛说一切法无我，无人，无众生，无寿者。须菩提！若菩萨作是言：“我当庄严佛土”，是不名菩萨。何以故？如来说庄严佛土者，即非庄严，是名庄严。须菩提！若菩萨通达无我法者，如来说名真是菩萨。<span lang="EN-US"></span></span></b></p>
<p>此分问词，虽同第二分，然前以不解虚心而问。今乃已解‘无住’‘降心’，而疑此为能发心之法，不知无住即菩提心相，降心即菩提心用，故有此疑问。如云：是否以上文所说‘无住’‘降心’之法，为能发心之法耶？盖不知中道实相，本无能所，乃俱生法执，妄执无住降心为能发心之法，菩提心为所发之心，即分别法执。‘佛告’下十四句，正明称实相发心度生，皆无能所已。次四句乃以得果有能所否，反问当机。就其所答，知彼疑惑已除，故印许之。以下佛恐余人未解，故又推广一切能所无能所。分二：先法说，又六：初二句，明得菩提无能所，次三句征释无能所。如来二字，约法身不变曰如，随缘曰来。不变而随缘，遍为十界依正之体。诸法为即体之相，体为即相之性，故似有能遍所遍，而实无能所，故曰即诸法如义。三、若有句，出凡情。四、实无句，破凡情。五、四句结成中道实相。无实者，阿耨多罗三藐三菩提真空故，不可以耳闻，不可以眼见。无虚者，阿耨多罗三藐三菩提，妙有故，众生闻名不虚闻，见相不虚见，皆得度故。菩提既如是，一切法皆然。又无实故，凡所有相，皆是虚妄；无虚故，一切法皆是佛法。六、三句释一切法皆中道实相，无能所对待。次喻明，以得大果报身无能所，喻得菩提无能所。首句佛一举喻，当机即解，如文可知。佛恐仍有不解法喻皆无能所者，又借当机以度生严土不忘能所之菩萨为诫。末二句，结成无能所对待，究竟无我，乃证一真不二之实相真我。</p>
<p><a name="a18"></a><span style="color:#333399">○一体同观分第十八<span lang="EN-US"></span></span></p>
<p>一实相体，本无彼此、生佛、依正、色心，皆同一实相，学者应如是观。又不著能见所见，方能遍见诸法。佛无著故，无所不见。能所无二，如镜与相，思之可知。五眼如一镜，十界依正色心如相。不可妄分能所，分则见此不见彼。</p>
<p><b><span style="color:teal">‘须菩提！于意云何？如来有肉眼不？’‘如是，世尊！如来有肉眼。’‘须菩提！于意云何？如来有天眼不？’‘如是，世尊！如来有天眼。’‘须菩提！于意云何？如来有慧眼不？’‘如是，世尊！如来有慧眼。’‘须菩提！于意云何？如来有法眼不？’‘如是，世尊！如来有法眼。’‘须菩提！于意云何？如来有佛眼不？’‘如是，世尊！如来有佛眼。’‘须菩提！于意云何？如恒河中所有沙，佛说是沙不？’‘如是，世尊！如来说是沙。’‘须菩提！于意云何？如一恒河中所有沙，有如是沙等恒河，是诸恒河所有沙数佛世界，如是宁为多不？’‘甚多，世尊！’佛告须菩提：‘尔所国土中，所有众生，若干种心，如来悉知。何以故？如来说诸心，皆为非心，是名为心。所以者何？须菩提！过去心不可得，现在心不可得，未来心不可得。<span lang="EN-US"></span></span></b></p>
<p>肉眼碍非通，一纸之隔，即不能见，凡夫也。天眼通非碍，四圣及天人鬼神等有，洞视无碍，而大小不等。慧眼了真空，三乘等有，但了我空、法空、空空不同。法眼但观俗，唯菩萨用观俗谛及众生根机。佛眼具上四眼，故曰佛眼具一切。诸佛五眼圆明，一即五，五即一，横遍十方，竖穷三际，无所不知，无所不见，即大圆镜智。文中所现之相，有五种多：一沙多，二恒河多，三世界多，四众生多，五心多。佛于五眼，随举一眼皆见此五种多。显所见所知无穷无尽，无能无所，同一实相故。若干种心者，众生无量无边，而每一众生，又具若干妄想心，是为心多。诸心者，诸妄想心。如来知非实有，当体全空，故曰皆为非心；非真心故。所谓心生则种种法生，法生则种种心生。心境互相生起，灭亦如是。故非常住真心。是名为心者，真妄不二也。既知生灭妄想心非心，乃知其体即不生灭之真心矣，亦三谛圆融也。过现未三心，乃真心随三际六尘之缘所现之妄心；此心虽妄有生灭，而真心仍不离生灭，读者应同作一体实相观。一体，心体也；过现未来，心用也。在智人，用不离体故；十世古今不离于当念，体不离用故；一念舒为无量劫。三心不可得者，指迷人迷此体故，皆无实体可得，故用亦不能卷舒自在。</p>
<p><a name="a19"></a><span style="color:#333399">○法界通化分第十九<span lang="EN-US"></span></span></p>
<p>法，心法也。此真心无界而言界，一切众生皆在心中；菩萨自心中众生，不拣冤亲；故曰法界通化。</p>
<p><b><span style="color:teal">‘须菩提！于意云何？若有人满三千大千世界七宝，以用布施，是人以是因缘得福多不？’‘如是，世尊！此人以是因缘，得福甚多。’‘须菩提！若福德有实，如来不说得福德多；以福德无故，如来说得福德多。<span lang="EN-US"></span></span></b></p>
<p>初八句问答福德。因即真空之心，缘即妙有之施。次三句，明有著不多。后二句明无著，乃称实相无尽，故多。</p>
<p><a name="a20"></a><span style="color:#333399">○离色离相分第二十<span lang="EN-US"></span></span></p>
<p>佛意，教一切人离一切色相。文中举佛之殊胜相，意谓胜相既离，余相岂可著乎？第五分及第十三分，离化身相，此离报身相耳。</p>
<p><b><span style="color:teal">‘须菩提！于意云何？佛可以具足色身见不？’‘不也，世尊！如来不应以具足色身见。何以故？如来说具足色身，即非具足色身，是名具足色身。’‘须菩提！于意云何？如来可以具足诸相见不？’‘不也，世尊！如来不应以具足诸相见。何以故？如来说诸相具足，即非具足，是名诸相具足。’<span lang="EN-US"></span></span></b></p>
<p>学者当与第二十七分合看，乃即色相离色相，勿落断灭相。色身是总，诸相是别，无非他受用报身。</p>
<p><a name="a21"></a><span style="color:#333399">○非说所说分第二十一<span lang="EN-US"></span></span></p>
<p>上分教人离佛色相，此分教人离佛法相。又、上分离人，此分离法。初四句遮凡情，次四句释凡情，次四句明正义，末段问答显信。</p>
<p><b><span style="color:teal">‘须菩提！汝勿谓如来作是念：“我当有所说法”。莫作是念！何以故？若人言如来有所说法，即为谤佛，不能解我所说故。须菩提！说法者，无法可说，是名说法。’尔时，慧命须菩提白佛言：‘世尊！颇有众生，于未来世，闻说是法，生信心不？’佛言：‘须菩提！彼非众生，非不众生。何以故？须菩提！众生众生者，如来说非众生，是名众生。’<span lang="EN-US"></span></span></b></p>
<p>若执著所说文字法相，如执指为月，即为谤佛法也。故曰：依文解义，三世佛冤。慧命须菩提者，续佛慧命，传佛慧命之嘉号也。彼非众生非不众生者，是菩萨故。众生众生者，双牒上文也。如来说非众生者，非凡夫也。是名众生者，虽是菩萨而未成佛故。此菩萨已知心佛众生三无差别，必信佛法三谛圆融。</p>
<p><a name="a22"></a><span style="color:#333399">○无法可得分第二十二<span lang="EN-US"></span></span></p>
<p>得其本有，故曰无法可得。此依四依，不依四不依也。</p>
<p><b><span style="color:teal">须菩提白佛言：‘世尊！佛得阿耨多罗三藐三菩提，为无所得耶？’佛言：‘如是，如是。须菩提！我于阿耨多罗三藐三菩提，乃至无有少法可得，是名阿耨多罗三藐三菩提。<span lang="EN-US"></span></span></b></p>
<p>尊者于十七分，已领佛无法可得，故知今为他问。众生佛性与诸佛等，在凡不减，在圣不增。佛作众生时，不欠丝毫，故成佛时，亦无少法可得。</p>
<p><a name="a23"></a><span style="color:#333399">○净心行善分第二十三<span lang="EN-US"></span></span></p>
<p>净心，即无我、法、空三执；行善，即修六度；亦空有不二之实相中道耳。</p>
<p><b><span style="color:teal">‘复次、须菩提！是法平等，无有高下，是名阿耨多罗三藐三菩提。以无我、无人、无众生、无寿者，修一切善法，即得阿耨多罗三藐三菩提。须菩提！所言善法者，如来说即非善法，是名善法。<span lang="EN-US"></span></span></b></p>
<p>是法，指实相般若也。随迷悟缘，造作不同，故感十法界依正二报，高下不等。克其本体，实无高下也。圆证无高下者，即成佛矣。如何证？修一切善法，离空有，故得菩提。如何修？以观照般若，不著空有，修六度善法故。‘所言’下，亦三谛圆融可知。</p>
<p><a name="a24"></a><span style="color:#333399">○福智无比分第二十四<span lang="EN-US"></span></span></p>
<p>亦不著福智，则福智无比。</p>
<p><b><span style="color:teal">‘须菩提！若三千大千世界中，所有诸须弥山王，如是等七宝聚，有人持用布施；若人以此《般若波罗蜜经》，乃至四句偈等，受持读诵，为他人说，于前福德，百分不及一，百千万亿分，乃至算数譬喻所不能及。<span lang="EN-US"></span></span></b></p>
<p>乘上实相平等法，行法布施故，福德智慧，亦胜无比对也。依无住观智，受持、读诵、书写、解说此经，一一皆福智无比。以一切贤圣因果，皆从此经平等出故。</p>
<p><a name="a25"></a><span style="color:#333399">○化无所化分第二十五<span lang="EN-US"></span></span></p>
<p>佛与众生，约相，似有能化所化；约性，实无能所，亦性相不二也。</p>
<p><b><span style="color:teal">‘须菩提！于意云何？汝等勿谓如来作是念：“我当度众生”。须菩提！莫作是念。何以故？实无有众生如来度者。若有众生如来度者，如来即有我人众生寿者。须菩提！如来说有我者，即非有我，而凡夫之人，以为有我。须菩提！凡夫者，如来说即非凡夫，是名凡夫。<span lang="EN-US"></span></span></b></p>
<p>恐愚人闻法施福大，而又著能度所度之相，故两呼当机云：勿谓有能度之我相，所说之法相，及所度之众生相。征释中，先顺释，次反释。如来说有我者，俗谛也。即非有我，真谛也。略‘是名为我’中谛句。而凡夫之人，不能真俗融通，以为有我，仍是遍计。凡夫二字，犹言平常无智人也。又凡者，泛也，浮也，漂也；谓漂于六道生死苦海中之人也。末三句，恐愚人闻佛说凡夫，又成遍计，故又以三谛融通之。</p>
<p><a name="a26"></a><span style="color:#333399">○法身非相分第二十六<span lang="EN-US"></span></span></p>
<p>法身无相，无所不相，为一实相。非三慧境，无能所故，唯证乃知，故不可以相观。观，思慧也，比量也。</p>
<p><b><span style="color:teal">‘须菩提！于意云何？可以三十二相观如来不？’须菩提言：‘如是如是，以三十二相观如来。’佛言：‘须菩提！若以三十二相观如来者，转轮圣王，即是如来。’须菩提白佛言：‘世尊！如我解佛所说义，不应以三十二相观如来。’尔时，世尊而说偈言：‘若以色见我，以音声求我，是人行邪道，不能见如来。<span lang="EN-US"></span></span></b></p>
<p>如是如是二句，乃尊者顺凡情答，非不知法身无相。转轮圣王仍是凡夫，亦有三十二相。故下有‘如我’、‘不应’二句白佛。行邪道者，即常见外道。不能见如来者，以色见声求，即有能所，不能见法身如来也。此为著色身相者，破著心，使不落常见故；并非破妙相，落断见也。</p>
<p><a name="a27"></a><span style="color:#333399">○无断无灭分第二十七<span lang="EN-US"></span></span></p>
<p>此为著空者破著心，使不落断见，并非破真空。当知报化色身，不离法身，法身不离报化色身，方不落断常见。二见虽皆是病，而宁起有见如须弥山，不起无见如芥子许！以事有挟理之功，理无独立之能故。</p>
<p><b><span style="color:teal">‘须菩提！汝若作是念：“如来不以具足相故，得阿耨多罗三藐三菩提”。须菩提！莫作是念：“如来不以具足相故，得阿耨多罗三藐三菩提”。须菩提！汝若作是念；发阿耨多罗三藐三菩提心者，说诸法断灭。莫作是念！何以故？发阿耨多罗三藐三菩提心者，于法不说断灭相。<span lang="EN-US"></span></span></b></p>
<p>具足相者，福慧二严之报身相也。佛之三身，即三大，皆三一圆融，可合可开，不可偏执法身非报化相。末句言世出世间一切法，皆非断灭，皆有因果相。若执性拨无因果相，即落断见外道，又是邪见。</p>
<p><a name="a28"></a><span style="color:#333399">○不受不贪分第二十八<span lang="EN-US"></span></span></p>
<p>菩萨无我见故，但修福德，而不受不贪。以我见修，非真菩萨。称实幻修，其福亦称实相，竖穷横遍，故佛福德无有限量。盖愈不贪著，其福德愈大，而愈能福利于人。故曰：假使百千劫，所作业不亡，因缘会遇时，果报还自受。福业如是，罪业亦然。</p>
<p><b><span style="color:teal">‘须菩提！若菩萨以满恒河沙等世界七宝，持用布施；若复有人，知一切法无我，得成于忍，此菩萨胜前菩萨所得功德。何以故！须菩提！以诸菩萨不受福德故。’须菩提白佛言：‘世尊！云何菩萨不受福德？’‘须菩提！菩萨所作福德，不应贪著，是故说不受福德。<span lang="EN-US"></span></span></b></p>
<p>知法无我，得成于忍者，智慧也。习忍曰忍，忍成曰慧。未习熟时，一遇顺逆境，有我见起，即忍。得成于忍，则不但能忍之我空，所忍之法亦空也。安忍我法俱空之福德，即称真空，不可较矣。</p>
<p><a name="a29"></a><span style="color:#333399">○威仪寂静分第二十九<span lang="EN-US"></span></span></p>
<p>亦同第二十六分法身非相之义也。有身相，即有行住坐卧四威仪也。寂静，即空寂也。约事说，修行人应于行住坐卧练习威仪：习行如风，不偏不曲，当平视直进。住，即立也；习立如松，不跛立，不倚立。习坐如钟，盘膝而坐，上小下大。习卧如弓，不左胁卧，不覆卧，不仰卧，当右胁而卧，右手枕头，左手搭膝，弯曲如弓，名吉祥卧。如是则有威可畏，人不敢犯；有仪可仰，人不忍离。如有威无德，不能摄受众生。有德无威，不能折伏众生。</p>
<p><b><span style="color:teal">‘须菩提！若有人言：如来若来、若去、若坐、若卧，是人不解我所说义。何以故？如来者：无所从来，亦无所去，故名如来。<span lang="EN-US"></span></span></b></p>
<p>有人，即指执相迷性之人。末三句，虽指法身，实通报化。譬如月在天上，影现水中，月不下降，水不上升。天上月，喻佛法身不来。水中月，喻佛色身去来。水，喻众生心。心水净，即见月来；心水浊，即见月去。月无来去而现来去，来去即无来去。又、如来者，乘如实道，来成正觉，报身也；乘如实道，来化众生，化身也；皆通法身。众生见否，在自心净否。佛在世时，见佛者谓佛来，而亦有不见佛者谓佛不来也。佛灭度时，见佛灭者谓佛去，而亦有不见灭者谓佛不去也。又、如实道是体，来去是用，从体起用，曰如来；摄用归体，曰无来去。学者当于佛入城乞食，解无来去等，方契中道。</p>
<p><a name="a30"></a><span style="color:#333399">○一合理相分第三十<span lang="EN-US"></span></span></p>
<p>理相，即实相；通十界依正，不分彼此，曰一合相。经文分三：一、问中双征界尘而略界；二、答中先尘后界；三、证中释界略尘。</p>
<p><b><span style="color:teal">‘须菩提！若善男子、善女人，以三千大千世界，碎为微尘。于意云何？是微尘众，宁为多不？’须菩提言：‘甚多，世尊！何以故？若是微尘众实有者，佛则不说是微尘众，所以者何？佛说微尘众，即非微尘众，是名微尘众。世尊！如来所说三千大千世界，即非世界，是名世界。何以故？若世界实有，则是一合相。如来说一合相，即非一合相，是名一合相。’‘须菩提！一合相者，即是不可说，但凡夫之人，贪著其事。<span lang="EN-US"></span></span></b></p>
<p>恐愚人闻上法身理一、无相、无去来，报化事多、有相、有去来、疑三身异而非一，故此分以大千界，喻法身理一，即多之一，是不可思议之一。微尘喻报化事多，即一之多，是不可思议之多。一多相即，实非一异，岂非三身举一即三，全三是一耶？微尘、世界，亦复如是；非一非异，不可思议。约喻，尘界文皆三谛圆融，同第十三分，借此以知三身亦非一异，云何疑佛三身有一异耶？若微尘实有者，即是不可合，故曰即非微尘。若世界实有者，即是不可分，故曰即是一合相；此反显也。尘既可合，云何说定多？界既可分，云何说定一？此正明也。一合相，即非一合相，是名一合相；三谛义亦同前。佛云一合相即是不可说者，盖以实相理体，十界同具，不可说一，不可说异。如起信论中，说离言真如：离名字相，离言说相，离心缘相；开口便错，动念即乖！一理散为万事，故非一；末复合为一理，故非多。愚人闻一执一，闻多执多，悲夫！</p>
<p><a name="a31"></a><span style="color:#333399">○知见不生分第三十一<span lang="EN-US"></span></span></p>
<p>此中分二：先明众生著相知见，又二：初八句就凡人问答，次三句就圆融征释不解。后明佛圆融知见，又二：先示应学，末二句正明一切法相圆融。</p>
<p><b><span style="color:teal">‘须菩提！若人言：佛说我见、人见、众生见、寿者见。须菩提！于意云何？是人解我所说义不？’‘不也，世尊！是人不解如来所说义。何以故？世尊说：我见、人见、众生见、寿者见，即非我见、人见、众生见、寿者见；是名我见、人见、众生见、寿者见。’‘须菩提！发阿耨多罗三藐三菩提心者，于一切法：应如是知，如是见，如是信解，不生法相。须菩提！所言法相者，如来说即非法相，是名法相。<span lang="EN-US"></span></span></b></p>
<p>如来依现量智说，故三谛圆融，本无分别。我等学佛说，是依圣教量，用比量智，分明辨别。此不可妄想分别之法，分明辨别，与妄想分别，大有轩轾。真发菩提心者，不但于我，无我见等四见，于世出世一切法，亦无我见等四见。故曰如是知见，如是信解，不生法、非法相执，是真菩萨也。</p>
<p><a name="a32"></a><span style="color:#333399">○应化非真分第三十二<span lang="EN-US"></span></span></p>
<p>此分科文，似与经文全不相符。盖以应化非真佛，喻文字非般若也。又持诵奉行等，皆流通义也。</p>
<p><b><span style="color:teal">‘须菩提！若有人以满无量阿僧祇世界七宝，持用布施；若有善男子、善女人，发菩萨心者，持于此经，乃至四句偈等，受持读诵，为人演说，其福胜彼。云何为人演说？不取于相，如如不动。何以故？一切有为法，如梦、幻、泡、影，如露、亦如电，应作如是观。’佛说是经已，长老须菩提，及诸比丘、比丘尼、优婆塞、优婆夷、一切世间天人阿修罗，闻佛所说，皆大欢喜，信受奉行。<span lang="EN-US"></span></span></b></p>
<p>应机所化之佛身，虽非法身真佛，而不离真，故不可不恭敬供养礼拜赞叹。如应机所说之般若经，虽非实相般若，而能显实相，故不可不受持读诵书写解说奉行。何以故？无事不显理故；无假不成真故；无相不显性故。受之于心，执持不忘。对本而读，背本而诵，皆属自利。为人演说，即是利他。若兼书写，又通二利。若取我法二执及空执等相，是自失其利。而所种金刚种，亦不可思议。为人演说不取于相者，演说文字、观照、实相三般若，即文字离文字，即理事无碍之实相中道也。如如不动者：事如如理，不为事所动；理如如事，不为理所动；一如无二如，故曰如如不动。又、说法人以真空为座，不离真空故，真空岂有动乎？科说应化非真佛，随缘示现故。文显文字非真经，因缘所生故。佛法既非真，余者可例知。故颂曰；一切有为法，如梦、幻、泡、影，如露、亦如电，应作如是观。三乘法为无漏有为，种成菩提涅槃。凡夫法为有漏有为，漏于生死苦海。佛法有为无为相即，故三业尽未来，于众生梦心中利生，岂非如梦？学人于有漏惑业，当断而不为。终成菩提者，当为之使成。末句观字，去声，即观照般若。非用眼看，乃回光返照之观照也。六喻皆假观，一假一切假，无空无中无不假。今试就一喻观之，观成三昧，可证实相。比比作梦人，谁是观梦者？观照能破我执法执空执，渐进观照，久之即可究竟成佛。比丘译为‘乞士’，通上下；‘怖魔’，通内外；‘破恶’，通自他。上求法于诸佛，下乞食于众生，曰乞士。乞食者，佛制已出家者，不许复作士农工商，应学戒定慧三藏十二部经典，学解还须学行。一生专学，尚且不及，安能作谋衣食事乎？在家欲求福慧者，以衣服饮食卧具医药四事施之，比丘亦藉此以行法施。然法可贪，财不可贪，佛子不可不知。比丘尼，乞士女，义同前。优婆塞、优婆夷，译为近事男、近事女，谓在家亲近事奉三宝之男女二众。以上为佛之四众弟子。天，人，阿修罗，为三善道。三恶道不能闻法故。或天人，修罗，为八部之二。佛每说法，必有天龙八部听法及护法故。八部者：即天、龙、夜叉、干达婆、阿修罗、迦楼罗、紧那罗、摩侯罗伽是也。然有权有实：权，即大权菩萨示现化度彼类；实，即应受此报者。世间二字，通依正。世约时，迁流义，过现未来迁流不停也。间约处，间隔义，此国彼国，十方无尽。闻，闻慧也。信受，思慧也。奉行，修慧也。以慧修六度万行故。行者著相之浅浅，胜于外道之深深；况序、正、流通三分，皆以不可思议圆融中道，开示悟入佛之知见。</p>
