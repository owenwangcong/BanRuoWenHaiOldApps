<p align="center" style="text-align:center"><b><span style="font-size:36.0pt;color:#FF6600">佛说无量寿经义疏<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">曹魏天竺三藏 康僧铠 译经<span lang="EN-US"></span></span></p>
<p align="center" style="text-align:center"><span style="color:#003300">隋京师净影寺沙门 慧远 撰疏</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">佛说无量寿经义疏卷一</a></span></p>
<p align="center" style="text-align:center"><span lang="EN-US"><a href="#a02">佛说无量寿经义疏卷二</a></span></p>
<p align="center" style="text-align:center"><span lang="EN-US"><a href="#a03">佛说无量寿经义疏卷三</a></span></p>
<p align="center" style="text-align:center"><span lang="EN-US"><a href="#a04">佛说无量寿经义疏卷四</a></span></p>
<p align="center" style="text-align:center"><span lang="EN-US"><a href="#a05">佛说无量寿经义疏卷五</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a06">佛说无量寿经义疏卷六</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">佛说无量寿经义疏卷一<span lang="EN-US"></span></span></p>
<p><span style="&quot;Times New Roman&quot;">［疏］</span>圣教不同。略要唯二。一声闻藏。二菩萨藏。教声闻法。名声闻藏。教菩萨法。名菩萨藏。声闻藏中。所教有二。一声闻声闻。二缘觉声闻。声闻声闻者。是人先来求声闻道。常乐观察四真谛法。成声闻性。于最后身。值佛为说四真谛法。而得悟道。本声闻性。今复闻声而得悟道。是故名为声闻声闻。经言为求声闻者说四谛法。此之谓也。缘觉声闻者。是人本来求缘觉道。常乐观察十二因缘。成缘觉性。于最后身。值佛为说十二缘法。而得悟道。本缘觉性。以最后身闻声悟道。是故号曰缘觉声闻。经言。为求缘觉者说十二缘。据此为言。成二虽殊。同受小法。并于现在闻声悟道。是故对斯二人所说。为声闻藏。菩萨藏中。所立二。一渐。二顿。言渐入者。是人过去曾学大法。中间习小。证得小果。后还入大。从小来。称之为渐。故经说言。除先修习学小乘者。我今亦令入是法中。此是渐入。言顿悟者。有诸众生。久习大乘相应善根。今始见佛。则能入大。大不由小。因之为顿。故经说言。或有众生。世世已来。常受我化。始见我身。闻我所说。即皆信受。入如来慧。此是顿悟。渐入菩萨。藉浅阶远。顿悟菩萨。一越解大。顿渐虽殊。以其当时受大处一。是顿悟菩萨一越解大。顿渐虽殊。以其当时受大处一。是故对斯二人所说。为菩萨藏。圣教虽众。不出此二。故龙树云。佛灭度后。迦叶阿难。于王舍城。结集法藏。为声闻藏。文殊阿难。于铁围山。集摩诃衍。为菩萨藏。地持亦云。佛为声闻菩萨行出苦道。说修多罗。结集经者。集为二藏。以说声闻所行。为声闻藏。说菩萨行。为菩萨藏。故知圣教。无出此二。此二亦名大乘小乘。半满教等。名虽反改。其义不殊。今此经者。二藏之中。菩萨藏收。为根熟人顿教法轮。云何知顿。此经正为凡夫人中。厌畏生死。求正定者。令发心。生于净土。不从小大。故知是顿。</p>
<p><span style="&quot;Times New Roman&quot;">［疏］</span>已知分者。次释其名。今言佛说无量寿经者。盖乃标经部别名也。诸经所以皆首题其名。为示所明法。此经宗显无量寿佛所行所成。及所摄化。故始举之。但彼诸经得名不同。或但就法。如涅槃等。或唯就人。如提谓经。太子经等。或单就事。如枯树经等。或偏就喻。如大云经。宝箧经等。或有就时。如时非时经。或就处所。如僧伽经。伽耶山顶经等。或人法双题。如维摩经。胜鬘经等。或事法并举。如彼方等大集经等。或法喻并彰。如华严法华经等。或人法双举。如舍利子问疾经等。如是非一。今此经者。就人为名。初列人。凡有四种。一举就人。如维摩等。二举问人。如文殊问等。三举所说之人。如太子经等。四举所化之人。如须摩提女玉琊经等。今此经首。通举能说及所说人。初言佛者。举能说人。无量故佛者。举所说人。起说不同。凡有五种。如龙树说。一佛自说。二圣资说。三诸天说。四神仙等说。五变化人说。此经佛说。为简余四。是故举佛。佛者。外国语也。此翻名觉。觉有两义。一觉察名觉。对烦恼障。烦恼侵害。事等如贼。唯圣觉知。不为其害。故名为觉。此之一义。如涅槃释。二觉悟名觉。对其智障。无明眠寝。事等如睡。圣慧一起。朗然大悟。如睡得悟。故名为觉。所对无明。有其二种。一是迷理性结无明。迷覆实性。对除于彼。变妄契真。悟实名觉。二事中无知。迷诸法相。对除于彼。悟解一切善恶无记。三聚等法。故名为觉。故持地云。于义饶益聚。非义饶益聚。非非义饶益聚。平等开觉。故名为佛。义益是善。非义是不善。非非义是无记。于此悉知。故名为觉。既能自觉。复能觉他。觉行穷满。故名为佛。言自觉者。简异凡夫。导言觉他。别异二乘。觉行穷满。分异菩萨。是故独此偏名为佛。口音陈唱。目之为说。无量寿者。是其所说。此经宣说无量寿佛所行所成及所摄化。言所行者。宣说彼佛本所起愿。本所修行。言所成者。说今所成法身净土二种之果。言所摄者。普摄十方有缘众生。同往彼国。道法化益。名为所摄。又今一切诸菩萨等。学其所行。得彼所成。同其所摄。名所摄矣。此等差别。不可备举。摄德从人。是故但云说无量寿。佛名有二种。一通。二别。如来应供等。是其通名。释迦弥勒无量寿等。是其别称。别中立名。乃有种种。或从种性。如释迦佛。迦叶佛等。或从色身。如身尊佛。身上佛等。或从音声。如妙音佛。妙声佛等。或从光明。如普光佛等。或从内德。或就譬说。如是非一。此佛从其寿命彰名。寿有真应。真即常住。性同虚空。应寿不定。或长或短。今此所论。是应非真。于应寿中。此佛寿长。凡夫二乘不能测度知其限算。故曰无量。命限称寿。云何得知是应非真。如观世音及大势至授记经说。无量寿佛寿虽长远。亦有终尽。彼佛灭后。观音大势至次第作佛。故知是应。经者。外国名修多罗。此翻名綖。圣人言说。能贯诸法。如綖贯华。故名为綖。而言经者。綖能贯华。经能持寿。其用相似。故名为经。若依俗训。经者常也。人别古今。教仪常揩。故名为常。经之与常。何相开顾。将常释经。释言经者。是经历义。凡是一法。经古历今。恒有不断。是其常义。故得名常。</p>
<p><b>此经始终。文别无三。序。正。流通。初至对曰愿乐欲闻。是其由序。佛告阿难乃往过去久远已下。是其正宗。佛语弥勒其有得闻彼佛名号欢喜已下。是其流通。化必有由。故先明序。由序既兴。正陈所说。故次第二辨其正宗。圣者说法。为利群品。说经既竟。叹胜劝学。付属傅持。故次第三辨其流通。<span lang="EN-US"></span></b></p>
<p><span style="&quot;Times New Roman&quot;">［疏］</span>序中文义。虽复众多。义要唯二。一发起序。二证信序。佛将说经。先托时处。神力集众。起所说宗。名为发起。与说为由。名发起序。证信序者。佛说经竟。阿难禀承。将传末代。先对众生。言如是法。我从佛闻。证成可信。名为证信。以此证与传经为由。名证信序。以何义故立此二序。一序由经二故。经唯是一。何曾有二。经体虽一。约人随时。故得分二。一如来所说经。二阿难所传经。如来所说。益在当时。阿难所传。传之末代。对此二经。故立两序。对如来所说。立发起序。对阿难所传。立证信序。然此二序。更有多义。备如常释。</p>
<p><b>文中初言如是我闻。是证信序。一时以下。义有两兼。若取本事起发之义。判属发起。阿难引来证成可信。名为证信。义既两兼。不可偏取。<span lang="EN-US"></span></b></p>
<p><b><span style="color:teal">我闻如是。<span lang="EN-US"></span></span></b></p>
<p><b>证信序中。三门分别。一释如是我闻有之所由。二明立意。三释其文。<span lang="EN-US"></span></b></p>
<p><span style="&quot;Times New Roman&quot;">［疏］</span>有所由者。何缘经首悉有如是我闻之言。由佛教置。佛何缘教。阿难请故。彼何因请。由彼阿泥楼陀教故。阿泥楼陀何缘故教。由见阿难心忧恼故。阿难比丘何故忧恼。由见如来般涅槃故。佛将灭度。在于双林先首而卧。是时阿难以佛将灭。悲蹄涕泣不能自胜。阿泥楼陀开觉阿难。汝传法人。何不请佛未来世事。徒悲何益。阿难对曰。我今心没忧海。知何所问。阿泥楼陀遂教阿难请问四事。一问世尊灭后。诸比丘等以何为师。二问世尊灭后。诸比丘等依何而住。三问恶性比丘。云何共居。四问一切经首。当置何字。阿难被教。心少惺悟。遂依请佛。佛随答之。诸比丘等以何为师者。当依波罗提木叉为师。若我住世无异于此。木叉是戒。比丘所学。故说为师。言诸比丘依何而住者。当依四念处住。何谓四念处。所谓比丘依内身修身观。精勤除世贪爱。如是依外身。内外身。受心法亦如是。是谓比丘所依住处。故经说言。若住四念处。名自境界。不为魔缚。若住五欲。名魔境界。为魔所缚。恶性比丘云何共居者。梵檀治之。梵檀是其默不共语。若心调伏。为说离有无。言一切经首置何字者。当置如是我闻佛在某方聚。林等六事。由佛教故。一切经首得著如是我闻。此初门竟。次辨立意。佛本何意教置此语。为生物信。如是。云何得生信也。其如是者。阿难彰己信顺佛语。道佛所说如。言佛所说是。令他众生同己生信。其我闻者。若为生信。阿难自是不足之人。若言此法是己所说。人多轻谤。由言此法从佛闻故。人皆归信。信有何义。须立此言而生信乎。释言。信者。入法初门。摄法上首。凡入佛法。要先起信。故华严中说信为手。如人有手。至珍宝处随意采取。若人无手。空无所获。如是入佛法者。有信心手。随意采取道法之宝。若无信心。空无所得。信有此义。故立如是我闻之言。以生物信。立意如是。此两门竟。次释如是我闻之言。其如是者。解有两义。一约法释。阿难道佛所说之言。如于诸法。故名为如。说理如理。说事如事。说因如因。说果如果。凡所论者。皆如前事。故名为如。如法之言。是当道理。故名曰是。良以乖法。名为非是。故如法之言。得称为是。二约人解。阿难道今释迦所说。如于过去一切佛说。故名为如。故涅槃经云。如过去佛所说不变。故名如来。乖诸佛说。其言则非。如诸佛说。其言则是。故曰如是。言我闻者。阿难对彼未来众生。陈己餐说。故曰我闻。闻实是耳。何得云我。诸根之别。皆我用具。说主以彰。故云我闻。法中无人。何处有主。而言就主称说我闻。释言。法中虽无定主。非无假名绾御。亦得称我。故涅槃云。譬如四兵。合以成军。虽无定主。亦得称言我军勇健。我军胜彼。此亦如是。问曰。阿难得理圣人。以何义故同凡说我。释言。阿难虽复说我。不同凡夫。云何不同。说我有三。一见心说我。谓诸凡夫我见未亡。我见心中称言有我。二慢心说我。谓诸学人。我见虽亡。慢心犹在。我慢心中称说为我。三世流布我。谓无学圣人。见使久亡。慢使亦尽。随世流布假名说我。然今阿难结集法时。身居无学。见慢亡除。随世流布假名说我。故不同凡。问曰。我者假名世谛。无我真谛。真谛是胜。何不就胜。何不就膝。宣说无我。乃从世谛假名说我。化我凡夫法须如是。若不说我。何由可得檦别彼此。令人识知。故须说我。是故乃至诸佛为化。亦常说我。智者不怪。</p>
<p><b>一时已下。义虽两兼。对前一向证信序故。自下偏就发起以释。于中有三。一明佛化主。二从与大比丘已下。辨其徒众。三尔时世尊诸根悦下。如来现化而为发起。阿难启请。<span lang="EN-US"></span></b></p>
<p><b><span style="color:teal">一时。佛住王舍城。耆阇崛山中。<span lang="EN-US"></span></span></b></p>
<p><span style="&quot;Times New Roman&quot;">［疏］</span>前中一时。举佛化时。言其佛者。举佛化人。住王舍等。举佛化处。言一时者。人有异释。今正论之。为化之辰。因之为时。于佛一代。化时众多。简别余时。是故言一。一时之言。经中大有。如涅槃说。我于一时在王舍城。与弥勒菩萨共论世谛。我于一时在恒河岸。我于一时在尸首林。此言似彼。佛如前释。住王舍者。约城通举。此城古昔多有王住。名王舍城。耆阇崛山。随处别指。绕王舍城。具有五山。皆有精舍。简别余处。是故须言耆阇崛立。此翻名为灵鹫山也。此山多有灵仙居住。故名为灵。亦有鹫鸟居止此山。故名为鹫。又亦名为鹫头山矣。多有灵鹫居此山顶。名鹫头山。又此山顶似鹫鸟头。名鹫头山。游化处中。目之为住。法身平等实无栖托。示化在方。故云住耳。何不就实。乃托化乎。为通化教。故须从化。</p>
<p><span style="&quot;Times New Roman&quot;">［疏］</span>第二众中。先列声闻。后彰菩萨。诸经多尔。何故而然。凡释有四。一近远分别。诸声闻人。多近如来。故明佛后。随近先列。菩萨之人。多不近佛。为是后列。声闻何故偏近如来。菩萨不近。解有两义。一声闻之人。习道未久。未闲道法。虽得圣果。进止威仪。常顺佛教。如律经中。制阿那律不听与彼女人同宿。制娑伽陀不听饮酒。制十七童子不听在于水中戏等。皆是罗汉顺佛教制。乃至如来般涅槃。制诸声闻不听食完。为是近佛。菩萨之人。久闲道法。不假佛教。故不近佛。二声闻之人。现蒙佛度。舍凡成圣。荷恩深重。虽得圣果。常随如来围侍供养。故多近佛。菩萨之人。虽荷佛恩。化众生事。随缘摄化。多不近佛。以彼声闻多近如来。故先檦列。菩萨不尔。故在后列。此是第一近远分别。二就威仪形相分别。声闻人等。执持威仪。形相似佛。世共尊敬。故在先列。菩萨随化。形仪不定。故在后列。如彼文殊一夏之中。三处安居。即是事也。三就治分别。亦得名为约教分别。如龙树释教有二种。一者显示。二者秘密。依显示教。罗汉辟支。同佛漏尽。举佛后。先列声闻。菩萨随化。现处诸漏。示为凡夫。世人若闻在罗汉上。人多惊怪。故后列。诸经之中。先列声闻。多皆据此。若依甚深秘密之教。菩萨德尊。宜在先列。声闻德劣。须在后列。故华严经。先列菩萨。至后祇洹重阁会中。方列声闻。四多少分虽。如涅槃说。一切众中。少者先列。多者后列。于彼经中。声闻众少。故在先列。菩萨众多。故在后列。此后一义。局在涅槃。余通众经。今此且依前之二义。先列声闻。后彰菩萨。</p>
<p><b>声闻众中。文别有四。一檦其众别。二辨其数。三叹其德。四列其名。<span lang="EN-US"></span></b></p>
<p><b><span style="color:teal">与大比丘众。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初标其众。此乃约佛以明其众。以身兼彼。称之为与。大者。外国名曰摩诃。义翻有三。一名为众。如世多人。名为大众。二名为胜。胜过余学。于彼九十五种道中。最为胜上。故曰摩诃。三名为大。旷备高德。过余近学。故名为大。比丘胡语。此翻有五。一名怖魔。初出家时。发心广大。令魔战怯。故曰怖魔。如涅槃说。魔云何怖。魔性妒弊。忌他胜己。见彼胜己。故怀恐怖。又惧其人多化众生。同出生死。空其境界。故生恐怖。此之一义。就始彰名。二名乞士。既出家已。无所贮畜。乞求自活。故曰乞士。三名净命。于乞求时。正命乞求。离于邪命。故曰净命。此之两义。据中立名。四名净持戒。既出家已。精持禁戒。无所毁犯。名净持戒。五名破恶。以持戒故。离犯戒过。故曰破恶。此后两义。据终立称。人多名众</p>
<p><b><span style="color:teal">万二千人俱。<span lang="EN-US"></span></span></b></p>
<p><span style="&quot;Times New Roman&quot;">［疏］</span>二辨其数也。共集称俱。</p>
<p><b><span style="color:teal">一切大圣神通已达。<span lang="EN-US"></span></span></b></p>
<p><span style="&quot;Times New Roman&quot;">［疏］</span>三叹其德也。一切大圣。叹其人高。举一名余。故云一切。钝根近学不能过故。名之为大。大有二义。一位高名大。如下所列了本际等。皆是究竟无学圣人。过余近学。故名为大。二德胜名大。此等皆是利根声闻。成就胜德。故名为大。会正名圣。神通已达。叹其德胜。所为神异。故名曰神。无壅曰通。通别有六。所谓身通。天眼。天耳。他心。宿命。及与漏尽。广如别章。此应具论。此诸比丘。于小乘中修成毕竟。故曰已达。问曰。阿难于佛在世。身居学地。未得漏尽。云何得名一切大圣神通已达。释言。阿难虽居学地。未名大圣神通已达。从多以叹。是故说言一切大圣神通已达。问曰。阿难德实未周。何须在此众中列之。释言。阿难此会请主。须辨列。又复阿难增上利根。虽居学地。而成无量胜妙功德。故曰大圣。于神通中解了毕竟。亦名已达。上来叹德。</p>
<p><b><span style="color:teal">其名曰。尊者了本际、尊者正愿、尊者正语、尊者大号、尊者仁贤、尊者离垢、尊者名闻、尊者善实、尊者具足、尊者牛王、尊者优楼频螺迦叶、尊者伽耶迦叶、尊者那提迦叶、尊者摩诃迦叶、尊者舍利弗、尊者大目犍连、尊者劫宾那、尊者大住、尊者大净志、尊者摩诃周那、尊者满愿子、尊者离障、尊者流灌、尊者坚伏、尊者面王、尊者果乘、尊者仁性、尊者喜乐、尊者善来、尊者罗云、尊者阿难。皆如斯等上首者也。<span lang="EN-US"></span></span></b></p>
<p><span style="&quot;Times New Roman&quot;">［疏］</span>四列其名。于中初言其名曰者。经家总举。次别列之。此等皆悉有德可尊。故曰尊者。了本际者。憍陈如是姓。阿若是字。阿之言无。若之言智。证无。成智。故曰无智。无是一切诸法本性。名为本际。于此本际知见明了。名了本际。余者。经中或有曾闻。有不闻者。于彼一万二千人中。今此且列三十二人。皆如斯等上首者也。总以结叹。</p>
<p><b>下次列其菩萨之众。于中有四。一标其众别。二普贤等。列其名字。三具诸菩萨无量德行下。赞叹其德。四如是之等不可称下。总辨其数。<span lang="EN-US"></span></b></p>
<p><b><span style="color:teal">又与大乘众菩萨俱。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中又者。复重之辞。前列声闻。更明菩萨。故云又也。与义同前。辨佛兼彼。故云与耳。言大乘者。举法别人。乘是行用。行能运通。故名为乘。乘别有三。简别余二。余二不如。是以称大乘。众菩萨俱。约法举人。非一称众。菩萨胡语。具则名为菩提萨埵。传者略之。但云菩萨。此方翻之。名道众生。菩提名道。萨埵名众生。良以此人内心求道。备有道行。以道成人。名道众生。问曰。声闻缘觉人等。斯皆求道。并有道行。同以道成。何故独此名道众生。释言。贤圣名有通别。通则义皆。如涅槃说。故彼文云。须陀洹等亦名菩萨。求索尽智无生智故。亦名为佛。正觉共道不共道故。但今为分贤圣之别。是故偏名大乘众生以为菩萨。等分贤圣。何故偏名大乘众生以为菩萨。解有三义。一就愿心望果分别。唯此众生求大菩提。余悉不求。是故独此名道众生。故地论云。一上决定愿菩提。独言菩萨故。二就解心望理分别。凡夫著有。二乘住无。不会中道。是故不得名道众生。唯有菩萨。妙舍有无。契会中道。是故其人名道众生。三就行分别。入佛法中。凡有三种。一教。二义。三者是行。教浅义深。行为最胜。声闻钝根。从教为名。声者是教。餐声悟解。故曰声闻。缘觉次胜。就义立因。缘者是义。于缘悟解。故称缘觉。菩萨最上。就行彰名。以能成就自利利他俱利之道。是故其人名道众生。故地持云。声闻缘觉。但能自度。菩萨不尔。自度度他。故名道胜。以道胜故名道众生。共集称俱。</p>
<p><b><span style="color:teal">普贤菩萨、妙德菩萨、慈氏菩萨等。此贤劫中一切菩萨。又贤护等十六正士。善思议菩萨、信慧菩萨、空无菩萨、神通华菩萨、光英菩萨、慧上菩萨、智幢菩萨、寂根菩萨、愿慧菩萨、香象菩萨、宝英菩萨、中住菩萨、制行菩萨、解脱菩萨。皆遵普贤大士之德。<span lang="EN-US"></span></span></b></p>
<p><span style="&quot;Times New Roman&quot;">［疏］</span>次列其名。于中先列贤劫之中成佛菩萨。又贤护下。别余劫中成佛菩萨。就贤劫中。普贤妙德与慈氏三人别列。妙德文殊。慈氏弥勒。姓慈。故曰慈氏。字阿逸多。此云无胜。等者。于贤劫之中其余菩萨。此贤劫中一切菩萨。约时总分。就明余劫诸菩萨中。随胜略举十六正士。又贤护等十六正士。举初格后。总以檦列。善思议等。就其所等。随别以列。皆遵普贤大士行者。彰其所习。亦得名为简下异上。</p>
<p><b>下叹其德。于中分二。第一叹其权实二德。二其所修行清净已下。叹其自利利他二德。前中有三。一就自分略叹其德。二入佛法下。就其胜进广叹其德。三具足功德微妙已下。双以结叹。<span lang="EN-US"></span></b></p>
<p><b><span style="color:teal">具诸菩萨无量行愿。安住一切功德之法。游步十方。行权方便。<span lang="EN-US"></span></span></b></p>
<p><span style="&quot;Times New Roman&quot;">［疏］</span>就初略中。先叹实德。游步以下。叹其权德。实中。具诸无量行愿。修行具足。行。谓六度四摄等行。愿。谓无量菩提行愿。如华严说。此等皆具。安住一切功德之法。成德圆备。德成无退。故曰安住。有德斯成。故曰一切。功谓功能。诸行皆有利益之功。故名为功。此功是其善行家德。故名功德。如清冷等。水家之德。故名功德。经说功德。有通有别。通则一切诸行皆是。别则宣说慧行为智。余戒施等名为功德。今就通矣。德体名法。权中初言。游步十方。身形无碍。行权方便。化行善巧。随物所宜。种种异现。名权方便。</p>
<p><b>上来就其自分略叹。<span lang="EN-US"></span></b></p>
<p><b>下就胜进广叹其德。于中还初叹其实德。于无量界现成佛下。叹其权德。<span lang="EN-US"></span></b></p>
<p><b><span style="color:teal">入佛法藏。究竟彼岸。<span lang="EN-US"></span></span></b></p>
<p><span style="&quot;Times New Roman&quot;">［疏］</span>实中初言。入佛法藏。证会名入。究竟彼岸。彰果毕竟。涅槃彼岸。到名究竟。</p>
<p><b><span style="color:teal">于无量世界现成等觉。<span lang="EN-US"></span></span></b></p>
<p><span style="&quot;Times New Roman&quot;">［疏］</span>叹权德中。于无量界现成正觉。总以叹之。此叹胜进。故举成佛为权德耳。</p>
<p><b>处兜率下。别以显之。于中具论。应有十相。一升兜率天。二来下入胎。三住胎中。四者出生。五童子相。六娉妻相。七出家相。八成佛道相。九转法轮相。十般涅槃相。今此文中。少一住胎。有余九相。<span lang="EN-US"></span></b></p>
<p><b><span style="color:teal">处兜术天。弘宣正法。<span lang="EN-US"></span></span></b></p>
<p><span style="&quot;Times New Roman&quot;">［疏］</span>就初相中。处兜率天。身升兜率。兜率。本是一名。传之音异。此云妙足。亦名知足。是欲界中第四天也。何故生此。如涅槃释。兜率天胜。为是偏生。彼云何胜。经自释之。上天闇钝。下天放逸。彼无此过。故得名胜。又修施戒。得上下天。修施戒定。生兜率天。故彼天胜。问曰。兜率欲界乱地。云何修定而生彼天。释言。此非八禅地定。盖乃欲界思慧心中。修念佛三昧。生彼天中。名依定往生。如地论。无量料简。不可具论。弘宣正法。口业化也。此初相竟。</p>
<p><b><span style="color:teal">舍彼天宫。降神母胎。<span lang="EN-US"></span></span></b></p>
<p><span style="&quot;Times New Roman&quot;">［疏］</span>此第二相也。问曰。何故舍上天乐。为欲使彼阎浮众生。咸荷佛恩。生敬重心。故须舍之。是义云何。由舍天乐。阎浮众生咸皆念言。佛舍天乐。来生阎浮慈我等故。生敬重心。问曰。于彼生之中。何故如来偏受胎生。释言。于彼四生之中。卵生湿生。果报卑劣。故佛不生。化生虽胜。备有多义。故佛不生。如涅槃说。略有八义。一劫初时。众生化生。尔时众生其病未发。不假佛化。故佛不出。佛出世时。众生胎生。为欲增长同生之力。故受胎生。二寄生上族。表彰法胜。故受胎生。三生王种。假之护法。故受胎生。四欲教人敬父母之业。故受胎生。五生上族。为息物慢。故受胎生。六受胎生。为息物谤。是义云何。若佛化生。人多诽谤。言佛是幻化。非是真实。为息是谤。故不化生。七为留身益于后世。故受胎生。是义云何。若佛化生。还复化灭。如电光尽。无复遗余。佛为留于残身舍利。而益于后。故受胎生。八为同诸佛。故受胎生。三世诸佛。化胎众生。法受胎。故须同之。具此多义。故受胎生。此第二竟。</p>
<p>准余经论。是中少一住胎之相。通此所少。第三相竟。</p>
<p><b><span style="color:teal">从右胁生。现行七步。光明显耀。普照十方。无量佛土。六种振动。举声自称。吾当于世。为无上尊。释梵奉侍。天人归仰。<span lang="EN-US"></span></span></b></p>
<p><span style="&quot;Times New Roman&quot;">［疏］</span>此是第四出生之相。于中有三。一生处异常。二现行下。所现奇特。三释梵下。天人敬养。初中从母右胁生者。世人生处。不净臭弊佛为异之。故右胁生。虽从右胁生。如出云雾。母身安适。无为无苦。第二所现奇特之中。初先明其身现奇特。举声已下。口现奇特。身中有三。一于十方各行七步。示现丈夫奋迅之力。于十方界独出无畏。二身光普照。令人觉知。三无量下震动大地。使魔怯伏。六种动者。如地经说。所谓动踊振觉吼起。动如车掉。踊如泉诵。亦如釜沸。振谓下。如世空物。振之则下。觉者动势。令人心觉。乃至空居众生亦知。吼者发声。地如面起。上来明其身相奇特。举声已下。口现奇特。自唱尊号。令人归趣。上来第二所现奇特。第三段中。天人敬养。文显可知。佛德深重。故使释梵咸来奉侍。人天归仰。第四相竟。</p>
<p><b><span style="color:teal">示现算计文艺射御。博综道术。贯练群籍。<span lang="EN-US"></span></span></b></p>
<p><span style="&quot;Times New Roman&quot;">［疏］</span>此是第五童子之相。于中有二。一身具众伎。谓示算计文艺等事。佛已久知。随化始学。故曰示现。二博综下。知解宽广。博综道术。知事宽广。博谓广博。综谓综习。仙通秘术。无不博学。名博综道术。贯练群籍。知教宽广。贯谓贯通。练是委练。世俗异典。名为群藉。于此悉知。名贯练群藉。此第五竟。</p>
<p><b><span style="color:teal">游于后园。讲武试艺。现处宫中。色味之间。<span lang="EN-US"></span></span></b></p>
<p><span lang="EN-US" style="font-family:新细明体">&nbsp;</span></p>
<p><span style="&quot;Times New Roman&quot;">［疏］</span>此是第六娉妻之相。于中初言。游于后园讲武试艺。娉妻前事。如本起说。槃马筋力。名为讲武。共射金鼓。说为试艺。现处宫中色味之间。娉妻后事。佛实离爱。随化示居。故曰现处。问曰。何故示现此相。先受后舍。彰欲可厌。此第六竟。</p>
<p><b><span style="color:teal">见老病死。悟世非常。弃国财位。入山学道。服乘白马。宝冠璎珞。遣之令还。舍珍妙衣。而著法服。剃除须发。端坐树下。勤苦六年。行如所应。<span lang="EN-US"></span></span></b></p>
<p><span style="&quot;Times New Roman&quot;">［疏］</span>此是第七出家之相。于中六句。合为三对。其六句者。见老病死。悟世非常。弃国财位。是第一句。明其所舍。如本起说。出城游观。东门见老。南门见病。西门见死。将斯类己。悟身非常。故生厌离。弃国财位。入山学道。是第二句。彰其所习。北门见沙门。由见沙门。故求学道。文略不举。此二一对。服乘白马。宝冠璎珞。遣之令还。舍珍妙衣。是第三句。重明所舍。而著法服。是第四句。彰其所受。此二一对。剃除须发。是第五句。重明所舍。端坐树下。是第六句。明其所作。亦明所修。勤苦六年。先同其邪。行如所应。翻邪学。正道是其所应修学。顺而行之。此二一对。此第七相竟。</p>
<p><b>自下第八成佛道相。于中随事。次第有五。一沐汤形垢。二灵禽下。行诣道场。三吉祥下。受草安坐。四奋大下。神力降魔。五得微妙下。现成佛道。<span lang="EN-US"></span></b></p>
<p><b><span style="color:teal">现五浊刹。随顺群生。示有尘垢。沐浴金流。天按树枝。得攀出池。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中三句。一居浊刹。示有尘垢。言五浊者。一者命浊。报命短促。二众生浊。人无善行。三烦恼浊。诸结增上。四者见浊。邪见炽盛。五者劫浊。饥馑疫病刀兵竞起。秽土有此。名五浊刹。佛现处中。随顺群生。示有尘垢。二沐金流。金沙河中。沐汤形垢。名沐金流。三天按树枝。攀之出池。</p>
<p><b><span style="color:teal">灵禽翼从。往谐道场。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二段中。灵禽翼从诣道场者。如经中说。五百青雀。随从佛后。名禽翼从。此皆神鸟。故曰灵禽。佛得道处。名曰道场。如治麦处。名为麦场。治谷之处。说为谷场。如是一切。</p>
<p><b><span style="color:teal">吉祥感征。表章功祚。哀受施草。敷佛树下。跏趺而坐。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三段中。初感吉祥而为征瑞。其吉祥者。是刈草人。经中亦名为吉安也。安祥义同。佛将成道。感见此人而为征瑞。知己定当成吉祥果。是故名为吉祥感征。即以此人。表己所成功果福祚。是故名为表彰功祚。次从受草。佛心哀怜。身从受草。是故名为哀受施草。后敷而坐。依树得佛。名为佛树。敷此树下。跏趺而坐。盖乃随人见闻不同。若论菩萨。见佛如来。从金刚际。起金刚坐。上至道场。处之成佛。如涅槃说。凡夫二乘。唯见如来吉安取草。敷而为坐。如此中说。</p>
<p><b><span style="color:teal">奋大光明。使魔知之。魔率官属。而来逼试。制以智力。皆令降伏。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第四段中。初奋大光使魔知之。奋犹放也。次魔来逼试。下佛降之。言以智力者。是降魔德。智谓正智。知邪不从。力谓通力。神力伏魔。亦可慈力。慈心伏魔。皆令降伏。是降魔能。魔罗。胡语。此云刹者。害人善故。泛论有四。涅槃说八。言其四者。一烦恼魔。谓贪嗔等。能害善法。二者阴魔。谓五阴身。共相摧灭。三者死魔。能坏命根。四者天魔。于彼第六他化天上。别有魔天。好坏他善。四中初一。是生死因。末后天魔。是生死缘。中间阴死。是生死果。此之四种。大小通说。言其八者。前四种上。更加无为四倒之心。于佛真德。常计无常。乐计为苦。我计无我。净计不净。以此四种。近坏正解。远障真德。故名为魔。此后四种。小乘法中。未以为患。不说为魔。大乘为过。故说为魔。通论此八。并须降伏。何故如是。烦恼阴死。无为四倒。妨违自行。故须降伏。伏法不同。彼烦恼魔。小乘多用谛观降伏。大乘多用空慧降伏。阴魔死魔。小乘多以无余涅槃而降伏之。得灭舍故。大乘多用常住法身而降伏之。无为四倒。于大因中。正解降伏。于大果中。菩提涅槃真德降伏。天魔一种。妨于自行。亦妨化他。故得降伏。用法不同。自行因中。正智降伏。知邪不从。彼自退散。自行要中。十力降伏。十力牢固。不为魔邪所倾动故。自行如是。化他之中。用法不定。若在因中。自身降魔。利益众生。多用神通。教他降魔。多用神咒。彼无神力能降伏故。若在果中。自身降魔。利益众生。多以慈心。于彼怜湣。即便退散。教他降魔。亦用神咒。彼无慈力能降伏故。今此所论。偏降天魔。违其自行。正智降之。违其利他。通力伏之。故云智力皆令降伏。</p>
<p><b><span style="color:teal">得微妙法。成最正觉。</span></b></p>
<p><span style="&quot;Times New Roman&quot;">［疏］</span>第五段中。得微妙法成最正觉。正现成佛。理是妙法。由得此法。故成正觉。此第八相竟。</p>
<p><b>自下第九转法轮相。先请后说。<span lang="EN-US"></span></b></p>
<p><b><span style="color:teal">释梵祈劝。请转法轮。<span lang="EN-US"></span></span></b></p>
<p><span style="&quot;Times New Roman&quot;">［疏］</span>此初请也。</p>
<p><b>自下因请起说。于中有二。一身口起化。二光明。普照无量土下。身口摄益。<span lang="EN-US"></span></b></p>
<p><b><span style="color:teal">以佛游步。佛吼而吼。扣法鼓。吹法螺。执法剑。建法幢。震法雷。曜法电。澍法雨。演法施。常以法音觉诸世间。<span lang="EN-US"></span></span></b></p>
<p><span style="&quot;Times New Roman&quot;">［疏］</span>前中初言以佛游步。身业起化。现佛威仪。游行化物。名佛游步。佛吼已下。口业起化。于中十句。佛吼而吼一句。是总。一切圣教。是佛所吼。菩萨用之为物吼也。扣法已下八句是别。约喻显法。于中前四。闻思修证四种法也。扣法鼓者。说闻慧法。益众生也。严鼓诫兵。说教诫人。吹法螺者。说思慧法。利众生也。吹螺应时。说理应机。执法剑者。说修慧法。益众生也。剑能破裂。修能断结。建法幢者。宣说证法。证法高胜。如幢上出。后四是其四无碍智。起说被物。震法雷者。法无碍智化众生也。天雷一动。卉艺生牙。法音一闻。阐道快成。曜法电者。义无碍智益众生也。电光一发。有物斯睹。义言一宣。诸义悉见。澍法雨者。辞无碍智化众生也。以辞宣说。如云注雨。演法施者。乐说无碍利众生也。随人所乐。宣说授与。名演法施。此八是别。常以法音觉诸世间一句。总结。上来第一身口起化。</p>
<p><b>自下第二身口摄益。于中有四。一身业伏魔。令离邪业。二掴裂下。口业破邪。令离烦恼。此二一对。三入国分下。身业受供。生人福善。四欲宣法下。口业说法。令修出道。此二一对。<span lang="EN-US"></span></b></p>
<p><b><span style="color:teal">光明普照无量佛土。一切世界。六种震动。总摄魇界。动魔宫殿。众魔摄怖。莫不归伏。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中有四。一放光普照无量佛土。二以神力令一切界六种振动。三由前放光。总摄魔界。令皆归伏。四由前振动。动魔宫殿。使之惧怖。</p>
<p><b><span style="color:teal">掴裂邪网。消灭诸见。散诸尘劳。坏诸欲堑。严护法城。开阐法门。洗灌垢污。显明清白。光融佛法。宣流正化。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二口中。文亦有四。一能摧邪。掴裂邪网。为破邪法。消灭诸见。教断邪心。此二除见。散诸尘劳。为破欲境。五欲境界。有能尘坌。劳乱众生。名曰尘劳。说空破遣。目之为散。坏诸欲堑。教舍欲心。爱欲之心。深而难越。故说为堑。教断名坏。此二除爱。此之四对。合为第一明能摧邪。二严护下。明能通正。严护法城。遮人毁谤。法能遮防。说之为城。赞善息谤。名严名护。开阐法门。闻说正教。总法有通入趣入之义。故名为门。披演令入。名开名阐。三洗濯下。结前第一摧邪之义。见爱烦恼。名为垢污。教除名洗。四显明下。显前第二通正之义。显明清白。光融佛法。显前文中严护法城。除邪显正。故曰显明。所显之法。出离邪谤。名为清白。光扬正法。出于邪妄。故名为光。融治使净。名融佛法。宣流法化。显前文中开阐法门。宣流化人。故曰开阐。此初对竟。</p>
<p><b><span style="color:teal">入国分卫。护诸丰膳。贮功德。示福田。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三身中。入国分卫。始行乞食。胡言分卫。此云乞食。获诸丰膳。因乞得食。贮功德下。受用生福。贮谓积也。贮积多德。名贮功德。现受物供。故名为示。生世福善。如田生物。故云福田。</p>
<p><b><span style="color:teal">欲宣法。现欣笑。以诸法药。救疗三苦。显现道意。无量功德。授菩萨记。成等正觉。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第四口中。欲宣现笑。起说方便。下正说之。于中初言以诸法药救疗三苦。令出生死。苦苦。坏苦。及与行苦。是其三苦。义如别章。此应具论。授法教断。名法救疗。显现已下。使人入道。于中初言显现道意。教人发心。显现菩萨所发道意。使人发矣。无量功德。教人发行。授菩萨下。终令得果。授菩萨记。得果方便。行因克果。如心记物。故名为记。圣说示人。目之为授。成等正觉。正显成佛。第九相竟。</p>
<p><b><span style="color:teal">示现灭度。拯济无极。消除诸漏。植众德本。<span lang="EN-US"></span></span></b></p>
<p><span style="&quot;Times New Roman&quot;">［疏］</span>此是第十般涅槃相。示现灭度。正显取灭。下彰其益。拯济无穷。彰益宽广。消除漏等。彰其益具足。消除诸漏。因其现灭。令人厌有。断生死因。殖众德本。因其现灭。使人欣寂。修涅槃因。第十相竟。</p>
<p><b>上来广叹权实二德。<span lang="EN-US"></span></b></p>
<p><b><span style="color:teal">具足功德。微妙难量。游诸佛国。普现道教。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三双以结之。具足功德。微妙难量。结前实德。游诸佛国。普现道教。结前权德。上来其权实二德。</p>
<p>佛说无量寿经义疏卷一终</p>
<p><a name="a02"></a><span style="color:#333399">佛说无量寿经义疏卷二<span lang="EN-US"></span></span></p>
<p><b>自下第二叹其自利利他功德。行能益己。名为自利。行能兼润。说为利他。菩萨所行。要不出此。故赞叹之。于中初略叹。菩萨经典究畅下。广叹。<span lang="EN-US"></span></b></p>
<p><b><span style="color:teal">其所修行。清净无秽。譬如幻师。现众异像。为男为女。无所不变。本学明了。在意所为。此诸菩萨。亦复如是。学一切法。贯综缕练。所住安谛。靡不感化。无数佛土。皆悉普现。未曾慢恣。愍伤众生。如是之法。一切具足。<span lang="EN-US"></span></span></b></p>
<p><span style="&quot;Times New Roman&quot;">［疏］</span>略中初别。后总结之。别中有四。一自行清净。二譬如下。化行善巧。先喻后合。喻中初言譬如幻师。喻起化人。现众异像。为男为女等。喻起化相。本学明等。喻起化德。本学明了。喻习化法。学为化本。故名为本。于佛化法。习之委善。名学明耳。在意所为。学成起用。成在于心。故名在意。任意为化。故曰所为。下合显法。菩萨如是。合前幻师。学一切等。合起化德。学一切法。合本学也。谓学一切化他之法。贯综缕练。合明了也。贯通综习。知法委审。故曰缕练。所住安谛。合在意也。于所住法。安心审谛。靡不致化。合所为也。靡谓无也。致谓运致。于一切处无不运化。又复致者。是其感致。令一切众无不感化。无数佛土。皆悉普现。合前化相。合现众像为男女等。此是第二化行善巧。三未曾下。显前第一自行清净。以于所得。未曾憍高而自纵恣。故行清净。四湣伤下。显前第二化行善巧。湣伤悲也。心有悲心。湣伤众生。故能为物种种现化。上来别叹。如是之法。一切具足。总以结之。上来略叹。</p>
<p><b>下广叹之。于中有四。一依菩萨法修自分行。二无量佛咸共护下。明依佛法修胜进行。三供养佛下。依前自分广修成德。四受持如来甚深法下。依前胜进辨修成德。<span lang="EN-US"></span></b></p>
<p><b><span style="color:teal">菩萨经典。究畅要妙。名称普至。道御十方。<span lang="EN-US"></span></span></b></p>
<p><span style="&quot;Times New Roman&quot;">［疏］</span>就初段中。先修自利。后起利他。菩萨经典。究畅要妙。是自利也。于菩萨法。穷究通畅。得其宗要。知其妙旨。是故名为究畅要妙。名称普至导御十方。是利他也。</p>
<p><b><span style="color:teal">无量诸佛。咸共护念。佛所住者。皆已得住。大圣所立。而皆己立。如来道化。各能宣布。为诸菩萨。而作大师。以甚深禅慧。开导众生。通诸法性。达众生相。明了诸国。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二段中。亦先自利。如来道化各能宣下。其是利他。就自利中。无量诸佛护。上德摄下。第入佛境。故为诸佛同共护念。护使离恶。念令增善。念佛所住等。下修上顺。于中初言佛所住者皆已得住。证行同佛。佛所法住。菩萨同住。亦可诸佛住于如行。菩萨同住。大圣所立而皆已立。教行同佛。大圣是佛。法界诸度。是佛所立。菩萨同立。下利他中。初利他相。通诸法下。明利他德。利他相中。如来道化各能宣布为菩萨师。教法利人。如来道化各能宣布。说法同佛。为诸菩萨而作大师。益人同佛。现行佛化。故为菩萨而作大师。以深禅慧开导众人。证法益物。以深禅慧。化行同佛。禅止慧观。证行虽众要不出此。开导众人。益人同佛。下他德中。明具三种自在之行。故能化物。通诸法性。是智正觉自在行也。谓能通达二谛法性。达众生相众生世间自在行也。众生多死。故曰众生。众法成生。亦名众生。若形若体。种种相状。一切悉知。明了诸国。是器世间自在行也。初句云通。第二言达。第三说明。语左右耳。此三广如他经中说。</p>
<p><b>自下第三依前自分广修成德。于中有四。一摄修方便。二亦无作下。因修成德。三住深定下。重明起修。四超过世间所有已下。重明所成。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>初中复四。一修自利。二坏裂下。明其利他。三超越下。复明自利。四善立下。重明利他。初段自利。明修教行。第二利他。教人离过。第三自利。明修证行。第四利他。教令修善。故有四别。<span lang="EN-US"></span></b></p>
<p><b><span style="color:teal">供养诸佛。化现其身。犹如电光。善学无畏之网。晓了幻化之法。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初自利中。供养诸佛。化现其身犹如电光。明修福行。供养诸佛。兴福广也。化身如电。起行疾也。一念之间。化身遍至。从养诸佛矣善学已下。明修智行。善学无畏。修习智方便。晓了幻化。智行成就。又学无畏。于人不怯。晓了幻化。于法能知简邪取正。名为善学。达正过邪。所以无畏。以无畏智统摄诸。法故名为网。亦可学此拟用摄人。故说为网。明见诸法离有无性。犹如幻化非有非无。名为晓了幻化法矣。法若定有。不名幻有。法若定无。不名幻无。无法为有。方名幻有。有法为无。方名幻无。无法为有。有则非有。有法为无。无则非无。幻法如是。故取为喻。化亦如是。经说十喻。具举斯耳。上来自利。是初段竟。</p>
<p><b><span style="color:teal">坏裂魔网。解诸缠缚。<span lang="EN-US"></span></span></b></p>
<p><span style="&quot;Times New Roman&quot;">［疏］</span>次约利他。坏裂魔网。令离邪业。解诸缠缚。令离烦恼。缠谓十缠。无惭。无愧。睡。悔。悭。□。掉。恨。忿。及覆。是其十也。缠众生故。缠缚心故。名之为缠。缚谓四缚。欲缚。有缚。无明缚。见缚。是其四也。欲界诸结。除无明见。名为欲缚。上二界中。一切烦恼。除无明见。名为有缚。三界无明。名无明缚。三界诸见。名为见缚。缚众生故。系缚心故。名之为缚。亦可一切诸烦恼结。通名缠缚。菩萨教人断离。名解。此两段竟。</p>
<p><b><span style="color:teal">超越声闻、缘觉之地。得空无相无愿三昧。<span lang="EN-US"></span></span></b></p>
<p><span style="&quot;Times New Roman&quot;">［疏］</span>自下第三重明自利。超越声闻缘觉之地。所修殊胜。此明所出声闻名义。泛解有三。一如来所说言教名声。餐声悟解。故曰声闻。二我众生等。但名无实。故说为声。如地论说。观斯之解。义说为闻。三佛所说。大乘法音。名之为声。以佛道声令一切闻。故曰声闻。如法华释。前二小乘。后一大乘。今论小矣。名义如是。体相如何。分别有二。一声闻声闻。二缘觉声闻。义如上释。其缘觉者。名义有三。一十二缘法。名之为缘。观此得觉。故名缘觉。如彼十二因缘经说。二现在世事相因缘。名之为缘。藉斯得悟。故名缘觉。如辟支佛得道经说。三如来藏缘起法界。名之为缘。于中悟迷。故名缘觉。三中前二是其小乘。后一大乘。今论小矣。名义如是。相状如何。分别有二。一缘觉缘觉。二声闻缘觉。缘觉缘觉者。是人本来求缘觉道。常乐观察十二缘法。成缘觉性。于最后身。不值佛世。藉现事缘而得悟道。是故名为缘觉缘觉。声闻缘觉者。是人本来求声闻道。成声闻性。值佛为说四真谛法。得悟初果。以钝根故。不得漏尽。天上人中。七返受生。于最后身。不值佛世。藉现事缘而得悟道。本声闻人。于最后身。藉现事缘而得觉故。说之以为声闻缘觉。此等一切。菩萨悉过。故言超越。得空无相无愿三昧。所得渊深。此明所入。众生及法。悉无自性。故名为空。乃至因缘。相亦不有。说为无相。此离所取。远离妄想能取之心。故名无类。三昧。胡语。此云正定。于此三空正住不乱。故名三昧。就此得名。义有多门。广如别章。此应具论。此三段竟。</p>
<p><b><span style="color:teal">善立方便。显示三乘。于此中下。而现灭度。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第四重明利他。善立方便。是化他智。方便之义。泛论有四。一进趣方便。如见道前七方便等。进趣向果。故名方便二施造方便。如十波罗蜜中。方便波罗蜜。巧修诸行。故曰方便。三权巧方便。如二智中。方便智等。权巧摄物。故名方便。四集成方便。诸法同体。巧相集成。故曰方便。故地论云。此法巧成。名为方便。又他经中。说六相门。以为方便。此亦是其集成方便。今此所论。权巧方便。于权巧中。方便有三。一身业方便。权形异现。如观世音。方便之力。其事云何。应以佛身得度者。即现佛身而为说法。如是一切。二口业方便。随化众生。种种异说。名为方便。如无二乘。权以说之。如是一切。三意业方便。谓方便智。随化众生。种种异解。今此所论。是其权中意业方便。善立三业。巧便度物。故曰方便。显示三下。是化他行。显示三乘。说三乘因。就大分小。名示三乘。于此中下而现灭度。说小乘果。缘觉名中。声闻名下。于此二中说有涅槃。名现灭度。此等即是口业方便。</p>
<p><b>上来四段。合为第一摄修所行。<span lang="EN-US"></span></b></p>
<p><b>自下第二因修成德。于中初明自利功德。宣扬已下。明利他德。初中有四。一所证平等。二具足下。所成众多。三广普下。所证深广。四得佛下。所成殊胜。<span lang="EN-US"></span></b></p>
<p><b><span style="color:teal">亦无所作。亦无所有。不起不灭。得平等法。<span lang="EN-US"></span></span></b></p>
<p><span style="&quot;Times New Roman&quot;">［疏］</span>所证等中。亦无所作。无因可作。亦无所有。无果可有。言不起者。无净可起。言无灭者。无染可灭。此举道理。得平等法。约理辨证。名前无作无所有等。为平等法证会名得。</p>
<p><b><span style="color:teal">足成就无量总持百千三昧。诸根智慧。<span lang="EN-US"></span></span></b></p>
<p><span style="&quot;Times New Roman&quot;">［疏］</span>所成多中。具足成就无量总持。得陀罗尼。行德多也。如他经说。百千三昧诸根智慧。余德多也。信进念等。名为诸根。若通论之。一切善法。悉名诸根。如涅槃说。</p>
<p><b><span style="color:teal">普寂定。深入菩萨法藏。<span lang="EN-US"></span></span></b></p>
<p><span style="&quot;Times New Roman&quot;">［疏］</span>就明所证深广之中。广普寂定。所证广也。一切法中不起妄想。名广寂定。深入法藏。所证深也。于真法藏能深入矣。</p>
<p><b><span style="color:teal">得佛华严三昧。<span lang="EN-US"></span></span></b></p>
<p><span style="&quot;Times New Roman&quot;">［疏］</span>所成胜中。得佛如来华严三昧。故德胜也。华严三昧。如华严说。彼一三昧。统摄法界。一切佛法悉入其中。上来自利。</p>
<p><b><span style="color:teal">宣扬演说一切经典。<span lang="EN-US"></span></span></b></p>
<p><span style="&quot;Times New Roman&quot;">［疏］</span>宣畅一切。利他可知。</p>
<p><b><span style="color:teal">住深定门。悉睹现在无量诸佛。一念之顷。无不周遍。济诸剧难。诸闲不闲。分别显示真实之际。得诸如来辩才之智。入众言音。开化一切。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三重明起修。住深定门悉睹现在无量佛等。修起自利。住深定门。起行所依。无心往来。直以三昧法门力起。故须住定。下明起行。悉睹现在无量诸佛。摄行宽广。由见多佛。供养生福。受法生智。一念之顷无不周遍。起行速疾。下明利他。济诸剧难诸闲不闲。扶人离苦。难别有八。三涂为三。人中有四。一盲聋喑亚。二世智辨聪。三佛前佛后。四郁单越界。天中有一。谓色界中长寿天离。此八难中。三涂为剧。菩萨济之。人天苦微。名曰诸闲。菩萨劝化。故曰不闲。分别显等。授人善法。分别显示真实之际。证法教人。理性真实。得处名际。授人名示。得诸如来辩才智等。教法利物。得诸如来辩才之智。起说之得谓得如来四无碍智解了诸法。入众言音。起说之解。入谓解也。谓解众生种种言音。用之起说。开化一切。正明起说。</p>
<p><b><span style="color:teal">超过世间诸所有法。心常谛住度世之道。于一切万物。随意自在。为诸庶类。作不请之友。荷负群生。为之重担。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第四重明所成。于中初明成就自德。于一切下。成利他德。自中初言超过世间诸所有法。所成殊胜。心常谛等。所成不动。又过世间。明成断德。谓过分段变易世间一切法也。心常谛住度世之道。明成智德。谛谓安谛。谓常安住真实无为度世之道。下利他中。于一切力物随意自在。成利他德。由成胜通。于一切物变化随意。故能利物。名为自在。为诸庶等。起利他用。为诸庶类作不请友。化益方便。庶谓凡庶。类谓品类。不请有二。一宿无道根。仰感菩萨。名为不请。二无现乐欲。不知求圣。名为不请。菩萨于此强为作友。荷负群生为之重担。正明化益。声闻舍物。不将众生以为重担。菩萨荷负。故用众生而为重担。担别有四。如胜鬘说。此第三竟。</p>
<p><b>自下第四依前胜进辨修成德。于中初先辨其所修。一切善本皆度已下。明其所成。<span lang="EN-US"></span></b></p>
<p><b><span style="color:teal">受持如来甚深法藏。护佛种性。常使不绝。兴大悲。愍众生。演慈辩。授法眼。杜三趣。开善门。以不请之法。施诸黎庶。如纯孝之子。爱敬父母。于诸众生。视之若己。<span lang="EN-US"></span></span></b></p>
<p><span style="&quot;Times New Roman&quot;">［疏］</span>前所修中。初明自利。二兴大悲下。明修利他就自利中。受持如来甚深法藏。明修胜解。如来藏性。是佛如来甚深法藏。闇障既除。明现已心。故曰受持。护佛种性常使不绝。明修胜行。法界诸度。是佛种性。护使离障。起善无间。名常不绝。不利他中。先法后喻。法中四句。初兴悲湣。明起悲心。二演慈辨下。明起慈心。依慈心起说。名演慈辨。教法生解。名授法眼。三杜三趣开善门者。显前悲益。杜谓塞也。教人离恶。故杜三趣。教人修福。故开善门。四以不请法施黎庶者。显前慈益。喻中两句。初如孝子爱敬父母。彰前慈厚。于诸众生已下。显上悲深。</p>
<p><b>上明所修。下明所成。<span lang="EN-US"></span></b></p>
<p><b><span style="color:teal">一切善本。皆度彼岸。悉获诸佛无量功德。智慧圣明。不可思议。<span lang="EN-US"></span></span></b></p>
<p><span style="&quot;Times New Roman&quot;">［疏］</span>一切善本皆度彼岸。明其所成。度犹到也。涅槃彼岸。行因到之。故因成矣。悉获佛等。明其果成。有福智。悉获诸佛无量功德。明得如来福德庄严。智慧圣明不可思议者。明得如来智慧庄严。智慧深广情缘莫测。口量不及。名不思议。上来叹德。</p>
<p><b><span style="color:teal">如是之等菩萨大士。不可称计。一时来会。<span lang="EN-US"></span></span></b></p>
<p><span style="&quot;Times New Roman&quot;">［疏］</span>如是之等不可称计。是第四段彰其数量。此等悉为影响显法。故皆来会。为法心同。故来一时。上来第二辨列徒众。</p>
<p><b>自下第三如来现相而为起发。阿难启请。于中文六。摄为三对。言文六者。第一如来现相起发。二阿难请问。此为初对。三如来审问汝为自请为受化请。四阿难实答我自请问。此是两对。五如来赞叹敕听许说。六对曰下。阿难奉敕彰己乐闻。此是三对。<span lang="EN-US"></span></b></p>
<p><b><span style="color:teal">尔时世尊。诸根悦豫。姿色清净。光颜巍巍。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中尔时。举现相时。言世尊者。举现相人。佛备众德。为世钦仰。故号世尊。若论胡音。楼伽陀伽。此云世尊也。诸根悦等。明所现相。诸根悦豫。示现喜相。眼等五根。同现喜相。名之悦豫。姿色清净。示现喜色。色无惨戚。故曰清净。言光巍巍。重显喜色。言颜魏魏。重显喜相。魏魏是其高胜之貌。佛何故喜。喜有两义。一念弥陀佛所成行德可庆故喜。二念众生得益时至。故生欢喜。</p>
<p><b><span style="color:teal">尊者阿难。承佛圣旨。即从座起。偏袒右肩。长跪合掌。而白佛言。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二段中。尊者阿难。举能请人。承佛圣旨。彰所请依。旨谓意旨。此承如来意力如被。故兴请问。即从座等。启请方便而白佛等。正宣诸辞。</p>
<p><b>辞中有三。一申己所见。二唯然下。彰己所念。三何故下。结问所为。<span lang="EN-US"></span></b></p>
<p><b><span style="color:teal">今日世尊。诸根悦豫。姿色清净。光颜巍巍。如明镜净。影畅表里。威容显耀。超绝无量。未曾瞻睹殊妙如今。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中。先法。次喻。后合。未曾瞻下。怪今异昔。法中还举向前所现。喻中如镜影表里者。镜光外照。名为影表。外照之光。明显镜内。名为影里。佛身如是。光明外照所放之表。显曜佛身。名影表里。合喻可知。未曾瞻睹殊妙如今。怪今异昔。</p>
<p><b><span style="color:teal">唯然大圣。我心念言。今日世尊住奇特之法。今日世雄住诸佛所住。今日世眼住导师之行。今日世英住最胜之道。今日天尊行如来之德。去来现在。佛佛相念。得无今佛念诸佛耶。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二彰己所念。于中初言唯然大圣我心念言。总宣己心。唯是专义。彰己专念。故曰唯矣。然谓尔也。彰己心中所念实尔。故曰唯然。启佛令知。故云大圣。自宣己心。名我念言。下别显之。于中初先念佛所得。去来现下。念佛所为。前中五句。相隐难识。且以言之。初句是总。余四是别。总中初言今日世尊。表别所念。为简余佛。故云今日。下余句中今日例尔。住奇特者。佛所得法。超出余人。在世所无。故云奇特。下四别显。初句自德。第二利他。第三自德。第四利他。第一第三自德何别。前是涅槃。后是菩提。第二第四利他何别。前者是其利他之行。谓四摄等。后者是其利他之德。所谓十力四无碍等。初中世雄。佛之异名。佛于世间最为雄猛。故曰世雄。住佛住者。涅槃常果。诸佛同住。今日世雄住彼所住。住大涅槃。能起化用。故今念之。第二句中。今日世眼。佛之异称。能开世人眼。令见正道。故名世眼。住导师行者。四摄法等。是佛导师化人之行。今佛住之。由住此行。今欲导人令入佛法。所以念之。第三句中。今日世英。佛之别号。佛于世间最为英胜。故云世英。住胜道者。无上菩提。是最胜道。内证真道。是菩提道矣。佛今住之。由住此道。知诸佛德。故今念之。第四句中。今日天尊。是佛异名。天有五种。如涅槃说。一者世天。谓世人王。名为天子。二者生天。谓四王天。乃至非想。三者净天。谓须陀洹。至辟支佛。四者义天。谓诸菩萨。以解诸法空寂义故。五者第一义天。谓佛如来。解知佛性不空义故。佛于如是五天中上。故曰天尊。行如来德者。十力无畏十八不共五眼六通四无碍等。是佛功德。游入名行。由入此德。堪任度物。故今念之。上来一段。念佛所得。下念所为。胜诸如来。是所为也。去来现佛佛佛相念。举余类此。得无今佛念诸佛耶。测此念余。耶者。是其不定之辞。以理测度。未敢专决。是故言耶。</p>
<p><b><span style="color:teal">何故威神光光乃尔。<span lang="EN-US"></span></span></b></p>
<p><span style="&quot;Times New Roman&quot;">［疏］</span>结问所为。此初对竟。</p>
<p><b><span style="color:teal">于是世尊告阿难曰。云何。阿难。诸天教汝来问佛耶。自以慧见问威颜乎。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三如来审问。告曰云何。是总问也。诸天教汝自以慧见。是别问也。</p>
<p><b><span style="color:teal">阿难白佛。无有诸天来教我者。自以所见问斯义耳。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第四阿难实答。无天教我。对佛前言。自以所见问斯义矣。此两对竟。</p>
<p><b>自下第五如来叹问。敕听许说。于中初先叹其所问。阿难当知如来正觉下。举佛功德。敕听许说。<span lang="EN-US"></span></b></p>
<p><b><span style="color:teal">佛言。善哉。阿难。所问甚快。发深智慧。真妙辩才。愍念众生。问斯慧义。如来以无尽大悲。矜哀三界。所以出兴于世。光阐道教。欲拯济群萌。惠以真实之利。无量亿劫。难值难见。犹灵瑞华。时时乃出。今所问者。多所饶益。开化一切诸天人民。<span lang="EN-US"></span></span></b></p>
<p><span style="&quot;Times New Roman&quot;">［疏］</span>叹中初言善哉阿难。所问甚快。是总叹也。善谓好耳。哉是助辞。称机。当法。合时。名快。发深下别。发深智慧。叹其问智。向前念佛五种功德。名发深智。真妙辩才。叹其问辞。向前叹佛住于五德。名真妙才辩。辩实名真。言巧称妙。言能辩了。语能才巧。故曰辩才。湣生问义。叹其问心。亦得名为叹问所为。阿难向前举佛五德而为请问。此之五德。以慧为主。名问慧义。如来已下。叹问得益。于中有四。一如来彰己悲心怜生。佛悲殊胜。余不能加。不能盖上。名无盖悲。亦有经本治为无尽。无盖是正。不须治改。以此大悲矜哀三界。矜犹怜也。欲。色。无色。是其三界。二所以下。如来彰己。出世为物。所以出兴。问以起发。下对显之。光阐道教。欲拯群萌。教法利人。惠以真利。证法益物。理是真实。教人名利。三无量亿下。明佛难值。先法。后喻。四今所问下。约对三明问有益。今问多益。总明有益。开化一切。别明益也。上来叹其所问。</p>
<p><b>下举佛听敕德许说。于中初先广举佛后。述前所叹。阿难谛下。敕听许说。说己所念。又复前段广举佛德。明己能说。后敕听许说。明己欲说。就前段中。先明果胜。所以者下。辨因显果。<span lang="EN-US"></span></b></p>
<p><b><span style="color:teal">阿难。当知如来正觉。其智难量。多所导御。慧见无碍。无能遏绝。以一餐之力。能住寿命忆百干劫。无数无量。复过于此。诸根悦豫。不以毁损。姿色不变。光颜无异。<span lang="EN-US"></span></span></b></p>
<p><span style="&quot;Times New Roman&quot;">［疏］</span>就明果中。初先对上阿难所念。明佛慧胜。以一餐下。对前阿难所见诸根悦豫等事。明佛身胜。明慧胜中。如来正觉。总举佛智。其智难等。别以显胜。其智难量。明智深也。穷证涅槃甚深法性。故智难量。明智深也。此则是前住佛所住。难量之智。证法名住。多所导御。明智广也。此则是前住导师行。慧见无碍。彰智自在。于诸法门知见无碍。此则是前行如来德。无能遏绝。显其智胜。不为他人之所仰遏绝。显其胜相。名无遏绝。此则是前住最胜道。下明身胜。以一餐力能住寿等。约化显实。随化示受一餐之力能住多劫身无衰损。明佛体常。亦得名为约实显化。以实常故。随化现受一餐之力。能住多劫身无衰损。文中初言以一餐之力能住寿命亿百千劫。彰命常也。诸根悦等。明身常也。诸根悦豫不以毁损。就上所现诸根悦豫。明其常德。姿色不变。就上所现姿色清净。明其常命。光颜无异。就上所现光颜魏魏。明其常定。</p>
<p><b>上来就果明佛身慧二种俱胜。下次举因显成前果。<span lang="EN-US"></span></b></p>
<p><b><span style="color:teal">所以者何。如来定慧。究畅无极。于一切法。而得自在。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><span style="&quot;Times New Roman&quot;">［疏］</span>所以者何。征问发起。所以如来得此胜慧常身者何。下对释之。如来定慧究畅无极。明其所修成满故胜。定止。慧观。此二行主。以是偏举。余皆从之。故隐不论。定慧究竟。故名为究。通畅自在。故名为畅。宽广无边。称曰无极。此则是其心自在行。于一切法而得自在。明其所学自在故胜。此则是其法自在行。善入一切界之门。法门之力无所不现。名为自在。</p>
<p><b>上来至此广举佛德。述前所叹。<span lang="EN-US"></span></b></p>
<p><b><span style="color:teal">阿难谛听。今为汝说。<span lang="EN-US"></span></span></b></p>
<p><span style="&quot;Times New Roman&quot;">［疏］</span>敕听许说。说己所念。谓念西方无量寿佛。谛听。敕也。为汝。许也。此第五竟。</p>
<p><b><span style="color:teal">对曰。唯然。愿乐欲闻。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第六阿难奉教听受。文显可知。</p>
<p><b>上来序竟。<span lang="EN-US"></span></b></p>
<p><b>就正宗中。文别有三。一明所行。二阿难白佛法藏比丘为己成佛而取灭下。明其所成。三告阿难其有众生生彼国者住正定下。明其所摄。此三皆就弥陀佛说。言所行者。彰彼如来本昔所修无量行愿。言所成者。彰彼如来现今所得身士之果。言所摄者。彰彼如来现今摄取十方国土无量众生同往彼国教化利益。此三即是经之大宗。<span lang="EN-US"></span></b></p>
<p><b>就所行中。初列多佛。明起行缘。时有国王闻佛说下。彰彼法藏依之起行。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">佛告阿难。乃往过去久远无量不可思议无央数劫。绽光如来。兴出于世。教化度脱无量众生。皆令得道。乃取灭度。次有如来。名曰光远。次名月光。次名旃檀香。次名善山王。次名须弥天冠。次名须弥等曜。次名月色。次名正念。次名离垢。次名无著。次名龙天。次名夜光。次名安明顶。次名不动地。次名琉璃妙华。次名琉璃金色。次名金藏。次名炎光。次名炎根。次名地种。次名月像。次名日音。次名解脱华。次名庄严光明。次名海觉神通。次名水光。次名大香。次名离尘垢。次名舍厌意。次名宝炎。次名妙顶。次名勇立。次名功德持慧。次名蔽日月光。次名日月琉璃光。次名无上琉璃光。次名最上首。次名菩提华。次名月明。次名日光。次名华色王。次名水月光。次名除痴冥。次名度盖行。次名净信。次名善宿。次名威神。次名法慧。次名鸾音。次名师子音。次名龙音。次名处世。如此诸佛。皆悉已过。尔时。次有佛。名世自在王。如来、应供、等正觉、明行足、善逝、世间解、无上士、调御丈夫、天人师、佛世尊。<span lang="EN-US"></span></span></b></p>
<p><span style="&quot;Times New Roman&quot;">［疏］</span>前中合举五十四佛。初五十三。一处并举。末后一佛。法藏亲承。一处别举。就前五十三佛之中。乃往过去不思劫等。彰其时今。定光出等。次第并列。如此诸佛皆悉已过。结前生后。下次列其自在王佛。名世自在。是其别名。如来应等。是其通号。佛德无量。依德施名。名亦无限。经随一数。略列十种。十中前五。是佛自德。后五利他。就前五中。初二一对。前一道圆。后一灭极。后三一对。初二因圆。后一果极。就初对中。言如来者。彰其道圆。乘如实道。来成正觉。故名如来。言应供者。显其灭极。证灭相应。故名为应。又证灭故。合应供养。故云应供。就后对中。初二因圆。于中初言等正觉者。其彰解圆。余经中亦名正遍知也。正者是理。于理穷照。故名遍知。今言等者。是彼遍也。称理名等。正者还是余经正也。言其觉者。是彼知也。明行足者。明其行圆。明是证行。证法显了。故名为明。分别有三。如涅槃说。一菩萨明。所谓般若波罗蜜矣。二诸佛明。所谓佛眼。三无明明。谓十一空。彼非智解。故曰无明。能生智明。故复名明。前二能证。后一所证。又龙树说。佛具宿命。天眼。漏尽。故曰三明。行是教行。如地持说。止观名行。又龙树说。戒定慧等。名之为行。此二圆具。故名为足。言善逝者。明其果极。善名为好。逝称为去。如来好去。故曰善逝。佛德满足。更何处去。而言好去。虽无去处。非不能去。如劫尽火。虽无所烧。非不能烧。故得云去。就后五中。前四是别。后一是总。前四别中。世间解者。是化他智。善解世间。名世间解。无上士调御丈夫。及天人师。此之两号。是他化能。彼无上士调御丈夫。能调物心。自调调他。调御中极。故曰无上。士者。是其人之别称。此无上士能善方便调伏众生。名调御丈夫。天人师者。能授与法。能以正法近训天人。名天人师。六道俱化。天人益多。以是偏举。佛者。是其化他之德。此翻名觉。自觉觉他。觉行穷满。故名为佛。言世尊者。此号是总。佛备众德。为世钦重。故号世尊。</p>
<p><b>上来明佛之起行缘。<span lang="EN-US"></span></b></p>
<p><b>下明法藏依之起行。于中初明世间之行。佛告阿难法藏比丘说此颂下。明出世行。地前所行。名为世间。地上出世。<span lang="EN-US"></span></b></p>
<p><b>世间行中。次第有三。一闻法发心。二出家修道。三诣佛所礼赞发愿心。<span lang="EN-US"></span></b></p>
<p><b><span style="color:teal">时有国王。闻佛说法。心怀悦豫。寻发无上正真道意。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中。时有国王。举起行人。闻佛说法心怀悦豫。闻法心喜。寻发道意。正明发心。菩提心义。广如别章。此应具论。</p>
<p><b><span style="color:teal">弃国捐王。行作沙门。号曰法藏。高才勇哲。与世超异。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二段中。弃国捐王。明其所舍。行作沙门。彰其所为。此翻名息。息诸恶故。号曰法藏。列其名讳。高才勇等。辨其性行。才谓才巧。才德过人。故曰高才。志强名勇。心明称哲。此德孤出。名世超异。</p>
<p><b><span style="color:teal">诣世自在王如来所。稽首佛足。右绕三匝。长跪合掌。以颂赞曰。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三段中。初诣佛所。次到已敬。稽首。敬也。屈尊接卑。故用表敬。右绕爱也。旋绕不舍。故用表爱。长跪已下。赞叹发愿。长跪合掌。兴赞方便。以偈颂曰。经家总举。何故言偈颂。言义妙美。诸赞叹者。多用偈颂。又偈巧约。少字之中。能摄多义。法藏比丘。欲以约言广收佛德。故以偈颂。</p>
<p><b>下出偈辞。初有七偈。赞叹佛德明其所求。后十三偈。发愿求佛。明其能求。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>光颜巍巍<span>&nbsp;&nbsp;&nbsp; </span>威神无极&nbsp;&nbsp;&nbsp; 如是炎明&nbsp;&nbsp;&nbsp; 无与等者</b></p>
<p><b>日月摩尼<span>&nbsp;&nbsp;&nbsp; </span>珠光焰耀&nbsp;&nbsp;&nbsp; 皆悉隐蔽&nbsp;&nbsp;&nbsp; 犹如聚墨</b></p>
<p><b>如来容颜<span>&nbsp;&nbsp;&nbsp; </span>超世无伦&nbsp;&nbsp;&nbsp; 正觉大音&nbsp;&nbsp;&nbsp; 响流十方</b></p>
<p><b>戒闻精进<span>&nbsp;&nbsp;&nbsp; </span>三昧智慧&nbsp;&nbsp;&nbsp; 威德无侣&nbsp;&nbsp;&nbsp; 殊胜希有</b></p>
<p><b>深谛善念<span>&nbsp;&nbsp;&nbsp; </span>诸佛法海&nbsp;&nbsp;&nbsp; 穷深尽奥&nbsp;&nbsp;&nbsp; 究其涯底</b></p>
<p><b>无明欲怒<span>&nbsp;&nbsp;&nbsp; </span>世尊永无&nbsp;&nbsp;&nbsp; 人雄师子&nbsp;&nbsp;&nbsp; 神德无量</b></p>
<p><b>功勋广大<span>&nbsp;&nbsp;&nbsp; </span>智慧深妙&nbsp;&nbsp;&nbsp; 光明威相&nbsp;&nbsp;&nbsp; 震动大千</b></p>
<p><span style="&quot;Times New Roman&quot;">［疏］</span>前七偈中。初五偈半。正叹佛德。后一偈半。结叹佛德。前正叹中。初两偈半。叹佛身业。次有半偈。叹佛口业。后两偈半。叹佛意业。就叹身业中。言光魏魏。叹佛光胜。以为一门。言颜魏魏。叹佛身胜。复为一门。魏魏之言。已如上释。复有七句。显光魏魏。威神无极。光发所依。由佛威德神力无极。故能放光。如是炎明。正举光体。无与等者。对人显胜。余人身光无与齐等。日月摩尼至若聚墨。对事显胜。此等诸光。若对佛光。皆悉隐弊。犹如聚墨在珂贝边。下有两句。显颜魏魏。如来容颜超世无伦。故颜魏魏。伦谓匹矣。次叹口业。正觉大音响流十方。下叹意业。于中初有两偈之文。叹佛行德。后之半偈。叹佛断德。行是菩提。断是涅槃。前中初偈。叹佛德胜后之一偈。叹佛德深。胜是教行。深是证行。前叹胜中。戒闻精进三昧智慧。举其德体。威光无侣殊胜希有。就德显胜。威德无侣。他不能齐。殊胜希有。佛德过彼。后叹深中。深谛善念诸佛法海。趣证方便。谛谓审谛。深思谛观。念佛法海。故能得证。如来藏性。是佛法海。穷深尽奥究其涯底。证行成就。此叹行德。下叹断德。无明是痴。欲者是贪。怒者是嗔。佛断永无。故断胜参。上来别叹三业功德。自下结叹。人雄师子神德无量。总以结叹。功勋广等。随别结叹。功勋广大。结叹前口。正觉大音响流十方。故佛化他功德广大。智慧深妙。结叹前意。前有多德。偏结其慧。以行主故。深结前深。妙结前胜。光明威等。结叹前身。上来叹竟。</p>
<p><b>自下发愿求前所叹。于中初有十偈之文。正起愿心。后之三偈。请佛证知。前十偈中。初之五偈。求佛法身。后之五偈。求佛净土。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>愿我作佛<span>&nbsp;&nbsp;&nbsp; </span>齐圣法王&nbsp;&nbsp;&nbsp; 过度生死&nbsp;&nbsp;&nbsp; 靡不解脱</b></p>
<p><b>布施调意<span>&nbsp;&nbsp;&nbsp; </span>戒忍精进&nbsp;&nbsp;&nbsp; 如是三昧&nbsp;&nbsp;&nbsp; 智慧无上</b></p>
<p><b>吾誓得佛<span>&nbsp;&nbsp;&nbsp; </span>普行此愿&nbsp;&nbsp;&nbsp; 一切恐惧&nbsp;&nbsp;&nbsp; 为作大安</b></p>
<p><b>假令有佛<span>&nbsp;&nbsp;&nbsp; </span>百千亿万&nbsp;&nbsp;&nbsp; 无量大圣&nbsp;&nbsp;&nbsp; 数如恒沙</b></p>
<p><b>供养一切<span>&nbsp;&nbsp;&nbsp; </span>斯等诸佛&nbsp;&nbsp;&nbsp; 不如求道&nbsp;&nbsp;&nbsp; 坚正不却</b></p>
<p><span style="&quot;Times New Roman&quot;">［疏］</span>求法身中。初之一偈。愿求佛果。次有两偈。愿求佛因。后之两偈。校量显胜。就求果中。愿我作佛齐圣法王。求佛自德。过度生死靡不解脱。求利他德。就求因中。初有偈半。求自利行。下有半偈。求利他行。求自利中。初偈举彼六度之行。布施调意。是其檀度。修施治悭。名为调意。戒是戒度。忍是忍度。精进进度。三昧禅度。智慧智度。慧胜名上。下对起愿。吾誓得佛。起行所趣。普行此愿。求因趣向。下求利他。文显可知。上求求因。自下两偈。校量显胜。坚其愿心。假令有佛百千亿万。举其佛宝。无大圣数如恒沙。举其僧宝。供养斯等。供前僧宝。斯等诸佛。供前佛宝。不如求下。对愿比校。彰其不及。却犹退也。虽供多圣。不如自己求道不退。故重坚发。经中如此比校大多。不可具说。供养有限。求道之心无齐限故。</p>
<p><b>譬如恒沙<span>&nbsp;&nbsp;&nbsp; </span>诸佛世界&nbsp;&nbsp;&nbsp; 复不可计&nbsp;&nbsp;&nbsp; 无数刹土。</b></p>
<p><b>光明悉照<span>&nbsp;&nbsp;&nbsp; </span>遍此诸国&nbsp;&nbsp;&nbsp; 如是精进&nbsp;&nbsp;&nbsp; 威神难量。</b></p>
<p><b>令我作佛<span>&nbsp;&nbsp;&nbsp; </span>国土第一&nbsp;&nbsp;&nbsp; 其众奇妙&nbsp;&nbsp;&nbsp; 道场超绝。</b></p>
<p><b>国如泥洹<span>&nbsp;&nbsp;&nbsp; </span>而无等双&nbsp;&nbsp;&nbsp; 我当愍衷&nbsp;&nbsp;&nbsp; 度脱一切。</b></p>
<p><b>十方来生<span>&nbsp;&nbsp;&nbsp; </span>心悦清净&nbsp;&nbsp;&nbsp; 已至我国&nbsp;&nbsp;&nbsp; 快乐安隐。</b></p>
<p><span style="&quot;Times New Roman&quot;">［疏］</span>求净土中。初三偈半。自净求。后一偈半。求土摄他。就自求中。初有两偈。泛举多土。次有半偈。明己所求。于诸土中。最为第一。后之一偈。显第一相。前泛举中。如恒沙等。广举多土。光明照等。就彼多土明庄严相。光遍此国。明佛如来光明庄严。如是精进威神难量。明佛如来神通庄严。佛于彼土勤现化事。名为精进。化事众多。是故名为威神难量。此泛举竟。令我作佛国第一者。于前所举诸国土中。诸相庄严最为第一。现今所成弥陀国是。下有一偈。显第一相。其众奇妙。明众第一。道场超绝。明处第一。国如泥洹而无等双。明国第一。亦得名为乐第一也。泥洹涅槃。本是一名。传之音异。故下文言。弥陀国中。众生受乐。而次泥洹。上来自求。下有一偈半。求土摄物。我当湣哀度一切者。明己当来成佛道时度脱一切。十方来生心悦净等。明于当来生我国者齐获胜益。十方来生。生人多也。心悦清净。归心纯也。已到我等。获利胜也。上来十偈。正起愿心。</p>
<p><b>下有三偈。请佛证知。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>幸佛信明<span>&nbsp;&nbsp;&nbsp; </span>是我真证&nbsp;&nbsp;&nbsp; 发愿于彼&nbsp;&nbsp;&nbsp; 力精所欲</b></p>
<p><b>十方世尊<span>&nbsp;&nbsp;&nbsp; </span>智慧无碍&nbsp;&nbsp;&nbsp; 常令此尊&nbsp;&nbsp;&nbsp; 知我心行</b></p>
<p><b>假使身止<span>&nbsp;&nbsp;&nbsp; </span>诸苦毒中&nbsp;&nbsp;&nbsp; 我行精进&nbsp;&nbsp;&nbsp; 忍终不悔</b></p>
<p><span style="&quot;Times New Roman&quot;">［疏］</span>于此文中。初有半偈。请世自在佛为己作证。次有半偈。更兴愿心。次有一偈。请十方佛为己作证。下有一偈重起愿心。初半偈中。幸犹愿也。愿佛信我所求不虚。明我当来定必得果。是故请言幸佛信明。佛证不虚。是故言是我真证。其次半偈更兴愿中。发愿于彼所求之事。力励精勤修习所欲。法身净土。各愿于彼力精所欲。其次一偈。请十方佛作证可知。末后一偈重起愿中。结誓自要。故云假令身止诸苦忍终不悔。</p>
<p><b>上来明其世间之行。<span lang="EN-US"></span></b></p>
<p>佛说无量寿经义疏卷二终</p>
<p><a name="a03"></a><span style="color:#333399">佛说无量寿经义疏卷三<span lang="EN-US"></span></span></p>
<p><b>下明出世。于中初略。如是修已诸彼佛下。广明所行。略中有三。初法藏请。如来反答。彰彼先知。不为宣说。二法藏重请如来为说。三法藏闻说。依之奉行。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">佛告阿难。法藏比丘说此颂已。而白佛言。唯然。世尊。我发无上正觉之心。愿佛为我广宣经法。我当修行。摄取佛国清净庄严无量妙土。令我于世。速成正觉。拔诸生死勤苦之本。佛告阿难。时世自在王佛。谓法藏比丘。如所修行。庄严佛土。汝自当知。<span lang="EN-US"></span></span></b></p>
<p><span style="&quot;Times New Roman&quot;">［疏］</span>初中先请。后佛反答。请中法藏说此颂已。结前起后。而白佛下。彰彼请辞。我发无上正觉之心。牒前起后。向前偈中求身求土。名发无上正觉之心。心为行本。彰己有本。明堪起行。生彼请也。愿佛为我广说经法。正请宣说。我当修等。彰请所为。所为有三。一是所行。二是所成。三是所摄。我当修行。是其初门。修行法身净土之因。摄取已下。是第二门。明己所成。身所成土摄取佛国清净庄严等。是所成土。于世速成。是所成身。拔生死等。是第三门。明己所摄。摄取众生。教化令出生死苦本。拔生死者。出生死果。拔勤苦本。离生死因。由因数受生死之苦。故名彼因为勤苦本。下佛返答。饶王佛者。世自在王之别名也。告法藏等。返请之辞。此初段竟。</p>
<p><b><span style="color:teal">比丘白佛。斯义弘深。非我境界。唯愿世尊。广为敷演诸佛如来净土之行。我闻此己。当如说修行。成满所愿。尔时。世自在王佛。知其高明。志愿深广。即为法藏比丘而说经言。譬如大海。一人斗量。经历劫数。尚可穷底。得其妙宝。人有至心精进。求道不止。会当克果。何愿不得。于是世自在王佛即为广说二百一十亿诸佛刹土。天人之善恶、国土之粗妙。应其心愿。悉现与之。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二段中。初法藏请。斯义弘深非我境界。彰己不知。 旨据其自分所修。道言自知。法藏今就胜进所习。言非己境。不相乖违。斯谓此也。弘谓大也。此前所请出世之行。其义大深。非我境界。为是次请唯愿广等。请佛宣说。文中偏求净土之行。身行略无。我 闻此下。彰请所为。下佛为说。知高明志愿深广。知其心大。下佛授法。即为法藏而说经言。总明所说譬如下别。别中初先教其坚心。先喻。后合。于是世已下。正为宣说净土之法。即为广说二百一十亿诸佛刹土。天人善恶。泛说一切诸土之因。国土粗妙。泛宣一切诸土之果。粗犹粗也。说恶说粗。令其舍远。说善说妙。使其修习。于诸说中随欲广教。名应其心愿悉现与之。此第二竟。</p>
<p><b><span style="color:teal">时彼比丘。闻佛所说严净国土。皆悉睹见。起发无上殊胜之愿。其心寂静。志无所著。一切世间。无能及者。具足五劫。思惟摄取庄严佛国清净之行。阿难白佛。彼佛国土。寿量几何。佛言。其佛寿命。四十二劫。时法藏比丘。摄取二百一十亿诸佛妙土清净之行。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三法藏闻说依法修行。于中初别。法藏比丘摄取下结。别中初先见上所说净土之果。超发已下。修上所说净土之因。因中初先更发胜愿。其心寂下。依愿起行。其心寂静志无所著世无及者。明修证行。理绝众相。故无所著。求入名志。证深离相。故世无及。具五劫下。明修教行。于中初明法藏比丘五劫起行。阿难白下。彰彼如来寿命长久。成前法藏于彼佛所五劫修行。阿难先问。后佛答之。彼佛寿命四十二劫。法藏寿命亦应如是。故彼法藏于一身中在彼佛所五劫修行。问曰。若彼得寿多劫。劫尽之时居住何处。而得修行。释言。余人见其劫尽。其法藏等。见彼国土安隐不动。故得起修。与法华中。众生见劫尽。大火所烧时。我此土安隐。天人常充满。其义相似。上来别竟。法藏比丘摄取下结。一人具修无量土行。未来还得无量种土。随人异现。上来略竟。</p>
<p><b>自下第二广明所修。于中初先广前大愿。时彼比丘于其佛所诸天魔下。广前所行。就前广愿中。文别有六。一法藏诣佛所彰己行。二如来遣说。三法藏自宣己所发愿。四我建下。说已重复立誓自要。五法藏比丘说此颂下。如要相现。六于是法藏具足修下。总以结叹。<span lang="EN-US"></span></b></p>
<p><b><span style="color:teal">是修已。诣彼佛所。稽首礼足。绕佛三匝。合掌而住。白佛言。世尊。我已摄取庄严佛土清净之行。<span lang="EN-US"></span></span></b></p>
<p><span style="&quot;Times New Roman&quot;">［疏］</span>就初段中。如是修已。结前生后。诣彼佛等。启白方便。而白佛等。申己所修。我已于前五劫之中。摄取严土清净行矣。</p>
<p><b><span style="color:teal">佛告比丘。汝今可说。宜知是时。发起悦可一切大众。菩萨闻已。修行比法。缘致满足无量大愿。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第二段中。佛告比丘。汝今可说。正劝宣说。宜知是时。催令速说。发起悦等明说所为。为益诸众。故须宣说。发起悦可一切大众。为益凡夫二乘故说。由彼法藏自说已愿。令众同喜愿生其国。名发起悦可一切众矣。菩萨闻下。为益菩萨。由彼法藏自说己愿。令诸菩萨学之同发。故云闻已修行此法满足大愿。闻已修行。起愿始也。缘致满等。愿心成也。</p>
<p><b><span style="color:teal">比丘白佛。唯垂听察。如我所愿。当具说之。<span lang="EN-US"></span></span></b></p>
<p><span style="&quot;Times New Roman&quot;">［疏］</span>第三法藏比丘自宣己愿。唯垂听察。请佛得说。如我所愿当具足说。总许宣说。</p>
<p><b>下正说之。于中合有四十八愿。义要唯三。文别有七。义要三者。一摄法身愿。二摄净土愿。三摄众生愿。四十八中。十二。十三。及第十七。是摄法身。第三十一。第三十二。是摄净土。余四十三。是摄众生。文别七者。初十一愿。为摄众生。次有两愿。是其第二。为摄法身。次有三愿。是其第三。重摄众生。次有一愿。是其一愿是第四。重摄法身。次有十三。是其第五。为摄众生。次有两愿。是其第六。为摄净土。下有十六是其第七。重摄众生。<span lang="EN-US"></span></b></p>
<p>第一愿国无恶道（以下四十八愿标目会刻经疏时增添）</p>
<p><b><span style="color:teal">设我得佛。国有地狱、饿鬼、畜生者。不取正觉。<span lang="EN-US"></span></span></b></p>
<p>第二愿不更恶道</p>
<p><b><span style="color:teal">设我得佛。国中天人寿终之后。复更三恶道者。不取正觉。<span lang="EN-US"></span></span></b></p>
<p>第三愿身真金色</p>
<p><b><span style="color:teal">设我得佛。国中天人。不悉真金色者。不取正觉。<span lang="EN-US"></span></span></b></p>
<p>第四愿形色相同</p>
<p><b><span style="color:teal">设我得佛。国中天人。形色不同有好丑者。不取正觉。<span lang="EN-US"></span></span></b></p>
<p>第五愿宿命智通</p>
<p><b><span style="color:teal">设我得佛。国中天人。不识宿命。下至知百千亿那由他诸劫事者。不取正觉。<span lang="EN-US"></span></span></b></p>
<p>第六愿天眼普见</p>
<p><b><span style="color:teal">设我得佛。国中天人。不得天眼。下至见百千亿那由他诸佛国者。不取正觉。<span lang="EN-US"></span></span></b></p>
<p>第七愿天耳普闻</p>
<p><b><span style="color:teal">设我得佛。国中天人。不得天耳。下至闻百千亿那由他诸佛所说。不悉受持者。不取正觉。<span lang="EN-US"></span></span></b></p>
<p>第八愿他心悉知</p>
<p><b><span style="color:teal">设我得佛。国中天人。不得见他心智。下至知百千亿那由他诸佛国中众生心念者。不取正觉。<span lang="EN-US"></span></span></b></p>
<p>第九愿神足无碍<span lang="EN-US"></span></p>
<p><b><span style="color:teal">设我得佛。国中天人。不得神足。于一念顷。下至不能超过百千亿那由他诸佛国者。不取正觉。<span lang="EN-US"></span></span></b></p>
<p>第十愿不贪计身<span lang="EN-US"></span></p>
<p><b><span style="color:teal">设我得佛。国中天人。若起想念贪计身者。不取正觉。<span lang="EN-US"></span></span></b></p>
<p>第十一愿住定证灭<span lang="EN-US"></span></p>
<p><b><span style="color:teal">设我得佛。国中天人。不住定聚。必至灭度者。不取正觉。<span lang="EN-US"></span></span></b></p>
<p>［疏］就初段中。初有两愿。愿生无苦。后之九愿。愿生得乐。无苦中。初一愿愿其自国无苦。设我得佛。国有地狱饿鬼畜生。不取正觉。不取正觉者。诸愿不满。终不成佛。假设所愿不满得成。誓终可不取。是故说言。设我得佛。国有地狱畜生饿鬼。不取正觉。余亦如是。言地狱者。地下牢狱。是其苦处。故云地狱。言饿鬼者。饥渴名饿。恐怯多畏。故名为鬼。言畜生者。此乃从生畜养为名。一切世人或为敢食。或为驱使。畜养此生。故云畜生。后之一愿。愿己国中所有众生命终。不向他国受苦。此之两愿。愿生无苦。后九愿生得乐之中。初之两愿。愿生身乐。后之七愿。愿生心乐。心中五通各别为一。漏尽分二。故有七愿。<span lang="EN-US"></span></p>
<p>第十二愿光明无量<span lang="EN-US"></span></p>
<p><b><span style="color:teal">设我得佛。光明有限量。下至不照百千亿那由他诸佛国者。不取正觉。<span lang="EN-US"></span></span></b></p>
<p>第十三愿寿命无量<span lang="EN-US"></span></p>
<p><b><span style="color:teal">设我得佛。寿命有限量。下至知百千亿那由他劫者。不取正觉。<span lang="EN-US"></span></span></b></p>
<p>［疏］第二段中。明摄法身。文相易知。<span lang="EN-US"></span></p>
<p>第十四愿声闻无数<span lang="EN-US"></span></p>
<p><b><span style="color:teal">设我得佛。国中声闻。有能计量。乃至三千大千世界众生。悉成缘觉。于百千劫。悉共计校知其数者。不取正觉。<span lang="EN-US"></span></span></b></p>
<p>第十五愿随愿修短<span lang="EN-US"></span></p>
<p><b><span style="color:teal">设我得佛。国中天人。寿命无能限量。除其本愿。修短自在。若不尔者。不取正觉。<span lang="EN-US"></span></span></b></p>
<p>第十六愿不闻恶名<span lang="EN-US"></span></p>
<p><b><span style="color:teal">设我得佛。国中天人。乃至闻有不善名者。不取正觉。<span lang="EN-US"></span></span></b></p>
<p>［疏］第三段中。明摄众生。文相易知。<span lang="EN-US"></span></p>
<p>第十七诸佛称叹<span lang="EN-US"></span></p>
<p><b><span style="color:teal">设我得佛。十方世界无量诸佛。不悉咨嗟称我名者。不取正觉。<span lang="EN-US"></span></span></b></p>
<p>［疏］第四段中。明摄法身。文相易知。<span lang="EN-US"></span></p>
<p>第十八愿十念必生<span lang="EN-US"></span></p>
<p><b><span style="color:teal">设我得佛。十方众生。至心信乐。欲生我国。乃至十念。若不生者。不取正觉。唯除五逆。诽谤正法。<span lang="EN-US"></span></span></b></p>
<p>第十九愿临终接引<span lang="EN-US"></span></p>
<p><b><span style="color:teal">设我得佛。十方众生。发菩提心。修诸功德。至心发愿。欲生我国。临寿终时。假令不与大众围绕现其人前者。不取正觉。<span lang="EN-US"></span></span></b></p>
<p>第二十愿欲生果遂<span lang="EN-US"></span></p>
<p><b><span style="color:teal">设我得佛。十方众生。闻我名号。系念我国。植诸德本。至心迥向。欲生我国。不果遂者。不取正觉。<span lang="EN-US"></span></span></b></p>
<p>第二十一愿三十二相<span lang="EN-US"></span></p>
<p><b><span style="color:teal">设我得佛。国中天人。不悉成满三十二大人相者。不取正觉。<span lang="EN-US"></span></span></b></p>
<p>第二十二愿一生补处<span lang="EN-US"></span></p>
<p><b><span style="color:teal">设我得佛。他方佛土诸菩萨众。来生我国。究竟必至一生补处。除其本愿。自在所化。为众生故。被弘誓铠。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦。诸地之行。现前修习普贤之德。若不尔者。不取正觉。<span lang="EN-US"></span></span></b></p>
<p>第二十三愿供养诸佛<span lang="EN-US"></span></p>
<p><b><span style="color:teal">设我得佛。国中菩萨。承佛神力。供养诸佛。一食之顷。不能遍至无量。无数亿那由他诸佛国者。不取正觉。<span lang="EN-US"></span></span></b></p>
<p>第二十四愿供具随意<span lang="EN-US"></span></p>
<p><b><span style="color:teal">设我得佛。国中菩萨。在诸佛前。现其德本。诸所求欲供养之具。若不如意者。不取正觉。<span lang="EN-US"></span></span></b></p>
<p>第二十五愿演说妙智<span lang="EN-US"></span></p>
<p><b><span style="color:teal">设我得佛。国中菩萨。不能演说一切智者。不取正觉。<span lang="EN-US"></span></span></b></p>
<p>第二十六愿那罗延身<span lang="EN-US"></span></p>
<p><b><span style="color:teal">设我得佛。国中菩萨。不得金刚那罗延身者。不取正觉。<span lang="EN-US"></span></span></b></p>
<p>第二十七愿一切严净<span lang="EN-US"></span></p>
<p><b><span style="color:teal">设我得佛。国中天人。一切万物。严净光丽。形色殊特。穷微极妙。无能称量。其诸众生。乃至逮得天眼。有能明了。辩其名数者。不取正觉。<span lang="EN-US"></span></span></b></p>
<p>第二十八愿道树高显<span lang="EN-US"></span></p>
<p><b><span style="color:teal">设我得佛。国中菩萨。乃至少功德者。不能知见其道场树无量光色。高四百万里者。不取正觉。<span lang="EN-US"></span></span></b></p>
<p>第二十九愿诵经得慧<span lang="EN-US"></span></p>
<p><b><span style="color:teal">设我得佛。国中菩萨。若受读经法。讽诵持说。而不得辩才智慧者。不取正觉。<span lang="EN-US"></span></span></b></p>
<p>第三十愿慧辩无限<span lang="EN-US"></span></p>
<p><b><span style="color:teal">设我得佛。国中菩萨。智慧辩才若可限量者。不取正觉。<span lang="EN-US"></span></span></b></p>
<p>［疏］第五段中。初三愿。摄他国众生。次一愿。摄自国众生。次一还摄他国众生。后八还摄自国众生。</p>
<p>第三十一愿照见十方</p>
<p><b><span style="color:teal">设我得佛。国土清净。皆悉照见十方一切无量无数不可思议诸佛世界。犹如明镜。睹其面像。若不尔者。不取正觉。<span lang="EN-US"></span></span></b></p>
<p>第三十二愿宝香妙严</p>
<p><b><span style="color:teal">设我得佛。自地以上。至于虚空。宫殿楼观。池流华树。国土所有一切万物。皆以无量杂宝百千种香而共合成。严饰奇妙。超诸天人。其香普薰十方世界。菩萨闻者。皆修佛行。若不尔者。不取正觉。<span lang="EN-US"></span></span></b></p>
<p>［疏］第六段中。明摄净土。文显可知。</p>
<p>第三十三愿蒙光柔软</p>
<p><b><span style="color:teal">设我得佛。十方无量不可思议诸佛世界众生之类。蒙我光明触其身者。身心柔软。超过天人。若不尔者。不取正觉。<span lang="EN-US"></span></span></b></p>
<p>第三十四愿闻名得忍</p>
<p><b><span style="color:teal">设我得佛。十方无量不可思议诸佛世界众生之类。闻我名字。不得菩萨无生法忍诸深总持者。不取正觉。<span lang="EN-US"></span></span></b></p>
<p>第三十五愿脱离女身</p>
<p><b><span style="color:teal">设我得佛。十方无量不可思议诸佛世界。其有女人。闻我名字。欢喜信乐。发菩提心。厌恶女身。寿终之后。复为女像者。不取正觉。<span lang="EN-US"></span></span></b></p>
<p>第三十六愿常修梵行</p>
<p><b><span style="color:teal">设我得佛。十方无量不可思议诸佛世界诸菩萨众。闻我名字。寿终之后。常修梵行。至成佛道。若不尔者。不取正觉。<span lang="EN-US"></span></span></b></p>
<p>第三十七愿天人致敬</p>
<p><b><span style="color:teal">设我得佛。十方无量不可思议诸佛世界诸天人民。闻我名字。五体投地。稽首作礼。欢喜信乐。修菩萨行。诸天世人。莫不致敬。若不尔者。不取正觉。<span lang="EN-US"></span></span></b></p>
<p>第三十八愿衣服随念</p>
<p><b><span style="color:teal">设我得佛。国中天人。欲得衣服。随念即至。如佛所赞应法妙服。自然在身。若有裁缝捣染浣濯者。不取正觉。<span lang="EN-US"></span></span></b></p>
<p>第三十九愿乐如漏尽</p>
<p><b><span style="color:teal">设我得佛。国中天人。所受快乐。不如漏尽比丘者。不取正觉。<span lang="EN-US"></span></span></b></p>
<p>第四十愿树中现刹</p>
<p><b><span style="color:teal">设我得佛。国中菩萨。随意欲见十方无量严净佛土。应时如愿。于宝树中。皆悉照见。犹如明镜。睹其面像。若不尔者。不取正觉。<span lang="EN-US"></span></span></b></p>
<p>第四十一愿诸根无缺</p>
<p><b><span style="color:teal">设我得佛。他方国土诸菩萨众。闻我名字。至于得佛。诸根缺陋不具足者。不取正觉。<span lang="EN-US"></span></span></b></p>
<p>第四十二愿清净解脱</p>
<p><b><span style="color:teal">设我得佛。他方国土诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议诸佛世尊。而不失定意。若不尔者。不取正觉。<span lang="EN-US"></span></span></b></p>
<p>第四十三愿闻名得福</p>
<p><b><span style="color:teal">设我得佛。他方国土诸菩萨众。闻我名字。寿终之后。生尊贵家。若不尔者。不取正觉。<span lang="EN-US"></span></span></b></p>
<p>第四十四愿修行具德</p>
<p><b><span style="color:teal">设我得佛。他方国土诸菩萨众。闻我名字。欢喜踊跃。修菩萨行。具足德本。若不尔者。不取正觉。<span lang="EN-US"></span></span></b></p>
<p>第四十五愿普等三昧</p>
<p><b><span style="color:teal">设我得佛。他方国土诸菩萨众。闻我名宇。皆悉逮得普等三昧。住是三昧。至于成佛。常见无量不可思议一切诸佛。若不尔者。不取正觉。<span lang="EN-US"></span></span></b></p>
<p>第四十六愿随类闻法</p>
<p><b><span style="color:teal">设我得佛。国中菩萨。随其志愿所欲闻法。自然得闻。若不尔者。不取正觉。<span lang="EN-US"></span></span></b></p>
<p>第四十七愿闻名不退</p>
<p><b><span style="color:teal">设我得佛。他方国土诸菩萨众。闻我名宇。不即得至不退转者。不取正觉。<span lang="EN-US"></span></span></b></p>
<p>第四十八愿得三法忍</p>
<p><b><span style="color:teal">设我得佛。他方国土诸菩萨众。闻我名字。不即得至第一忍。第二第三法忍。于诸佛法不能即得不退转者。不取正觉。<span lang="EN-US"></span></span></b></p>
<p>［疏］第七段中。初五摄取他国众生。三摄取自国众生。次五还摄他国众生。次一还摄自国众生。后二复摄他国众生。</p>
<p><b>此第三竟。<span lang="EN-US"></span></b></p>
<p><b><span style="color:teal">佛告阿难。尔时。法藏比丘说此愿已。以偈颂曰。<span lang="EN-US"></span></span></b></p>
<p><b>自下第四约前所愿立誓自要。于中合有十一偈文。前之十偈。立誓自要。后一请证。就前十中。初三自要。后七顺求。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>我建超世愿<span>&nbsp;&nbsp;&nbsp; </span>必至无上道&nbsp;&nbsp;&nbsp; 斯愿不满足&nbsp;&nbsp;&nbsp; 誓不成等觉</b></p>
<p><b>我于无量劫<span>&nbsp;&nbsp;&nbsp; </span>不为大施主&nbsp;&nbsp;&nbsp; 普济诸贫苦&nbsp;&nbsp;&nbsp; 誓不成等觉</b></p>
<p><b>我至成佛道<span>&nbsp;&nbsp;&nbsp; </span>名声超十方&nbsp;&nbsp;&nbsp; 究竟有不闻&nbsp;&nbsp;&nbsp; 誓不成等觉</b></p>
<p>［疏］前自要中。初偈约佛自德自要。前所发中。求法身愿。求净土愿。名超世愿。兴心名建。得果决定。故云必至无上道矣。此言顺举。斯愿不满誓不成者。是自要也。后二约就化德自要。于中初偈举佛法施化益自要。后偈举佛名闻普周化德自要。靡犹无也。我成佛时名闻十方。有人究竟于我名字无所闻者。不取正觉。</p>
<p><b>我建超世愿<span>&nbsp;&nbsp;&nbsp; </span>必至无上道&nbsp;&nbsp;&nbsp; 斯愿不满足&nbsp;&nbsp;&nbsp; 誓不成等觉</b></p>
<p><b>我于无量劫<span>&nbsp;&nbsp;&nbsp; </span>不为大施主&nbsp;&nbsp;&nbsp; 普济诸贫苦&nbsp;&nbsp;&nbsp; 誓不成等觉</b></p>
<p><b>我至成佛道<span>&nbsp;&nbsp;&nbsp; </span>名声超十方&nbsp;&nbsp;&nbsp; 究竟有不闻&nbsp;&nbsp;&nbsp; 誓不成等觉</b></p>
<p><b>离欲深正念<span>&nbsp;&nbsp;&nbsp; </span>净慧修梵行&nbsp;&nbsp;&nbsp; 志求无上尊&nbsp;&nbsp;&nbsp; 为诸天人师</b></p>
<p><b>神力演大光<span>&nbsp;&nbsp;&nbsp; </span>普照无际土&nbsp;&nbsp;&nbsp; 消除三垢冥&nbsp;&nbsp;&nbsp; 明济众厄难</b></p>
<p><b>开彼智慧眼<span>&nbsp;&nbsp;&nbsp; </span>灭此昏盲闇&nbsp;&nbsp;&nbsp; 闭塞诸恶道&nbsp;&nbsp;&nbsp; 通达善趣门</b></p>
<p><b>功祚成满足<span>&nbsp;&nbsp;&nbsp; </span>威曜朗十方&nbsp;&nbsp;&nbsp; 日月戢重晖&nbsp;&nbsp;&nbsp; 天光隐不现</b></p>
<p><b>为众开法藏<span>&nbsp;&nbsp;&nbsp; </span>广施功德宝&nbsp;&nbsp;&nbsp; 常于大众中&nbsp;&nbsp;&nbsp; 说法师子吼</b></p>
<p><b>供养一切佛<span>&nbsp;&nbsp;&nbsp; </span>具足众德本&nbsp;&nbsp;&nbsp; 愿慧悉成满&nbsp;&nbsp;&nbsp; 得为三界雄</b></p>
<p><b>如佛无量智<span>&nbsp;&nbsp;&nbsp; </span>通达靡不照&nbsp;&nbsp;&nbsp; 愿我功德力&nbsp;&nbsp;&nbsp; 等此最胜尊</b></p>
<p>［疏］就顺求中。初偈是略。离欲深正念净慧修梵行。举己善因。下用求果。求无上道。求佛自德。为天人师。求利他德。余六偈广。于中初有五偈半文。广举佛德。末后半偈。发愿求同。前举德中。初有两偈。举佛化德。次有一偈。举佛自德。次有一偈。复举化德。后一偈半。重举自德。就初两偈化德中。神力演光照无际土。身业化也。消除已下。口业化也。消除三垢。济度厄难。小乘法教。化断三毒。名除三垢。开彼慧眼灭昏盲闇。大乘法化。闭塞恶道通善趣门。人天法化。功祚一偈。举佛自德。功祚成满。是佛德满洪。功果福祚。皆悉成满。威曜朗等。是佛德用。且举光用。余略不论。威曜十方。光之广也。日月戢辉天光不现。光之胜也佛光映弊。日月摄光。不能外照。名戢重辉。为众一偈。重举化德。文显可知。后一偈半。重明自德。初偈明佛因成得果。供一切佛具众德本。福因成也。愿慧悉满。智因成也。为三界雄。明因得果。下有半偈。彰用自在。佛无碍智。达无不照。上来一段。广举佛德。愿我功慧等此胜等。发愿求同。功是福因。慧是智因。愿我以此福智之力。等佛如来最胜之尊。上来十偈。立誓自要。</p>
<p><b>斯愿若克果<span>&nbsp;&nbsp;&nbsp; </span>大千应感动&nbsp;&nbsp;&nbsp; 虚空诸天神&nbsp;&nbsp;&nbsp; 当雨珍妙华</b></p>
<p>［疏］斯愿一偈。请证要瑞。若定克果。大千应动。空雨妙华。</p>
<p><b><span style="color:teal">佛谓阿难。法藏比丘说此颂已。应时普地六种震动。天雨妙华。以散其上。自然音乐。空中赞言。决定必成无上正觉。<span lang="EN-US"></span></span></b></p>
<p>［疏］第五如要相现。法藏说已。应时地动。应前所要。雨华散上。应后所要。自然已下。出声记叹。</p>
<p><b><span style="color:teal">于是法藏比丘具足修满如是大愿。诚谛不虚。超出世间。深乐寂灭。<span lang="EN-US"></span></span></b></p>
<p>［疏］第六总以结叹。初先结之。超出下叹。</p>
<p><b>上来明愿。<span lang="EN-US"></span></b></p>
<p><b>下次明行。于中有二。一明修具。二随生下。明报殊胜。前中复二。一修净土行。二从不生欲觉已下。修法身行。<span lang="EN-US"></span></b></p>
<p><b><span style="color:teal">阿难。法藏比丘于其佛所。诸天、魔、梵龙神八部大众之中。发斯弘誓。建此愿已。一向专志庄严妙土。所修佛国。开廓广大。超胜独妙。建立常然。无衰无变。于不可思议兆载永劫。积植菩萨无量德行。<span lang="EN-US"></span></span></b></p>
<p>［疏］修土行中。时彼比丘于其佛所大众之中发此弘誓建此愿已。牒前起后。牒前愿心。起于后行。龙神夜叉乾闼婆等。是其八部。发此弘誓。牒前所发四十八愿而起于后。建斯愿已。牒前我建超世愿等而起于后。下明起行。一向专志庄严妙土。总明起行。所修佛下。别明起行。别中先举净土之果。于不可下。对之修因。前举果中。所修佛国恢廓广大。明土广也。超胜独妙。明土胜也。建立常然无衰无变。明土常也。修因可知。</p>
<p><b>法身行中。初别。后总。别中有四。一离烦恼。二勇猛下。明修善法。三远离下。明离恶业。四弃国下。重明修善。<span lang="EN-US"></span></b></p>
<p><b><span style="color:teal">不生欲觉、嗔觉、害觉。不起欲想、嗔想、害想。不著色声香味触法。忍力成就。不计众苦。少欲知足。无染恚痴。三昧常寂。智慧无碍。无者虚伪谄曲之心。和颜爱语先意承问。<span lang="EN-US"></span></span></b></p>
<p>［疏］离烦恼中。初就自行明离烦恼。无有虚下。就利他行明离烦恼。前自行中。文曲有四。第一明离烦恼因缘。二忍力下。明修对治。三无染下。离烦恼体。四三昧下。复明修治。就初段中。先离惑因。不著色等。明离惑缘。前离因中。不生欲觉嗔觉害觉。正明所离。觉有八种。如地持说。一是欲觉。思财思色。二是嗔觉。亦名恚觉。思欲嗔他。三者害觉。亦名恼觉。于他人所念欲加害。四亲觉。追忆亲缘。五国土觉。念世安危。六不死觉。谓身不死。广集资生。七族姓觉。念氏族高下。八轻诬觉。念淩他人。此八种中。初三过重。为是偏举。不起欲想嗔想。重复显之。不起欲想。名离欲觉。不起嗔想。名离嗔觉。不起害想。名离害觉。亦可前言不生三觉。就始彰离。不起欲想嗔想害想。据终明离。未对境界。预起邪思。名之为觉。对缘生心。说为三想。此皆离之。不离惑缘。不著色声香味触等。此初段竟。次明修治忍力成就不计众苦。能忍远缘。故离三觉不起三想。少欲知足。能忍顺缘。故离色声香味触等。此两段竟。次离惑体。无染恚痴。染犹贪也。此三段竟。下复修治。三昧常寂。止行深也。智慧无碍。观行胜也。上来四段。合为自利。下就利他明离烦恼。无有虚伪谄曲之心。明离心过。言和颜者。明离身过。爱语先问。明离口过。由无烦恼。故身口意中不起过矣。上来第一明离烦恼。</p>
<p><b><span style="color:teal">勇猛精进。志愿无倦。专求清白之法。以惠利群生。恭敬三宝。奉事师长。以大庄严具足众行。令诸众生功德成就。住空无相无愿之法。无作无起。观法如化。<span lang="EN-US"></span></span></b></p>
<p>［疏］第二明其修善。于中有三。一起愿心。二恭敬下。依愿起行。三住空下。行成入证。初起愿中。勇猛精进志愿无倦求清白法。自利愿也。惠利群生。利他愿也。第二行中。先明自利。后明利他。前自利中。恭敬三宝奉事师长。摄行方便。恭敬三宝。摄福方便。奉事师长。摄智方便。以大严等。彰行成就。以大严者。谓以福智二种庄严而自严也。具众行者。随别以分。谓具檀等一切行也。下明利他。以行教他。故令众生功德成就。第三证中。住空无相无愿之法无作无起。诸法非有。人法无性。名之为空。假人假法。相亦不有。名为无相。于此二中。无有希求愿乐之心。名为无愿。又离妄想。亦名无愿。于此三中。无果可为。名为无作。故维摩云。虽行无作而现受身。故知无作约果以论。于前三中。无因可生。名云无起。故维摩云。虽行无起而起善行。故知无起约因以说。然诸经中说理不定。或说一空。如大品中所说独空。辨一不多。故名为独。或说二种。谓二无我。或说三种。空无相无愿。或说四种。如维摩说。谓空无作无相无起。又大品说。有法空。无法空。自法空。化法空。亦是四种。别章广释。或说五种。如此中说。空无相无愿无作无起。备如向释。或说七空。如大品说。或说九空。如毗昙说。或说十一。如涅槃说。或说十四。如大品说。或说十八。如大品说。 或说二十五空。如涅槃说。广则无量。今据一门。且说五种。于此理法证会名为观法如化。证法非无。此第二竟。</p>
<p><b><span style="color:teal">远离粗言。自害害彼。彼此俱害。修习善语。自利利人。人我兼利。<span lang="EN-US"></span></span></b></p>
<p>［疏］第三明离恶业。于中初先明其离过。修习善下。彰其摄治。前离过中。远离粗言。明离口恶。远离自害害他俱害。明离身恶。下摄治中。修习善语。治前口恶。自利利人。人我俱利。治前身恶。此第三竟。</p>
<p><b><span style="color:teal">弃国捐王。绝去财色。自行六波罗密。教人令行。<span lang="EN-US"></span></span></b></p>
<p>［疏］第四重明修善。于中初先明其自利。弃国捐王绝去财色。明其所舍。自行六度。彰其所修。下明利他。以前六度教人令行。</p>
<p><b>上来四段。别明身因。<span lang="EN-US"></span></b></p>
<p><b><span style="color:teal">无央数劫积功累德。<span lang="EN-US"></span></span></b></p>
<p><b>总以结之。上来第一明修具。<span lang="EN-US"></span></b></p>
<p><b><span style="color:teal">随其生处。在意所欲。无量宝藏自然发应。教化安立无数众生。住于无上正真之道。或为长者居士豪姓尊贵。或为刹利国君转轮圣帝。或为六欲天主乃至梵王。常以四事供养恭敬一切诸佛。如是功德不可称说。口气香洁如优钵罗华。身诸毛孔出旃檀香。其香普熏无量世界。容色端正。相好殊妙。其手常出无尽之宝。衣服饮食、珍妙华香、缯盖幢幡庄严之具。如是等事。超诸人天。于一切法。而得自在。<span lang="EN-US"></span></span></b></p>
<p>［疏］第二彰报殊胜。于中有二。一对上所修净土之因。明得报胜。即胜依果。二或为长者居士已下。对上所修法身之因。明得报胜。得胜正果。前中初言随其生处在意所欲无量宝藏自然发应。自得胜财。在犹任也。教化安立住于正道。以财摄他令归正法。后中初明功德之果。次于一切法而得自在。明智慧果。功德果中。先别。后结。别中有四。一身报尊上。二常以四事供养已下。依身起行。三口气下。身报微妙。于中三句。文相可知。四手出下。依身起行用。手出供具供养诸佛。上来别竟。如是之等超诸天人。总以结叹。慧果可知。</p>
<p><b>上明所行。<span lang="EN-US"></span></b></p>
<p>佛说无量寿经义疏卷三终</p>
<p><a name="a04"></a><span style="color:#333399">佛说无量寿经义疏卷四 </span><span lang="EN-US" style="&quot;Courier New&quot;;color:#333399"></span></p>
<p><b>自下第二明其所成。谓成法身净土之果。然此所成。遂前四十八之大愿。应别对之。文显可知。文中有二。一略明所成。二佛告阿难无量寿佛威神已下。广明所成。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">阿难白佛。法藏菩萨为已成佛而取灭度。为未成佛。为今现在。佛告阿难。法藏菩萨今已成佛。现在西方。去此十万亿刹。其佛世界名曰安乐。阿难又问。其佛成道已来为经几时。佛言。成佛已来。凡历十劫。其佛国土。自然七宝。金、银、琉璃、珊瑚、琥珀、砗磲、玛瑙合成为地。恢廓旷荡。不可限极。悉相杂厕。转相间人。光赫煜烁。微妙奇丽。清净庄严。超踰十方一切世界众宝中精。其宝犹如第六天宝。又其国土。无须弥山。及金刚围一切诸山。亦无大海、小海、溪渠、井谷。佛神力故。欲见则见。亦无地狱、饿鬼、畜生诸难之趣。亦无四时春夏秋冬。不寒不热。常和调适。尔时。阿难白佛言。世尊。若彼国土。无须弥山。其四天王及忉利天。依何而住。佛语阿难。第三炎天。乃至色究竟天。皆依何住。阿难白佛。行业果报。不可思议。佛语阿难。行业果报不可思议。诸佛世界亦不可思议。其诸众生功德善力。住行业之地。故能尔耳。阿难白佛。我不疑比法。但为将来众生。欲除其疑惑。故问斯义。<span lang="EN-US"></span></span></b></p>
<p>［疏］略中有四。第一阿难就身为问成佛已未。如来具答。二其佛界下。约之明土。三又问下。阿难重复就身为问成来久近。如来具答。四其国自然七宝已下。约之明土。就初段中。阿难先问法藏比丘为已成佛。为未为现。此约三世时别以问。佛答可知。第二段中。直列彼佛国土名号。未辨其相。第三段中。先问后答。文显可知。第四段中。先明所有。又其国土无须弥下。彰其所无。明所有中。自然宝成。明其体相。恢廓旷荡。明其量相。悉相杂等。明庄严相。明所无中。初先正辨。阿难白下。问答重显。前正辨中。初无山等。次无四趣。后无四时春秋等别。后重显中。文别有三。初阿难问。若无须弥。四天王等依何而住。如来反质。二阿难正答。如来约之以显彼事。三阿难彰己为他故问。非自不知。上来略竟。</p>
<p><b>就下广中。文别有四。一明佛身。二即约身明其从众。三明国土。四即约土明其人民。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">佛告阿难。无量寿佛威神光明最尊第一。诸佛光明所不能及。或照百佛世界。或千佛世界。取要言之。乃照东方恒沙佛刹。南西北方。四维上下。亦复如是。或有佛光照于七尺。或照一由旬。二三四五由旬。如是转倍。乃至照一佛刹。是故无量寿佛号无量光佛、无边光佛、无碍光佛、无对光佛、炎王光佛、清净光佛、欢喜光佛、智慧光佛、不断光佛、难思光佛、无称光佛、超日月光佛。其有众生遇斯光者。三垢消灭。身意柔软。欢喜踊跃。善心生焉。若在三涂极苦之处。见此光明。皆得休息。无复苦恼。寿终之后。皆蒙解脱。无量寿佛。光明显赫。照曜十方。诸佛国土。莫不闻焉。不但我今称其光明。一切诸佛、声闻、缘觉、诸菩萨众咸共叹誉。亦复如是。若有众生。闻其光明威神功德。日夜称说。至心不断。随意所愿。得生其国。为诸菩萨、声闻之众所共叹誉、称其功德。至其然后得佛道时。普为十方诸佛菩萨叹其光明。亦如今也。佛言。我说无量寿佛光明威神。巍巍殊妙。昼夜一劫。尚未能尽。佛语阿难。又无量寿佛。寿命长久。不可称计。汝宁知乎。假使十方世界无量众生皆得人身。悉令成就声闻、缘觉。都共集会禅思一心。竭其智力。于百千万劫悉共推算。计其寿命长远之数。不能穷尽。知其限极。<span lang="EN-US"></span></span></b></p>
<p>［疏］就初段中。应先解释三佛之义。然后释文。义如别章。文中初先明佛光相。后显寿命。前明光中。奇叹以显。先别。后结。别中有四。一释迦自叹。二其有众生遇斯光下。明诸众生见闻利益。三无量寿光显赫已下。诸圣共叹。四若有众生闻其光中下。重明众生见闻获益。初中有三。一辨胜过劣。无量寿佛光明第一。二诸佛光明所不及下。举劣显胜。佛光实等。随化故尔。三是故下。叹显胜。有十二句。初无量光。无边。无碍。此之三种。当相以叹。无量。多也。无边。广也。无碍。自在也。无对。炎王。此之两种。寄显胜。他光不敌。名无对光。此光胜余。名炎王光。清净。欢喜。智慧。不断。此之四种。当相以叹。离垢称净。能令见者心悦。名喜。于法善照。名智慧光。常照不绝。名不断光。难思。无称。超日月光。此之三种。寄对显胜。过世心想。故曰难思。过世言相。名无称光。过世色相。名超日月。上来第一释迦自叹。自下第二见闻获益。初有遇者三垢消灭。明除障益。此名三毒为三垢耳。身意暖等。明生善益。若在三下。明灭苦益。寿终后下。明得乐益。第三共叹。文显可知。第四重明获益之中。初明称说随意往生。次为诸圣咸共叹誉。后明得佛一切共叹。上来别叹。佛言我说无量寿佛光明已下。总以结叹。上来明光。下明佛寿。文显可知。上来第一明其佛身。</p>
<p><b><span style="color:teal">声闻菩萨、天人之众。寿命长短亦复如是。韭算数譬喻所能知也。又声闻菩萨其数难量不可称说。神智洞达威力自在。能于掌中持一切世界。佛语阿难。彼佛初会。声闻众数不可称计。菩萨亦然。能如大目犍连。百千万亿无量无数。于阿僧祇那由他劫。乃至灭度。悉共计校。不能究了多少之数。譬如大海。深广无量。假使有人析其一毛。以为百分。以一分毛沾取一渧。于意云何。其所渧者。于彼大海。何所为多。阿难白佛。彼所渧水比于大海。多少之量。非巧历算数言辞譬类所能知也。佛语阿难。如目连等。于百干万亿那由他劫。计彼初会声闻、菩萨。所知数者独如一渧。其所不知如大海水。<span lang="EN-US"></span></span></b></p>
<p>［疏］第二约身明众。于中有四。一明其土人寿长远。如无量寿。二又声闻下。明其众多。三神智洞下。彰其德胜。四重显众多。且就初会显其多相。余不可论。初会声闻不可称计。菩萨亦然。当不辨多相。就目连不知以显。于中初明目连不知。如大海下。借事显之。佛先立喻反问阿难。次阿难答。下佛约之。彰显目连所知多少。</p>
<p><b>自下第三明其国土。是中应先解净土义然后释文。义如别章。文中泛论。有三庄严。一事庄严。色香味等五欲精上。二法庄严。纯论妙法。三人庄严。胜善众生居住其中。今此所明国土胜中。有事庄严及法庄严。下第四段人民殊胜。是人庄严。然彼土中庄严妙事。不可具辨。今此文中略举四事。一明宝树。二明伎乐。三明讲堂宫殿等事。四明宝池。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">又其国土。七宝诸树。周满世界。金树、银树、琉璃树、玻黎树、珊瑚树、玛瑙树、砗磲之树。或有二宝、三宝。乃至七宝。转共合成。或有金树。银叶华果。或有银树。金叶华果。或琉璃树。玻黎为叶。华果亦然。或水精树。琉璃为叶。华果亦然。或珊瑚树。玛瑙为叶。华果亦然。或玛瑙树。琉璃为菜。华果亦然。或砗磲树。众宝为叶。华果亦然。或有宝树。紫金为本。白银为茎。琉璃为枝。水精为条。珊瑚为叶。玛瑙为华。砗磲为实。或有宝树。白银为本。琉璃为茎。水精为枝。珊瑚为条。玛瑙为叶。砗磲为华。紫金为实。或有宝树。琉璃为本。水精为茎。珊瑚为枝。玛瑙为条。砗磲为叶。紫金为华。白银为实。或有宝树。水精为本。珊瑚为茎。玛瑙为枝、砗磲为条。紫金为叶。白银为华、琉璃为实。或有宝树。珊瑚为本。玛瑙为茎。砗磲为枝。紫金为条。白银为叶。琉璃为华。水精为实。或有宝树。玛瑙为本。砗磲为茎。紫金为枝。白银为条。琉璃为叶。水精为华。珊瑚为实。或有宝树。砗磲为本。紫金为茎。白银为枝。琉璃为条。水精为叶。珊瑚为华。玛瑙为实。行行相值。茎茎相望。枝枝相准。叶叶相向。华华相顺。实实相当。紫色光曜不可胜视。清风时发出五音声。微妙官商自然相和。又无量寿佛。其道场树。高四百万里。其本周围五千由旬。枝叶四布二十万里。一切众宝自然合成。以月光摩尼。持海轮宝。众宝之王。而庄严之。周匝条间。垂宝璎珞。百千万色。种种异变。无量光炎。照曜无极。珍妙宝网。罗覆其上。一切庄严。随应而现。微风徐动。吹诸宝树。演出无量妙法音声。其声流布。偏诸佛国。闻其音者。得深法忍。住不退转。至成佛道。耳根清彻。不遭苦患。目睹其色。鼻知其香。口尝其味。身触其光。心以法缘。皆得甚深法忍。住不退转至成佛道。六根清彻。无诸恼患。阿难。若彼国土天人。见此树者。得三法忍。一者音响忍。二者柔顺忍。三者无生法忍。比皆无量寿佛威神力故。本愿力故。满足愿故。明了愿故。坚固愿故。究竟愿故。佛告阿难。世间帝王有百千音乐。自转轮圣王。乃至第六天上。伎乐音声。展转相胜千亿万倍。第六天上万种乐音。不如无量寿国诸七宝树一种音声千亿倍也。<span lang="EN-US"></span></span></b></p>
<p>［疏］树中初先泛明诸树。第二别明道场之树。三总就之校量显胜。前泛明中。先列其树。后明出声。就列树中。其国宝树周满世界。总以标举。金银树等。明纯宝树。或二宝下。明杂宝树。所出声中出五音者。所谓宫商角徵羽等五种音也。第二所明道场树中。先明树相。次明出声。下明众生见闻获益。前明树中。先明量相。一切众宝自然合成。明其体相。以月光等。明庄严相。出声可知。就明见闻获益之中。初明六根见闻觉知悉得利益。下明得忍差别不同。彼国天人皆得三忍。总以标举。慧心安法。名之为忍。忍随浅深差别为三。次列三名。寻声悟解。知声如响。名音响忍。三地已还。舍诠趣实。名柔顺忍。四五六地。证实离相。名无生忍。七地已上。下明众生得忍所由。皆无量寿威神力者。由彼如来现在威力。故获三忍。本愿力等。由其过去本愿之力。故获三忍。本愿是总。余四是别。满足愿者。愿心圆备。明了愿者。求心显著。坚固愿者。缘不能坏。究竟愿者。终成不退。以此愿故。生彼国者悉得三忍。前明诸树。次别明其道场之树。下通就之格量显胜。偏显树中音声胜矣。文显可知。上来明树。</p>
<p><b><span style="color:teal">亦有自然万种伎乐。又其乐声。无非法音。清畅哀亮。微妙和雅。十方世界音声之中。最为第一。<span lang="EN-US"></span></span></b></p>
<p>［疏］第二明其伎乐。亦有自然万种伎乐。总以标举。又其乐声无非法等。显其声妙。十方界等。彰其声胜。胜十方界一切音声。</p>
<p><b><span style="color:teal">其讲堂、精舍、宫殿、楼观。皆七宝庄严。自然化成。复以真珠明月摩尼众宝以为交络。覆盖其上。<span lang="EN-US"></span></span></b></p>
<p>［疏］第三明其讲堂宫殿等事。讲堂精舍宫殿楼观皆七宝成。明其体相。复真珠等。明庄严相。</p>
<p><b><span style="color:teal">内外左右。有诸浴池。或十由旬。或二十三十。乃至百千由旬。纵广深浅。各皆一等。八功德水。湛然盈满。清净香洁。味如甘露。黄金池者。底白银沙。白银池者。底黄金沙。水精池者。底琉璃沙。琉璃池者。底水精沙。珊瑚池者。底琥珀沙。琥珀池者。底珊瑚沙。砗磲池者。底玛瑙沙。玛瑙池者。底砗磲沙。白玉池者。底紫金沙。紫金池者。底白玉沙。或二宝三宝。乃至七宝。转共合成。其池岸上。有旃檀树。华叶垂布。香气普熏。天优钵罗华、钵昙摩华、拘牟头华、分陀利华。杂色光茂。弥覆水上。彼诸菩萨。及声闻众。若入宝池。意欲令水没足。水即没足。欲令至膝。即至于膝。欲令至腰。水即至腰。欲令至颈。水即至颈。欲令灌身。自然灌身。欲令还复。水辄还复。调和冷暖。自然随意。开神悦体。荡除心垢。清明澄洁。净若无形。宝沙映彻。无深不照。彻澜回流。转相灌注。安详徐逝。不迟不疾。波扬无量自然妙声。随其所应。莫不闻者。或闻佛声。或闻法声。或闻僧声、或寂静声、空无我声、大慈悲声、波罗蜜声。或十力无畏不共法声、诸通慧声、无所作声、不起灭声、无生忍声、乃至甘露灌顶。众妙法声。如是等声。称其所闻。欢喜无量。随顺清净离欲寂灭真实之义。随顺三宝力无所谓不共之法。随顺通慧菩萨声闻所行之道。无有三涂苦难之名。但有自然快乐之音。是故其国。名曰极乐。<span lang="EN-US"></span></span></b></p>
<p>［疏］第四明其池相。于中初先辨其池相。后明出声。辨池相中。文曲有四。一明量相。彼国诸池。或十由旬。二十三十。乃至纵广百千由旬。二明水相。具八功德。清。不臭。轻。冷。濡。美。饮时调适。饮已无患。是其八也。清净。色入。不臭。香入。软。冷。及濡。此五触入。美。是味入。饮时调适。饮已无患。此二法入。此八是其水家功能。故名为功。水家之德。故名为德。文中初信八功德水湛然盈满。总以树举。言清净者。八中净也。言香洁者。八中香也。味如甘露。八中美也。三黄金下。明诸宝等庄严之相。四彼菩萨声闻入下。彰其资用无碍之相。于中五句。一浅深无碍。二冷暖得中。三释神除垢。四净无瑕秽。五回流相。注迟疾得所。上来明池。下明出声。于中有四。初演无量自然妙声。正明出声。二随所应下。善应物种种果闻。于中初总。次别。后结。三随顺清净离欲已下。明能起善。随顺清净离欲寂灭真实之义。顺涅槃也。随顺三宝力无畏等。顺菩提也。此前顺果。随顺通慧菩萨声闻所行之道。随顺其因。四无三途下。明能生乐。无三途等。明无苦也。但有自等。明有乐也。是故已下。结叹显胜。</p>
<p><b>上来四段。合为第三明其国土。<span lang="EN-US"></span></b></p>
<p><b>自下第四辨其人民。于中有四。一明他方新往生者正报微妙。二所处宫下。依报殊胜。三其诸闻萨已下。明旧住者正报微妙。四其诸天人衣服以下。依报殊胜。<span lang="EN-US"></span></b></p>
<p><b><span style="color:teal">阿难。彼佛国土。诸往生者。具足如是清净色身。诸妙音声。神通功德。<span lang="EN-US"></span></span></b></p>
<p>［疏］初中具足清净色身。明身胜也。诸妙音声。明口胜也。神通功德。明意胜也。</p>
<p><b><span style="color:teal">所处宫殿。衣服饮食。众妙华香。庄严之具。犹第六天自然之物。若欲食时。七宝钵器。自然在前。金、银、琉璃、砗磲、玛瑙、珊瑚、琥珀、明月、真珠。如是诸钵。随意而至。百味饮食。自然盈满。虽有此食。实无食者。但见色闻香。意以为食。自然饱足。身心柔软。无所味著。事已化去。时至复现。彼佛国土。清净安隐。微妙快乐。次于无为泥洹之道。<span lang="EN-US"></span></span></b></p>
<p>［疏］第二段中。所处宫殿衣服等事犹第六天。资具胜也。若欲食等。资用胜也。且就食论。彼佛国土清净安等。总叹显胜。次于无为泥洹之道。泥洹。涅槃。本是一名。传之音异。</p>
<p><b><span style="color:teal">其诸声闻菩萨天人。智慧高明。神通洞达。咸同一类。形无异状。但因顺余方。故有天人之名。颜貌端正。超世希有。容色微妙。非天非人。皆受自然虚无之身。无极之体。佛告阿难。譬如世间贫穷乞人。在帝王边。形貌容状。宁可类乎。阿难白佛。假令此人在帝王边。羸陋丑恶。无以为喻。百千万亿不可计倍。所以然者。贫穷乞人。底极斯下。衣不蔽形。食趣支命。饥寒困苦。人理殆尽。皆坐前世不植德本。积财不施。富有益悭。但欲唐得。贪求无厌。不信修善。犯恶山积。如是寿终。财宝消散。苦身聚积。为之忧恼。于己无益。徒为他有。无善可怙。无德可恃。是故死堕恶趣。受此长苦。罪毕得出。生为下贱。愚鄙斯极。示同人类。所以世间帝王。人中独尊。皆由宿世积德所致。慈惠博施。仁爱兼济。履信修善。无所违争。是以寿终福应。得升善道。上生天上。享兹福乐。积善余庆。今得为人。乃生王家。自然尊贵。仪容端正。众所敬事。妙衣珍膳。随心服御。宿福所追。故能致此。佛告阿难。汝言是也。计如帝王。虽人中尊贵。形色端正。比之转轮圣王。甚为鄙陋。犹彼乞人在帝王边。转轮圣王。威相殊妙。天下第一。比之忉利天王。又复丑恶。不得相喻万亿倍也。假令天帝。比第六天王。百千亿倍不相类也。设第六天王。比无量寿佛国菩萨声闻。光颜容色。不相及逮。百千万亿不可计倍。<span lang="EN-US"></span></span></b></p>
<p>［疏］第三旧住众生胜中。其诸声闻菩萨天人。智慧高明。神通洞达。明其德胜。咸同一下。彰其身胜。于中初言咸同一类无有异状。但顺余方故有天人名。明身齐等。颜貌端下。明身殊胜。颜貌端正超世希有。当相辨胜。佛告已下。校量显胜。校中有五。一将贫人比粟散。王二将粟散王比转轮王。三将轮王比忉利王 。四将忉利王比他化王。五将他化自在天王。比无量寿一切天人。毕竟不及。初校量中。文曲有三。一佛将贫人对粟散王。反问阿难。二阿难正答。假令此人在帝王边。无以为喻。百千万亿不可计倍。正明贫人不及帝王。所以然者下。明彼贫人不及所由。由其先世无善故尔。文显可知。所以世间帝王已下。释彼帝王胜过所以。以其宿世修善故尔。文亦可知。三如来述可。余四校量。文显易解。</p>
<p><b><span style="color:teal">佛告阿难。无量寿国。其诸天人。衣服、饮食、华香、璎珞、缯盖幢幡、微妙音声、所居舍宅宫殿楼阁。称其形色。高下大小。或一宝二宝。乃至无量众宝。随意所欲。应念即至。又以众宝妙衣。遍布其地。一切天人践之而行。无量宝网。弥覆佛土。皆以金缕真珠百千杂宝奇妙珍异。庄严校饰。周匝四面。垂以宝铃。光色晃曜。尽极严丽。自然德风。徐起微动。其风调和。不寒不暑。温凉柔软。不迟不疾。吹诸罗网。及众宝树。演发无量微妙法音。流布万种温雅德香。其有闻者。尘劳垢习。自然不起。风触其身。皆得快乐。譬如比丘。得灭尽三昧。又风吹散华。遍满佛土。随色次第。而不杂乱。柔软光泽。馨香芬烈。足履其上。蹈下四寸。随举足已。还复如故。华用已讫。地辄开裂。以次化没。清净无遗。随其时节。风吹散华。如是六反。又众宝莲华。周满世界。一一宝华。百千亿叶。其华光明。无量种色。青色青光、白色白光。玄黄朱紫。光色赫然。炜烨焕烂。明曜日月。一一华中。出三十六百千亿光。一一光中。出三十六百千亿佛。身色紫金。相好殊特。一一诸佛。又放百千光明。普为十方说微妙法。如是诸佛。各各安立无量众生于佛正道。<span lang="EN-US"></span></span></b></p>
<p><span lang="EN-US" style="font-family:新细明体">&nbsp;</span></p>
<p>［疏］第四重明以报胜中。初明其国一切衣服饮食等事与身相称。或一宝下。就别显胜。于中有五。一明诸宝随心现前。二宝衣布地。三宝网罗覆。四自然下。德风吹鼓。五又众下。宝华充满。第四风中。自然微风徐起微动。总以树举。下别显之。别中有四。一风体调和迟疾得所。二吹网动树发微妙声。三触身生乐。四吹散众华遍满其国。第五华中。句别有四。一明宝华周遍世界。二明诸华各具多叶。三明诸华各出多光。四一一华中出三十下。明诸华中各出多佛。于中复四。第一明前一一光中各出多光。出三十六百千亿光。第二明前一一华中各出多佛。出三十六百千亿佛。第三明前一一诸佛各放多光。第四明前一一诸佛普为十方说微妙法。于中初先明其所说。如是诸佛各各已下。彰说利益。</p>
<p><b>自下第三明其所摄。摄取十方有缘众生同往彼国。以法化益。然下所摄。遂上所发四十八愿。一一别对。相显可知。文中有四。一摄下人同生彼国。二无量寿佛威德无极下。摄取上人同往彼国。三彼国菩萨皆当究竟一生已下。重摄下人同生彼国。四弥勒白佛于此世界几许菩萨生彼已下。重摄上人同生彼国。第一第三有何差别。前初段中具辨生业教修往生。第三段中举得举失劝人往生。义有此别。故须分别。第二第四有何差别。前第二中摄人同往。第四段中摄人同生。有斯不同。故须别说。摄取下人。正明所益。摄取上人。显彼土胜。增人慕求。<span lang="EN-US"></span></b></p>
<p><b>初中有三。一彰生彼住正定聚。令人慕求。二十方佛皆共赞下。举闻名者。皆得往生。增人去心。三佛告阿难下。正辨生业。教修往生。<span lang="EN-US"></span></b></p>
<p><b><span style="color:teal">佛告阿难。其有众生。生彼国者。皆悉住于正定之聚。所以者何。彼佛国中。无诸邪聚。及不定聚。<span lang="EN-US"></span></span></b></p>
<p>［疏］初中其有生彼国者皆住正定。正明所摄。人有三聚。一者邪定。二者正定。三者不定。小乘法中论说不同。若依毗昙。外凡常没。名为邪定。五停心观。总别念处。软顶二心。名为不定。此等有退。故名不定。忍心已上。坚固不退。名为正定。若依成实。外凡常没。名为邪定。闻思二慧。行有退转。说为有退。五停心观。名为闻慧。总别念处。名为思慧。软顶已上。说名修慧。现见法空。永不退转。悉为正定。大乘法中。善趣已前。名为邪定。善趣位中。数进数退。说为不定。习种已去。位分不退。说为正定。莫问大乘小乘众生。生彼国者皆住正定。所以下释。彼无邪定及不定聚。故皆正定。</p>
<p><b><span style="color:teal">十方恒沙诸佛如来。皆共赞叹无量寿佛威神功德不可思议。诸有众生。闻其名号。信心欢喜。乃至一念。至心回向。愿生彼国。即得往生。住不退转。唯除五逆。诽谤正法。<span lang="EN-US"></span></span></b></p>
<p>［疏］第二段中。初明十方恒沙诸佛。皆共赞叹无量寿佛。次明众生闻名信心回向发愿皆得往生。下彰分者。唯除五逆诽谤正法。余皆得生。言五逆者。杀父。杀母。杀阿罗汉。破和合僧。出佛身血。此是其五也。此五皆恩。及违福田。故名为逆。前二皆恩。后之三种。违于福田。立邪毁正。名为谤法。此等障重。所以除之。问曰。于彼观经之中。就说逆等皆得往生。今此经中言不得生。此言何论。释有两义。一约人分别。人有二种。一者久发大乘心人。遇缘造逆。如阇王等。此虽造逆。必有重悔。发心求出。能灭重罪。为是得生。观经据此。二者先来不发大心。现造逆罪。多无重悔。不能决定发菩提心。为是不生。此经据此。二约行分别。行有定散。有人虽复造作逆罪。能修十六正观善根。深观佛德。除灭重罪。则得往生。观经据此。若人造逆。不能修习观佛三昧。虽作余善。不能灭罪。故不往生。此经据此。</p>
<p><b><span style="color:teal">佛告阿难。十方世界诸天人民。其有至心愿生彼国。凡有三辈。<span lang="EN-US"></span></span></b></p>
<p>［疏］第三正辨生业。教修往生。于中初言十方世界诸天人民愿生彼国凡有三辈。总以标举。如观经中。粗分为三。细分为九。粗分三者。谓上中下。大乘人中。习种已上。名为上品。小乘人中。外凡持戒。乃至那含。以为中品。大乘人中。外凡善趣。名为下品。细分九者。前上品中。细分为三。所谓上上。上中。上下。四地已上。名为上上。生彼即得无生忍故。初二三地。名为上中。生彼国已。过一小劫得无生忍。彼国日长。故一小劫得无生忍。若于此界。经无量劫方得无生忍。种性解行。名为上下。生彼国已。过三小劫得百法明门。住于初地。故知地前。亦以彼国时日长远。故经三小劫得到初地。若于此界。经无量劫。</p>
<p><span lang="EN-US" style="&quot;Courier New&quot;">&nbsp;</span></p>
<p style="text-indent:20.0pt;"><span style="font-size:10.0pt;">（此处判位太高。与摄下人之意不符。考观经上品文内。亦是大心凡夫乘愿往生。应依圆教十信满心。生上上品。到时即入初住。如华严经一证一切证。所谓初发心时便成正觉。方合此经微妙之旨。疏主依渐教判作地上生品。恐致后人生疑。以为凡夫无分。故略辨之。）<span lang="EN-US"></span></span></p>
<p>中品之人。亦分为三。所谓中上。中中。中下。见道已上。名为中上。生彼即得罗汉果故。内凡之人。名为中中。生彼即得须陀洹故。暖等四心。名为内凡。外凡持戒。名为中下。生彼国已。经一小劫得罗汉故。下品人中。亦分为三。所谓下上。下中。下下。彼约作罪轻重以分。不随位分。彼中九品。今合为三。上品三人。合为上辈。中品三人。合为中辈。下品三人。合为下辈。然此三辈。人位虽殊。至欲往生。齐须发心求大菩提。专念彼佛。回向发愿。方得往生。故此论之。问曰。天亲作往生偈。女人根缺及二乘种。皆不得生。观经宣说小乘众生亦得往生。其义云何。释言。彼说女人根缺不得生者。就彼国中受报时说。彼无女人及根缺故。言二乘种不得生者。就此国中往去时说。小乘众生先虽习小。临欲去时。要发大心方得往生。若用小心求生彼国。无得去理。为是天亲言二乘种不得往生。问曰。若言去用大心。何故至彼证入小果。释言。由其本习小乘多故。本在此处多学观察苦无常等。至彼闻说苦无常等。即便悟解。故证小果。以本乘终发大乘心求生彼故。在彼国中得罗汉已。即便求大。上来总举。下别显之。</p>
<p><b><span style="color:teal">其上辈者。舍家弃欲。而作沙门。发菩提心。一向专念无量寿佛。修诸功德。愿生彼国。此等众生。临寿终时。无量寿佛。与诸大众。现其人前。即随彼佛。往生其国。便于七宝华中。自然化生。住不退转。智慧勇猛。神通自在。是故。阿难。其有众生。欲于今世见无量寿佛。应发无上菩提之心。修行功德。愿生彼国。<span lang="EN-US"></span></span></b></p>
<p>［疏］就上辈中。初举。次辨。后总法叹。辨中有三。第一明其怕修行因。二此等下。同成往生。三住不退下生彼得益。初修因中。句别有五。一舍俗出家。二发菩提心。三一向专念无量寿佛。四修诸功德。五用前诸善愿生彼国。就往生中。初彼迎此。即随已下。此往生彼。就得益中。住不退转。位分坚固。智慧勇等。成德殊胜。前举次辨。是故已下。结叹修习。</p>
<p><b><span style="color:teal">佛告阿难。其中辈者。十方世界诸天人民。其有至心。愿生彼国。虽不能行作沙门。大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向。愿生彼国。其人临终。无量寿佛。化现其身。光明相好。具如真佛。与诸大众。现其人前。即随化佛往生其国。住不退转。功德智慧。次如上辈者也。<span lang="EN-US"></span></span></b></p>
<p>［疏］就中辈中。初举。后辨。辨中还初明其行因。次明往生。后彰得益。前明因中。十方天人其有至心愿生彼国。总以标举。虽不能行作沙门等。简异上辈。依如观经。此小乘人。是故不能彼大修功德。当发已下。正辨其因。于中四句。一发菩提心。二专念彼无量寿佛。三少修福善。四回向愿生。此人虽复先学小乘。正欲往生。必须修习如此四行。方得往生。就往生中。初彼迎此。后此生彼。得益可知。</p>
<p><b><span style="color:teal">佛告阿难。其下辈者。十方世界。诸天人民。其有至心。欲生彼国。假使不能作诸功德。当发无上菩提之心。一向专意。乃至十念。念无量寿佛。愿生其国。若闻深法。欢喜信乐。不生疑惑。乃至一念。念于彼佛。以至诚心。愿生其国。此人临终。梦见彼佛。亦得往生。功德智慧。次如中辈者也。<span lang="EN-US"></span></span></b></p>
<p>［疏］就下辈中。初举。后辨。辨中还初明其行因。次明往生。后彰得益。前明因中。十方天人其有至心欲生彼国。总以标举。假使不能作诸功德。简异中辈。如观经中。举罪以别。今此略无。当发已下。正辨其因。于中四名。一发菩提心。二专念彼无量寿佛。乃至十念愿生其国。三闻深法。欢喜信乐。不生疑惑。四至诚心。乃至一念念于彼佛。愿生彼国。亦得往生。就往生中。明于梦中梦见彼佛。亦得往生。得益可知。</p>
<p><b>上来第一明摄下人。<span lang="EN-US"></span></b></p>
<p><b>自下第二明摄上人同往生彼国。举此为显弥陀国胜。增前下人求生心矣。于中初先长行略辨。后偈广论。<span lang="EN-US"></span></b></p>
<p><b><span style="color:teal">佛告阿难。无量寿佛。威神无极。十方世界。无量无边不可思议诸佛如来。莫不称叹。于彼东方恒河沙佛国。无量无数诸菩萨众。皆悉往诣无量寿佛所。恭敬供养。及诸菩萨声闻之众。听受经法。宣布道化。南西北方。四维上下。亦复如是。<span lang="EN-US"></span></span></b></p>
<p>［疏］前长行中。文别有二。一诸佛共叹。二于东方下。菩萨共往生。后偈中别颂。宜审记知。前佛叹中。初佛告阿难。无量寿佛威神无极。释迦自叹。十方界下。余佛共叹。此下别颂。亦须记知。下同往中。先列东方。后类余方。列东方中。于彼东方恒沙佛国无数菩萨。皆悉往诣无量寿佛。是其始也。恭敬供养。及诸菩萨声闻之众。是其次也。听受经法。宣布道化。是其终也。东方既然。余方亦尔。此初中后。下偈别颂。亦须记知。下偈颂之。</p>
<p><b><span style="color:teal">尔时世尊。而说颂曰。<span lang="EN-US"></span></span></b></p>
<p><b>世尊颂曰。经家序列。下正颂之。有三十偈。初十五偈。颂上后段菩萨共往。后十五颂。颂上初段诸佛同叹。<span lang="EN-US"></span></b></p>
<p><b>前十五中。初有两偈。颂前同往。次有五偈。颂前文中恭敬供养。下有八偈。颂前听法宣布道化。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>东方诸佛国<span>&nbsp;&nbsp;&nbsp; </span>其数如恒沙&nbsp;&nbsp;&nbsp; 彼土诸菩萨&nbsp;&nbsp;&nbsp; 往觐无量觉</b></p>
<p><b>南西北四维<span>&nbsp;&nbsp;&nbsp; </span>上下亦复然&nbsp;&nbsp;&nbsp; 彼土菩萨众&nbsp;&nbsp;&nbsp; 往觐无量觉</b></p>
<p>［疏］前两偈中。初偈颂前东方同往。后偈颂上余方共往。至彼礼敬无量寿佛。是故名观无量觉矣。</p>
<p><b>一切诸菩萨<span>&nbsp;&nbsp;&nbsp; </span>各赍天妙华&nbsp;&nbsp;&nbsp; 宝香无价衣&nbsp;&nbsp;&nbsp; 供养无量觉</b></p>
<p><b>咸然奏天乐<span>&nbsp;&nbsp;&nbsp; </span>畅发和雅音&nbsp;&nbsp;&nbsp; 歌叹最胜尊&nbsp;&nbsp;&nbsp; 供养无量觉</b></p>
<p><b>究达神通慧<span>&nbsp;&nbsp;&nbsp; </span>游入深法门&nbsp;&nbsp;&nbsp; 具足功德藏&nbsp;&nbsp;&nbsp; 妙智无等伦</b></p>
<p><b>慧日朗世间<span>&nbsp;&nbsp;&nbsp; </span>消除生死云&nbsp;&nbsp;&nbsp; 恭敬绕三匝&nbsp;&nbsp;&nbsp; 稽首无上尊</b></p>
<p><b>见彼严净土<span>&nbsp;&nbsp;&nbsp; </span>微妙难思议&nbsp;&nbsp;&nbsp; 因发无量心&nbsp;&nbsp;&nbsp; 愿我国亦然</b></p>
<p>［疏］次五偈中。前之四偈。见佛供养。后之一偈。见土愿求。前四偈中。初之两偈。外事供养。后之两偈。内事供养。前外事中。各赍妙华。供养也。宝者。宝供。香者。香供。无价衣者。以衣供养。奏天乐等。伎乐供养。伎乐音中。歌叹佛德。后内事中。初一偈半。口叹供养。后之半偈。身敬供养。就口叹中。前之一偈。叹佛自德。后之半偈。叹佛利他。叹自德中。究达通慧游入深法。叹佛智通二种德也。智是通本。通是智用。是二相须。故并叹之。通慧究满。究竟名究。洞达名达。此通与慧。皆依法成。故复明其游入深法。倚观曰游。穷本称入。证入法界缘起通门。能现胜通。证入法界缘起智门。能起胜慧。具功德藏。妙智无等。叹佛福智二种行也。福是慧资。慧是福导。是二相须。故并叹之。福行圆备。名具功德。慧行殊胜。名智无等。偷谓匹伦。役伴之谓佛无伦匹。名无等伦。下利他中。慧日朗世。化人生智。慧能开晓。照世如日。教人生解。名朗世间。消除生死。化人离障。生死覆障。从喻名云。身敬可知。上来四偈。见佛供养。下之一偈。见土愿求。文显可知。</p>
<p><b>应时无量尊<span>&nbsp;&nbsp;&nbsp; </span>动容发欣笑&nbsp;&nbsp;&nbsp; 口出无数光&nbsp; &nbsp;&nbsp;遍照十方国</b></p>
<p><b>回光围绕身<span>&nbsp;&nbsp;&nbsp; </span>三匝从顶入&nbsp;&nbsp;&nbsp; 一切天人众&nbsp;&nbsp;&nbsp; 踊跃皆欢喜</b></p>
<p><b>大士观世音<span>&nbsp;&nbsp;&nbsp; </span>整服稽首问&nbsp;&nbsp;&nbsp; 白佛何缘笑&nbsp;&nbsp;&nbsp; 唯然愿说意</b></p>
<p><b>梵声犹雷震<span>&nbsp;&nbsp;&nbsp; </span>八音畅妙响&nbsp;&nbsp;&nbsp; 当授菩萨记&nbsp;&nbsp;&nbsp; 今说仁谛听</b></p>
<p><b>十方来正士<span>&nbsp;&nbsp;&nbsp; </span>吾悉知彼愿&nbsp;&nbsp;&nbsp; 志求严净土&nbsp;&nbsp;&nbsp; 受决当作佛</b></p>
<p><b>觉了一切法<span>&nbsp;&nbsp;&nbsp; </span>犹如梦幻响&nbsp;&nbsp;&nbsp; 满足诸妙愿&nbsp;&nbsp;&nbsp; 必成如是刹</b></p>
<p><b>知法如电影<span>&nbsp;&nbsp;&nbsp; </span>究竟菩萨道&nbsp;&nbsp;&nbsp; 其诸功德本&nbsp;&nbsp;&nbsp; 受决当作佛</b></p>
<p><b>通达诸法性<span>&nbsp;&nbsp;&nbsp; </span>一切空无我&nbsp;&nbsp;&nbsp; 惠求净佛土&nbsp;&nbsp;&nbsp; 必成如是刹</b></p>
<p>［疏］此八偈中。颂上听法宣布道化。就此文中。初之两偈。弥陀如来现相发起。次有一偈。观音怪问。后之五偈。彼佛具答。梵声犹雷。八音畅妙。答声妙也。八种梵音。如彼梵摩喻经中说。一最妙声。其声哀妙。二易了声。言辞辨了。三调和声。大小得中。四柔软声。其声柔软。五不误声。言无错失。六不女声。其声雄朗。七尊慧声。言有威肃。如世尊重有慧人声。八深远声。其声深远犹如雷震。以此妙音酬答观音。当受菩萨记。今说仁谛听。敕听许说。授记之言。义如上解。今当说此。仁等谛听。自下四偈。正明所说。于中初偈。举彼愿心。记必成佛。第二一偈。举彼智愿记必得土。觉了一切如梦幻等。是举智也。满足诸愿。是举愿也。成如是刹。记得土也。第三一偈。举彼智行。记必成佛。知法如电。举彼智也。究菩萨道。具诸德本。举彼行也。受决作佛。记成佛也。第四一偈。举彼智愿。记必得土。通达法性一切空无。是举智也。前觉一切如梦幻等。是世谛智。此通法性一切空无。是真谛智。专求净土。是举愿也。必成是刹。记得土也。</p>
<p><b>下十五偈。颂上文中诸佛共叹。初有五偈。颂前十方诸佛共叹。后之十偈。颂前文中释迦自叹。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>诸佛告菩萨<span>&nbsp;&nbsp;&nbsp; </span>今觐安养佛&nbsp;&nbsp;&nbsp; 闻法乐受行&nbsp;&nbsp;&nbsp; 疾得清净处</b></p>
<p><b>至彼严净国<span>&nbsp;&nbsp;&nbsp; </span>便速得神通&nbsp;&nbsp;&nbsp; 必于无量尊&nbsp; &nbsp;&nbsp;受记成等觉</b></p>
<p><b>其佛本愿力<span>&nbsp;&nbsp;&nbsp; </span>闻名欲往生&nbsp;&nbsp;&nbsp; 皆悉到彼国&nbsp;&nbsp;&nbsp; 白致不退转</b></p>
<p><b>菩萨兴至愿<span>&nbsp;&nbsp;&nbsp; </span>愿己国无异&nbsp;&nbsp;&nbsp; 普念度一切&nbsp;&nbsp;&nbsp; 名显满十方</b></p>
<p><b>奉事亿如来<span>&nbsp;&nbsp;&nbsp; </span>飞化遍诸刹&nbsp;&nbsp;&nbsp; 恭敬欢喜去&nbsp;&nbsp;&nbsp; 还到安养国</b></p>
<p>［疏］前五偈中。诸佛告菩萨。令觐安养国。正劝令往。闻法受行。明往所作。疾得以下。明作利益。疾得净处。明前闻法受行之益。自于当来得妙净土。名得净处。下之四偈。彰前往觐安养之益。益有五种。第一往彼得神通益初半偈是。第二往彼得授记益。次半偈是。前明彼佛授菩萨记。即其事也。第三往彼得不退益。次一偈是。前言生彼住正定聚。即其事也。第四往彼起愿之益。次一偈是。菩萨兴愿。是总举也。下别叹之。别中愿己国无异者。求净土愿。愿己得土同弥陀佛。名国无异。普度一切。化众生愿。名显十方。求佛身愿。愿得佛时名达十方。第五往彼广供多佛起行之益。后一偈是。</p>
<p><b>自下十偈。释迦自叹。令人同往。于中三分。初有三偈。举经难闻。欢喜修行。次有四偈。叹弥陀佛授菩萨记。即佛智德殊胜。令人归趣。后之三偈。以理教劝。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>若人无善心<span>&nbsp;&nbsp;&nbsp; </span>不得闻此经&nbsp;&nbsp;&nbsp; 清净有戒者&nbsp;&nbsp;&nbsp; 乃获闻正法</b></p>
<p><b>曾更见世尊<span>&nbsp;&nbsp;&nbsp; </span>则能信此事&nbsp;&nbsp;&nbsp; 谦敬闻奉行&nbsp;&nbsp;&nbsp; 踊跃大欢喜</b></p>
<p><b>憍慢弊懈怠<span>&nbsp;&nbsp;&nbsp; </span>难以信比法&nbsp;&nbsp;&nbsp; 宿世见诸佛&nbsp;&nbsp;&nbsp; 乐听如是教</b></p>
<p>［疏］前三偈中。初有半偈。举无善人不闻此经。彰经深重。次有偈半。举有善人方乃得闻。显经微妙。于中先明有善之人。方闻此经。曾更见下。明见佛者。方乃信敬欢喜奉行。次有半偈。举有恶人不信此法。彰经深重。下之半偈。举有善者乐闻是教。显经微妙。举恶不闻。令人舍远。举善得闻。使人慕修。又此文中。彰经深重。去人轻谤。显经微妙。生人信敬。</p>
<p><b>声闻或菩萨<span>&nbsp;&nbsp;&nbsp; </span>莫能究圣心&nbsp;&nbsp;&nbsp; 譬如从生盲&nbsp;&nbsp;&nbsp; 欲行开导人</b></p>
<p><b>如来智慧海<span>&nbsp;&nbsp;&nbsp; </span>深广无涯底&nbsp;&nbsp;&nbsp; 二乘非所测&nbsp;&nbsp;&nbsp; 唯佛独明了</b></p>
<p><b>假使一切人<span>&nbsp;&nbsp;&nbsp; </span>具足皆得道&nbsp;&nbsp;&nbsp; 净慧如本空&nbsp;&nbsp;&nbsp; 亿劫思佛智</b></p>
<p><b>穷力极讲说<span>&nbsp;&nbsp;&nbsp; </span>尽寿犹不知&nbsp;&nbsp;&nbsp; 佛慧无边际&nbsp;&nbsp;&nbsp; 如是致清净</b></p>
<p>［疏］此之四偈。叹弥陀佛智德殊胜。令人归趣。于中初有七句之文。明诸声闻菩萨不测。初法。次喻。后合可知。次有一句。明佛独了。次有六句。明一切人悉得圣道。共思不知。假使一切。人之多也。具皆得道。行德胜也。净慧达本。空解深也。亿劫思佛。观之久也。穷力讲说。言之极也。虽复如此。尽寿不知。下有半偈。结叹显胜。佛慧无边。叹佛智广。如是致净。叹佛德净。致谓至也。穷至清净法性涅槃。故难测知。</p>
<p><b><span style="color:teal">寿命甚难得。佛世亦难值。人有信慧难。若闻精进求。<span lang="EN-US"></span></span></b></p>
<p><b><span style="color:teal">闻法能不忘。见敬得大庆。则我善亲友。是故当发意。<span lang="EN-US"></span></span></b></p>
<p><b><span style="color:teal">设满世界火。必过要闻法。会当成佛道。广济生死流。<span lang="EN-US"></span></span></b></p>
<p>［疏］此之三偈。以理教劝。于中初偈。举彼三难。劝人勤求。寿命难得。是初难也。佛世难值。第二难也。有信慧难。第三难也。此三难。今已得之。故闻此经。应当勤求。次第二偈。举彼见闻。能获大益。劝人发心。闻不忘得。弥陀佛所闻法不忘。言见敬者。见弥陀佛心生重敬。得大庆者。明前闻法见佛恭敬。得善利也。得善可喜。名得大庆。则我善友。为佛摄也。行顺释迦。名我善友。是故当发。结劝发心。末后一偈。教令定去。设满世界火。必过要闻法。决意定去。会当成佛。广济生死。明去所为。会当成佛。求自利果。广济生死。求利他果。</p>
<p>佛说无量寿经义疏卷四终</p>
<p><a name="a05"></a><span style="color:#333399">佛说无量寿经义疏卷五<span lang="EN-US"></span></span></p>
<p><b>自下第三重摄下人同生彼国。于中有三。第一广举无量寿国胜妙之事。令人愿求。二从世人薄俗已下。明娑婆界秽恶充满。使人厌舍。三从广礼无量寿下。就弥陀国辨得彰失。令人修舍。<span lang="EN-US"></span></b></p>
<p><b>初中有二。第一广举无量寿国胜乐之事。二佛告弥勒诸天人下。劝人往生。前中有八。一彰彼国寿命长远。二彰彼众光明殊妙。三彰彼众身相具足。四彰彼众智德殊胜。五彰彼生永离恶趣。六彰彼土兴供养多。七彰彼生闻法不绝。八彰彼菩萨行德圆备。<span lang="EN-US"></span></b></p>
<p><b><span style="color:teal">佛告阿难。彼国菩萨。皆当究竟一生补处。除其本愿。为众生故。以弘誓功德。而自庄严。普欲度脱一切众生。<span lang="EN-US"></span></span></b></p>
<p>［疏］就初段中。彰彼菩萨皆当究竟一生补处。明寿长远。无有中夭。除愿为物余国受身。</p>
<p><b><span style="color:teal">阿难。彼佛国中。诸声闻众。身光一寻。菩萨光明照百由旬。有二菩萨。最尊第一。威神光明。普照三千大千世界。阿难白佛。彼二菩萨。其号云何。佛言。一名观世音。二名大势至。此二菩萨。于此国土。修菩萨行。命终转化。生彼佛国。<span lang="EN-US"></span></span></b></p>
<p>［疏］第二段中。初彰彼国诸声闻人身光一寻。次彰彼国余菩萨光照百由旬。其一由旬。有四十里。照百由旬。合四千里。三明观音及大势至。光遍三千大千世界。于中初辨。阿难白佛下。辨其名讳。此二菩萨于此国下。彰此生彼。</p>
<p><b><span style="color:teal">阿难。其有众生。生彼国者。皆悉具足三十二相。<span lang="EN-US"></span></span></b></p>
<p>［疏］第三段中。彰彼众生身相具足。皆悉具于三十二相。如经广辨。</p>
<p><b><span style="color:teal">智慧成满。深入诸法。究畅要妙。神通无碍。诸根明利。其钝根者。成就二忍。其利根者。得不可计无生法忍。<span lang="EN-US"></span></span></b></p>
<p>［疏］第四段中。彰彼众生智德殊胜。句别有四。一智慧成满。深入诸法。证会法性。究畅要妙。穷达教诠。二神通无碍。三诸根明利。四得忍不同。其钝根者成就二忍。谓音响忍及柔顺忍。其利根者乃至成佛。得阿僧祇无生法忍。</p>
<p><b><span style="color:teal">又彼菩萨。乃至成佛。不受恶趣。神通自在。常识宿命。除生他方五浊恶世。示现同彼。如我国也。<span lang="EN-US"></span></span></b></p>
<p>［疏］第五段中。彰彼生者永离恶趣。于中初明彼国生者。乃至成佛。不更恶趣。神通自在。常识宿命。后除为物他方现生。释迦自说如我国中诸菩萨也。</p>
<p><b><span style="color:teal">佛语阿难。彼国菩萨。承佛威神。一食之顷。往诣十方无量世界。恭敬供养。诸佛世尊。随心所念。华香、伎乐、衣盖、幢幡。无数无量供养之具。自然化生。应念即至。珍妙殊特。非世所有。辄以奉散诸佛。及诸菩萨声闻之众。在虚空中。化成华盖。光色昱烁。香气普熏。其华周圆四百里者。如是转倍。乃覆三千大千世界。随其前后。以次化没。其诸菩萨佥然欣悦。于虚空中。共奏天乐。以微妙音。歌叹佛德。听受经法。欢喜无量。供养佛已。未食之前。忽然轻举。还其本国。<span lang="EN-US"></span></span></b></p>
<p>［疏］第六段中。彰彼生者能兴广供。于中初明往十方界广供多佛。次从受法。后明供已未食之顷还归本国。前中四偈。一彰彼国诸菩萨等。于一食顷。往十方界。遍供诸佛。二随心下。明诸供具随心化现。三在虚空下。明于空中化成华盖。四其诸菩萨下。明诸菩萨共奏天乐歌叹佛德。佥谓皆也。众皆喜跃。名佥欣悦。复供佛已。未食之前还归本国。</p>
<p><b><span style="color:teal">佛语阿难。无量寿佛。为诸声闻菩萨天人颁宣法时。都悉集会七宝讲堂。广宣道教。演畅妙法。莫不欢喜。心解得道。即时四方自然风起。吹七宝树。出五音声。无量妙华。随风四散。自然供养。如是不绝。一切诸天。皆赍天上百千华香。万种伎乐。供养其佛。及诸菩萨声闻之众。普散华香。奏诸音乐。前后来往。更相开避。当斯之时。熙怡快乐。不可胜言。<span lang="EN-US"></span></span></b></p>
<p>［疏］第七段中。彰彼生者闻法不绝。于中初明说法之时。众集讲堂。如来为说。莫不已下。明说利益。心解得道。即时已下。设供奉佛。于中初先风摇树音。次吹妙华。后诸天等。持华香乐。供养奉献。娱乐无极。</p>
<p><b>自下第八。彰彼菩萨行德圆备。于中初别。后总结之。别中有七。一行修离过。二具足下。成德圆备。三等观三界空无有下。行修具足。四究竟一乘下。成德殊胜。五摧灭嫉下。行修增进。六因力下。诸力具足。七身色相好功德已下。通就诸德总叹显胜。<span lang="EN-US"></span></b></p>
<p><b><span style="color:teal">佛告阿难。生彼佛国诸菩萨等。所可讲说。常宣正法。随顺智慧。无违无失。于其国土。所有万物。无我所心。无染著心。去来进止。情无所系。随意自在。无所适莫。无彼无我。无竞无讼。于诸众生。得大慈悲饶益之心。柔软调伏。无岔恨心。离盖清净。无厌怠心。等心、胜心、深心、定心、爱法乐法喜法之心。灭诸烦恼。离恶趣心。究竟一切菩萨所行。<span lang="EN-US"></span></span></b></p>
<p>［疏］初中先别。后总结之。别中初言所可讲说常宣正等。化行离过。于其国下。自行无失。于中初先明摄对治灭烦恼下。明离诸过。前摄治中。明修六度而为对治。初修舍行。舍犹檀矣。于其国土所有万物无我所心。明其离见。无染著心。彰其离爱。除舍此二。名为舍行。次修戒行。去来进止情无所系随意自在。明离身过。无所适莫无彼无我。明离意过。于众生所。无适适之亲。无莫莫之疏。名无适莫。无竞无讼。明离口过。次修忍行。于诸众生得大慈悲饶益之心柔软调伏。正明能忍。无忿恨等。离于忍障。次修精进。求善不息。名无厌怠。诸行齐修。故曰等心。所修胜上。名为胜心。求心殷重。故曰深心。次修禅行。远离乱意。故曰定心。下修慧行。得法爱著。名为爱法。此据终也。闻时甘露乐。名为乐法。此据次也。求时心喜。名为喜法。此据始也。上来修治。下明离过。灭诸烦恼。离烦恼也。离恶趣心。除恶业也。上来别竟。究竟一切菩萨所行。总以结之。上来第一行修离过。</p>
<p><b><span style="color:teal">具足成就无量功德。得深禅定。诸通明慧。游志七觉。修心佛法。肉眼清彻。靡不分了。天眼通达。无量无限。法眼观察。究竟诸道。慧眼见真。能度彼岸。佛眼具足。觉了法性。以无碍智为人演说。<span lang="EN-US"></span></span></b></p>
<p>［疏］第二成德圆备。具无量德。总以树举。下别显之。别中初明自利功德。以无碍下。明利他德。前自利中。得深禅定诸通明慧。游德七觉。自分功德。禅谓四禅。定者。所谓四空定等。诸通。六通。明谓三明。宿命。天眼。及漏尽。慧谓三慧。闻思修等。言七觉者。念。慧。精进。轻安。喜。定。舍。是其七也。修心已下。胜进功德。修心佛德。上求佛德。肉眼已下。成就功德无量。且举五眼之义。广如别章。此应具论。今且释文。肉眼清彻靡不分了。肉眼胜也。形肤曰肉。净肉之根能有照瞩。目之为眼。于彼国中。报得肉眼彻见无数世界之事。名为清彻。所见明审。故无不了。斯乃照瞩现在色像。名为肉眼。天眼通达无量无限。天眼胜也。一切禅定。名为天住。依天得眼。故名天眼。能见众生死此生彼。所见宽多。故曰无量。所见长远。故曰无限。法眼观察究竟诸道。法眼胜也。智慧照法。故名法眼。能见一切众生根欲性心。并知一切化众生法。所知穷极。名为究竟。了知三乘道法差别。名究竟诸道。慧眼见真能度彼岸。慧眼胜也。照空实慧。见理名眼。能见真空。故名见真。除舍有相。达到平等无相彼岸。名度彼岸。佛眼具足觉了法性。佛眼胜也。前四是别。佛眼是总。见境周尽。故云具足。又复佛眼能见真实如来藏中不空实性。名了法性。上来自德。以无碍智为人演说。是利他德。此第二竟。</p>
<p><b><span style="color:teal">等观三界。空无所有。志求佛法。具诸辩才。除灭众生烦恼之患。从如来生。解法如如。善知集灭音声方便。不欣世语。乐在正论。修诸善本。志崇佛道。知一切法。皆悉寂灭。生身烦恼。二余俱尽。闻甚深法。心不疑惧。常能修行其大悲者。深远微妙。靡不覆载。<span lang="EN-US"></span></span></b></p>
<p>［疏］第三明修具足。于中两对自利利他。初对修始。后对修终。从初乃至除灭烦恼。悉是初对也。从如来下。是后对也。前中初言等观三界空无所有志求佛法。是其自利。等观三界空无所有。离生死行。志求佛法。趣菩提行。具诸辨下。明其利他。具诸辨才。明化他德。除灭众生烦恼之患。明化他益。就后对中。初明自利。其大悲下。明其利他。就自利中。文别有四。一自分之解。二修诸善下。自分之行。三闻甚深下。胜进之解。四常能修下。胜进之行。自分解中。从如来生解法如如。是其理解。解由如来教化出生。是故说之从如来生。空同曰如。解知一切万法皆如。名解如如。善知习等。是其教解。习善之教。名习音声。灭恶之教。名灭音声。菩萨于此悉能善解。故名善知。于中巧知。故曰方便。由于圣教能善知故。不欣世语乐在正论。自分行中。修诸善本。志崇佛道。趣菩提行。知一切法皆悉寂灭。生身烦恼二余俱尽。灭生死行。知一切法皆悉寂灭。观空修治。生身烦恼二余俱尽。治成离障。生身苦报。烦恼惑因。此二残余皆悉灭尽。胜进解中。闻甚深法不疑惧者。于深能解。所以不疑。于深能入。为是不惧。胜进行中。常能修者。于佛深法行不息也。上来自利。明利他。其大悲者。总以标举。下别显之。深远微妙。悲心深也。靡不覆载。悲物广也。此第三竟。</p>
<p><b><span style="color:teal">究竟一乘。至于彼岸。决断疑网。慧由心出。于佛教法。该罗无外。智慧如大海。三昧如山王。慧光明净。超踰日月。清白之法。具足圆满。犹如云山。照诸功德等一净故。犹如大地。净秽好恶无异心故。犹如净水。洗除尘劳诸垢染故。犹如火王。烧灭一切烦恼薪故。犹如大风。行诸世界无障碍故。犹如虚空。于一切有无所著故。犹如莲华。于诸世间无染污故。犹如大乘。运载群萌出生死故。犹如重云。震大法雷觉未觉故。犹如大雨。雨甘露法润众生故。如金刚山。众魔外道不能动故。如梵天王。于诸善法最上首故。如尼拘类树。普覆一切故。如优昙钵华。希有难遇故。如金翅鸟。威伏外道故。如众游禽。无所藏积故。犹如牛王。无能胜故。犹如象王。善调伏故。如师子王。无所畏故。旷若虚空。大慈等故。<span lang="EN-US"></span></span></b></p>
<p>［疏］第四成德殊胜。于中初先明自利德。如大乘下。明利他德。就自德中。初摄善胜。照诸功下。明离过胜。摄善胜中。究竟一乘。菩提德满。乘是行用。行能运通。故名为乘。随化多乘。就实不殊。是以言一。一义不同。泛解有四。一简别名一。如来于彼三藏教中。随化分三。求声闻者。为说四谛。求缘觉者。为说因缘。求大乘者。为说六度。宣说菩萨三阿僧祇。修行有漏六波罗蜜。于最后生一身之中。断结成佛。简别彼三。是以言一。二破别名一。如来随化宣说三乘。世人定执以为真实。破别彼三。是以言一。故经说言。唯一是实。余悉非真。犹如化城。非真息处。三会别名一。如来根本分一为三。会之归本。是以言一。如胜鬘说。四无别名一。就实论实。由来无别。故名为一。于此一乘。穷名究竟。至于彼岸。涅槃果极。此二一对。决断疑网。慧由心出。是其证知。除妄显真。名断疑网。真解发中。名慧心出。于佛教法。该罗无外。是其教知。穷解无余。名该无外。此证与教。共为一对。智慧如海。明慧深广。三昧如山。彰定高胜。慧光明净超踰日月。彰其慧明。清白之法足圆满。犹如雪山。显其定净。此定与慧。复为一对。上来摄善。下显离过。照诸功德等一净者。是其法说。诸德皆净。名等一净。下以喻显。喻别有六。文喻可知。上来自利。下明利他。有十三句。皆约喻显。犹如大乘载群萌者。名世大车以为大乘。彼诸菩萨利他之德。如世大车。名大乘运载群萌出生死知。余皆可知。此第四竟。</p>
<p><b><span style="color:teal">摧灭嫉心。不忌胜故。专乐求法。心无厌足。常欲广说。志无疲倦。击法鼓。建法幢。曜慧日。除痴闇。修六和敬。常行法施。志勇精进。心不退弱。为世灯明。最胜福田。常为师导。等无憎爱。唯乐正道。无余欣戚。拔诸欲刺。以安群生。功德殊胜。莫不尊敬。灭三垢障。游诸神通。<span lang="EN-US"></span></span></b></p>
<p>［疏］第五行修增进。于中五对。皆初利他。后明自利。五对何别。前二自分。后三胜进。就自分中。初之一对。起修方便。摧灭嫉心不忌胜故。利他方便。心有嫉忌。不能利他。故须除灭。专乐求法心无厌足。自利方便。后对正修。常欲广说志无疲等。正明利他。常欲广说志无疲惓。起说心胜。击法鼓等。所说法胜。言击法鼓。喻闻慧法。教声远被。名击法鼓。建法幢者。喻思慧法。立义称建。义出名幢。言曜慧日除痴闇者。说修慧法开众生也。修六和敬。正明自利。行成同他。情无乖异。名六和敬。身口意同。是其三和。同戒同施及与同见。化是其六和。此六和同。便相亲敬。名六和敬。下胜进中。初对修始。第二修次。第三修成。就初对中。常行法施。利他始也。志勇精进心不对弱。自行始也。第二对中。为世灯明最胜田等。利他次也。为世灯明最胜福田。明化德胜。自具智慧。能生物解。名世灯明。自具功德。能生物善。名胜福田。常为导师。等无憎爱。明化益胜。以慧开人。名为导师。福善济润。故无憎爱。唯乐正道。无余欣戚。自行次也。乐道修善。无余离过。第三对中。拔欲刺等。利他成也。拔诸欲刺以安群生。化人离过。功慧殊胜莫不尊敬。化人从善。灭三垢等。自行成也。灭三垢障。成就断德。贪嗔痴等。是三垢障。游诸神通。成就行德。此第五竟。</p>
<p><b><span style="color:teal">因力、缘力、意力、愿力、方便之力。常力、善力、定力、慧力。多闻之力。施戒忍辱。精进禅定、智慧之力。正念止观。诸通明力。如来调伏。诸众生力。如是等力。一切具足。<span lang="EN-US"></span></span></b></p>
<p>［疏］第六诸力具足。初别。后结。别中初明自力具足。如法调下。化他力足。自中相从以为七门。因力缘力为第一门。起修所依。过去所修一切善行。能生今善。名为因力。近善知识。听闻正法。名为缘力。意力愿力为第二门。起修方便。求佛之心。名为意力。起行之愿。名为愿力。方便之力常力善力为第三门。加行正修。依法巧修。名方便力。依法恒修。名为常力。依法正修。名为善力。定力慧力为第四门。修心成就。修止成就。名为定力。修观成就。名为慧力。此前四门约修分别。多闻之力为第五门。起行之解。施戒忍进定慧之力为第六门。明所起行。行谓六度。此之两门就行分别。正念正观诸通明力为第七门。依行成德。舍相入实。名为正念。离痴见法。说为正观。依此二种。成就六通及得三明。名通明力。此后一门就德分别。上来自利。如法成就诸众生力。明其利他。上来别竟。如是等力一切具足。总以结之。此第六竟。</p>
<p><b><span style="color:teal">身色相好。功德辩才。具足庄严。无与等者。恭敬供养无量诸佛。常为诸佛所共称叹。究竟菩萨诸波罗蜜。修空无相无愿三昧。不生不灭诸三昧门。远离声闻缘觉之地。<span lang="EN-US"></span></span></b></p>
<p>［疏］第七通就诸德总叹显胜。于中有四。一自德殊胜。二为佛共叹。三究竟大乘。四超出小乘。初中身色相好功德辨才具足无与等者。自分所成。身色相好无与等者。明其身胜。功德辨才无与等者。明其德胜。言具足者。明德具足。言庄严者。明身庄严。恭敬供养无量诸佛。胜进所起。第二佛叹。相显可知。第三段中。究竟菩萨诸波罗蜜。教行成满。修空无相无愿三昧不生灭等。证行成满。第四段中。超出二乘。文显可知。上来别叹。</p>
<p><b><span style="color:teal">阿难。彼诸菩萨。成就如是无量功德。我但为汝略言之耳。若广说者。百千万劫不能穷尽。<span lang="EN-US"></span></span></b></p>
<p>［疏］总以结叹。</p>
<p><b>上来八段。合为第一举弥陀国胜乐之事。<span lang="EN-US"></span></b></p>
<p><b><span style="color:teal">佛告弥勒菩萨诸天人等。无量寿国。声闻菩萨。功德智慧不可称说。又其国土。微妙安乐。清净若此。何不力为善。念道之自然。著于无上下。洞达无边际。宜各勤精进。努力自求之。必得超绝去。往生安乐国。横截五恶道。道趣自然闭。升道无穷极。易往而无人。其国不逆违。自然之所牵。何不弃世事。勤行求道德。可得极长生。寿乐无有极。<span lang="EN-US"></span></span></b></p>
<p>［疏］第二劝人往生。佛告弥勒。告其所对。诸天人等。举其所为。无量寿国声闻菩萨功德智慧不可称等。牒上所辨。声闻菩萨功德智慧不可称说。牒前文中所辨之人。又其国土微妙安乐清净若此。牒前文中所辨之士。何不力下。正劝往生。于中有三。一正劝往生。二易往下。如来伤叹。三何不弃下。重劝往生。前正劝中。何不力为善。正劝修因。何不力励为善求生。名力为善。念道已下。明修利益。念道之者。自然往生。名念自然。但能念道。行德显著。不简上下。同得往生。故言著于无上下也。若得生彼。神通洞达。无有边际。故云洞达无边际耳。宜各精进努力求之。重劝修因。必得超下。重明修益。必得超绝。明其所出。往生安养。彰其所至。横载五恶。恶趣自闭。明其所离。三途人天。是其五趣。于此分别。下三恶道。名为恶趣。人天二道。名为善趣。今此约对弥陀净刹。娑婆五道。齐名恶趣。地狱饿鬼畜生。是其纯恶所向。名为恶趣。娑婆人天。杂恶所向。亦名恶趣。若依此方修习断除。先断见惑。离三途因。灭三途果。后断修惑。离人天因。绝人天果。渐除不名横截。若得往生弥陀净土。娑婆五道一时顿舍。故名横截。截五恶趣。截其果也。恶趣自闭。闭其因也。此明所离。升道无极。彰其所得。得道深广。故无穷极。上来第一正劝往生。自下第二如来伤叹。欲使世人力励往生。初言易往而无人者。正为伤叹。修因即去。名为易往。无人修因。往生者鲜。故曰无人。其国不逆违。彰前易往。自然所牵。显前无人。娑婆众生。文习盖缠。自然为之牵缚不去。故彼无人。自下第三重劝往生。何不弃世事勤求道德。劝其修因。可获长生寿乐无极。明修得果。</p>
<p><b>上来第一举弥陀国胜乐之事。令人愿求。<span lang="EN-US"></span></b></p>
<p><b>自下第二彰娑婆界秽恶充满。令人厌舍。于中有四。一举三毒烦恼之过。二劝人修舍。三举五恶五痛五烧苦之过。四劝人修舍。<span lang="EN-US"></span></b></p>
<p><b>就初段中。先明贪过。世间人民父子已下。明其嗔过。如是世人不信已下。明其痴过。<span lang="EN-US"></span></b></p>
<p><b><span style="color:teal">然世人薄俗。共诤不急之事。于此剧恶极苦之中。勤身营务。以自给济。无尊无卑。无贫无富。少长男女。共忧钱财。有无同然。忧思适等。屏营愁苦。累念积虑。为心走使。无有安时。有田忧田。有宅忧宅。牛马、六畜、奴婢、钱财、衣食什物。复共忧之。重思累息。忧念愁怖。横为非常水火、盗贼、怨家、债主。焚漂劫夺。消散磨灭。忧毒忪忪。无有解时。结愤心中。不离忧恼。心坚意固。适无纵舍。或坐摧碎。身亡命终。弃捐之去。莫谁随者。尊贵豪富。亦有斯患。忧惧万端。勤苦若此。结众寒热。与痛共居。贫穷下劣。困乏常无。无田亦忧欲有田。无宅亦忧欲有宅。无牛、马、六畜、奴婢、钱财、衣食什物。亦忧欲有之。适有一。复少一。有是少是。思有齐等。适欲具有。便复糜散。如是忧苦。当复求索。不能时得。思想无益。身心俱劳。坐起不安。忧念相随。勤苦若此。亦结众寒热。与痛共居。或时坐之。终身夭命。不肯为善。行道进德。寿终身死。当独远去。有所趣向。善恶之道。莫能知者。<span lang="EN-US"></span></span></b></p>
<p>［疏］贪中有三。一通就世人以明贪过。二尊贵下。偏就富贵以明贪过。三贫穷下。偏就贫贱以明贪过。就初段中。世人薄俗诤不急事。明其有恶。谓此世人薄于风俗共诤世间不急之事。于此剧下。彰其有苦。苦中有三。一求财苦。二有田下。明守护苦。三横为下。明散失苦。初求苦中。于此剧苦。勤身营务以自给济。为身故求。无尊卑等。为他故求。无尊无卑无贫无富。举能求人。少长男等。举其所为。下明有苦。共忧财等。明心苦也。为心走等。明身苦也。守护苦中。有出忧田。有宅忧宅。如是等事。别明其苦。重思下结。散失苦中。横为非常水火盗等。明失财苦。或坐摧等。明失身苦。次就富贵以明贪过。文显可知。就贫贱明贪过中。文别有三。一求财苦。二或时坐下。明失身苦。三不肯下。明未来苦。求财苦中。文别有五。一今无事中。忧之生苦。二适有一下。少有事中。明不足苦。三适欲具下。已得事中。明散失苦。四当复求下。明进求时有不得苦。五亦结众下。明追求时寒热等苦。此五合为求财苦也。失身之苦。及未来苦。文显可知。</p>
<p><b><span style="color:teal">世间人民。父子兄弟。夫妇家室。中外亲属。当相敬爱。无相憎嫉。有无相通。无得贪惜。言色常和。莫相违戾。或时心静。有所恚怒。今世恨意。微相憎嫉。后世转剧。至成大怨。所以者何。世间之事。更相患害。虽不即时。应急相破。然含毒畜怒。结愤精神。自然克识。不得相离。皆当对生。更相报复。人在世间。爱欲之中。独生独死。独去独来。当行至趣苦乐之地。身自当之。无有代者。善恶变化。殃福异处。宿豫严待。当独趣入。远到他所。莫能见者。善恶自然。追行所生。窈窈冥冥。别离久长。道路不同。会见无期。甚难甚难。今得相值。何不弃众事。各遇强健时。努力勤修善。精进愿度世。可得极长生。如何不求道。安所须待。欲何乐乎。<span lang="EN-US"></span></span></b></p>
<p>［疏］明嗔过中。文别有三。一以理教劝。当相亲爱。无相增嫉。有无相通。不得贪惜。言色常和。莫相违戾。二或心诤下。广明嗔过。三何不弃下。劝修舍离。第二过中。别有三种。一明未来怨害之过。二人在世下。明有未来恶道之过。三所生窈窈冥冥已下。明别离难聚之过。第三段中。劝舍可知。</p>
<p><b><span style="color:teal">如是世人。不信作善得善。为道得道。不信人死更生。惠施得福。善恶之事。都不信之。谓之不然。终无有是。但坐此故。且自见之。更相瞻视。先后同然。转相承受。父余教令。先人祖父。素不为善。不识道德。身愚神闇。心塞意闭。死生之趣。善恶之道。自不能见。无有语者。吉凶祸福。竞各作之。无一怪也。生死常道。转相嗣立。或父哭子。或子哭父。兄弟夫妇。更相哭泣。颠倒上下。无常根本。皆当过去。不可常保。教语开导。信之者少。是以生死流转。无有休止。如此之人。蒙冥抵突。不信经法。心无远虑。各欲快意。痴惑爱欲。不达于道德。迷没于嗔怒。贪狼于财色。坐之不得道。当更恶趣苦。生死无穷已。哀哉甚可伤。或时室家父子。兄弟夫妇。一死一生。更相哀愍。恩爱思慕。忧念结缚。心意痛著。迭相顾恋。穷日卒岁。无有解已。教语道德。心不开明。思想恩好。不离情欲。惛蒙闇塞。愚惑所覆。不能深思熟计。心自端正。专精行道。决断世事。便旋至竟。年寿终尽。不能得道。无可奈何。总猥愦扰。皆贪爱欲。惑道者众。悟之者少。世间匆匆。无可聊赖。尊卑上下。贫富贵贱。勤苦匆务。各怀杀毒。恶气窈冥。为妄兴事。违逆天地。不从人心。自然非恶。先随与之。恣听所为。待其罪极。其寿未终。便顿夺之。下人恶道。累世勤苦。展转其中。数千亿劫。无有出期。痛不可言。甚可哀愍。<span lang="EN-US"></span></span></b></p>
<p>［疏］明痴过中。文别有二。一明有痴。二生死常道转相剧下。明其痴过。前中有二。一明痴人自无正信。二更相瞻下。专受他语。自无信中。初先别论。但坐是下。总结显过。坐不信故。专执自见。是其过也。受他语中。更相瞻视。先后同然。效习他人。转相承下。承习父祖。于中初言转相承受父余教令。明子无知受父邪言。先人祖下。举父痴顽成子无知。于中四句。初言祖父素不为善。明其无行。二不识道德。彰其无解。三身愚神闇。心塞意闭。生死善恶自不能见。无有语者。重明无解。前句无解。不识出道。此句无解。不知世间善恶因果。生死之趣不能自见。不识果也。善恶之道不能自见。不知因也。于此因果自心不识。他无语者。故永不解。四吉凶祸福。竞各作之无一怪者。重明无行。前句无行。彰不作善。此句无作。明其造恶。自已为恶。他无语者。故不永离。上来一段其明有痴。下明痴过。于中有四。一由痴故父子相哭。二如此人下。明由痴故造恶受苦。三或室家下。明由痴故亲戚相忆。四总猥下。明由痴故造恶受苦。初中先明父子相哭。教语已下。明难开晓。是以生死流转无已。为之轮转。第二段中。句别有五。一明此痴人。曚冥抵突。不信经法。各用快意。二惑于爱欲。不达道德。三迷于嗔怒。贪狼财色。四坐前三种。不得正道。多受诸苦。当更恶趣。明有重苦。生死无穷。明有深苦。五哀哉下。如来伤叹。令人厌舍。第三段。句别有三。一由痴故亲戚相忆不可开解。二思想下。明由相忆不能修善。三便旋下。由不修善不能得道。第四段中。句别有四。一痴故起贪。追求世事。总猥愦扰。贪欲爱等。二各怀杀下。痴故起嗔。共相残害。各怀刹毒。恶气窈冥。为妄事等。三自然下。明由前恶受苦难出。造罪之人。宿罪之力。自然招集非法恶缘。随而与之。恣其作罪。待其罪极。顿夺令尽。将入恶道受苦无极。四痛不可下。如来伤叹。令人生厌。</p>
<p><b>上来广举三毒之过。自下第二劝力修舍。于中有四。一正劝修舍。二弥勒领解。三重修舍。四弥勒领行。<span lang="EN-US"></span></b></p>
<p><b><span style="color:teal">佛告弥勒菩萨。诸天人等。我今语汝。世间之事。人用是故。坐不得道。当熟思计。远离众恶。择其善者。勤而行之。爱欲荣华。不可常保。皆当别离。无可乐者。遇佛在世。当勤精进。其有至愿生安乐国者。可得智慧明达。功德殊胜。勿得随心所欲。亏负经戒。在人后也。傥有疑意不解经者。可具问佛。当为说之。<span lang="EN-US"></span></span></b></p>
<p>［疏］初中有二。一劝人修行。二傥有疑下。劝人请问。劝修有三。一举前过劝人修断。佛告弥勒世间之事。用是事故坐不得道。举前过也。世间事者。牒举向前三毒之事。用是以也。坐是由也。世人以是三毒事故。由不得道。当熟下劝。当熟思计远离众恶。劝人舍过。谓离向前三毒众恶。择善行之。劝修对治。二爱欲下。举世五欲无常之过。劝人修舍。三曼佛在下。举佛现在。劝人勤修。于中初先举佛现在。正劝修行。其有愿下。彰益劝为。得慧明达。得智胜也。功德殊胜。得福胜也。勿得已下。举损诫约。上来劝行劝问可知。</p>
<p><b><span style="color:teal">弥勒菩萨长跪白言。佛威神尊重。所说快善。听佛经语。贯心思之。世人实尔。如佛所言。今佛慈愍。显示大道。耳目开明。长得度脱。闻佛所说。莫不欢喜。诸天人民蠕动之类。皆蒙慈恩。解脱忧苦。佛语教戒。甚深甚善。智慧明见。八方上下去来今事。莫不究畅。今我众等。所以蒙得度脱。皆佛前世求道之时。谦苦所致。恩德普覆。福禄巍巍。光明彻照。达空无极。开人泥洹。教授典揽。威制消化。感动十方。无穷无极。佛为法王。尊超众圣。普为一切天人之师。随心所愿。皆令得道。今得值佛。复闻无量寿声。靡不欢喜。心得开明。<span lang="EN-US"></span></span></b></p>
<p>［疏］第二弥勒领解。于中有二。一正领解。二今得值上。欢喜自庆。前中有四。一叹佛说快。贯心思之。世人实尔。成前说快。贯谓通也。通心思之。世人实随三毒之事。坐不得道。名为实也。二佛言下。领佛慈化。三佛语教下。重叹佛说为深为善。于中初先叹说深善。智慧明等。举智成说。四今我众等所以蒙下。重颂佛恩。今我众等。所以得度脱所由。下正出之。由佛前世勤苦修道。今得佛果。化导我等。故得解脱。皆佛前世求道之时谦苦所致。举佛因也。恩德普等。彰佛果也。恩德普覆。总举佛德。福禄魏等。别以显之。佛为法王尊超圣等。总以结叹。别中初言福禄魏魏光明彻照。自福殊胜。达空无极。自智殊胜。开入泥洹教授典揽。以智化益。开入泥洹。化人证灭。教授典揽。教人起道。道法训世。名为教授。以此经典要揽众义。令其习学。故曰共揽。威制消等。以福化益。刚强众生。威德制却。令其消伏归从圣化。是故名为威制消化。善濡众生。慈力摄取。名感十方。有缘斯摄。名无穷极。结叹可知。上来领解。今得值佛。闻无量寿。靡不欢喜。心得开明。欢喜自庆。此第二段弥勒领解。</p>
<p><b>自下第三重劝修舍。于中有四。一叹前弥勒领荷佛恩。二弥勒当知汝从无数劫来已下。庆前弥勒值佛闻法。并得闻于无量寿名。三汝今亦可自厌已下。正劝修行。四汝等宜各精进已下。劝舍疑惑。<span lang="EN-US"></span></b></p>
<p><b><span style="color:teal">佛告弥勒。汝言是也。若有慈敬于佛者。实为大善。天下久久。乃复有佛。今我于此世作佛。演说经法。宣布道教。断诸疑网。拔爱欲之本。杜众恶之源。游步三界。无所圣碍。典揽智慧。众道之要。执持纲维。昭然分明。开示五趣。度未度者。决正生死泥洹之道。<span lang="EN-US"></span></span></b></p>
<p>［疏］初中佛告汝言是也。印其前言。弥勒向前叹佛说快甚深甚善。此言当理。故曰是也。若有慈下。叹前弥勒领荷佛恩。弥勒向者。怜佛前世勤苦为物志求佛道。名为慈佛。敬荷佛恩。名为敬佛。此实大善。天下久久乃有佛下。举佛化益。述前所说。天下久久乃复有佛。彰己难值。佛今我已下。明已化益。于中有四。一彰己作佛。以法化世。二断诸下。由佛现化。教诸众生断死因。断诸疑网。拔爱欲本。令离烦恼。杜众恶源。令离恶业。杜犹塞也。恶业是其恶道家本。名众恶源。教令断塞。目之为杜。三游步下。彰己作佛。以法化世。游步三界无所拘碍。身业化也。身化自在。故无拘碍。典揽智慧众道之要。意业化也。善解经典。揽知众义。名典揽智。善知三乘所行之要。名众道要。执持纲维照然分明开示五趣。口业化也。执法持众。名执纲维。辨正异邪。名照分明。用化群品。名开五趣。四度未度下。佛化世。教诸众生出生死果。度未度者。决正生死。令出生死。泥洹之道。使得涅槃。举此化益。述前弥勒所叹所领。此初段竟。</p>
<p><b><span style="color:teal">弥勒当知。汝从无数劫来。修菩萨行。欲度众生。其已久远。从汝得道。至于泥洹不可称数。汝及十方诸天人民一切四众。永劫已来。展转五道。忧畏勤苦。不可具言。乃至今世。生死不绝。与佛相值。听受经法。又复得闻无量寿佛。快哉甚善。吾助尔喜。<span lang="EN-US"></span></span></b></p>
<p>［疏］第二庆前弥勒值佛闻法闻无量寿。于中有三。一彰弥勒修来久远。二乃至下。明今值佛闻无量寿。三快哉下。如来庆之前中初言汝从无数劫来修行欲度众生其已久远。修来久也。从汝得道至于泥洹不可称数。圣来远也。汝及十方诸天人等永劫已来忧畏勤苦不可具言。勤苦多也。永犹长也。藉此多因。今得值佛闻无量寿。为是可庆。后二可解。此第二竟。</p>
<p><b><span style="color:teal">汝今亦可自厌生死老病痛苦。恶露不净。无可乐者。宜自决断。端身正行。益作诸善。修己洁体。洗除心垢。言行忠信。表里相应。人能自度。转相拯济。精明求愿。积累善本。虽一世勤苦。须臾之间。后生无量寿国。快乐无极。长与道德合明。永拔生死根本。无复贪恚愚痴苦恼之患。欲寿一劫百劫。千亿万劫。自在随意。皆可得之。无为自然。次于泥洹之道。<span lang="EN-US"></span></span></b></p>
<p>［疏］第三正劝修行。言对弥勒。意兼一切。于中初先正劝修行。虽一世下。彰益劝物。前中有三。一劝舍过。二端身下。劝修善法。三人能自下。劝利众生。劝舍过中。汝可自厌生老病等。劝生厌心。生老病死。是其内苦。言痛苦者。是其外苦。恶露不净无可乐者。宜自决断。彰过令舍。劝修善中。端身正行。是其止善。益作众善。是其作善。修已洁体。洗除心垢。劝修意行。修已作善。余是止善。言行忠信。表里相应。劝修口行。言行忠信。是其作善。表里相应。是其止善。言表心里。语不违心。故相应。劝利他中。人能自度。牒前自德。转相拯等。正劝利他。转相拯济。化他离过。精明求愿。积累善本。化人成善。精明求愿。化起愿也。积累善本。化起行也。上来劝修。下举明益令人修学。虽一世勤苦须臾间。修时促也。后生已下。得益也。于中初明得益长远。无为自然次于泥洹。得益殊胜。得益长中。句别有四。初言后生无量寿国快乐无极。爱乐长也。第二长与道德合明。成德长也。身与福俱。名道德合。心与智俱。名为合明。三永拔等。离过长也。于中永拔生死根本。长离业因。无复贪等。长离烦恼。无苦恼患。长离苦报。四欲寿等。寿命长也。此第三竟。</p>
<p><b><span style="color:teal">汝等宜各精进。求心所愿。无得疑惑中悔。自为过咎。生彼边地七宝宫殿。五百岁中。受诸厄也。<span lang="EN-US"></span></span></b></p>
<p>［疏］第四劝舍疑惑。汝等宜各精求所愿。劝其专修。无得疑等。劝舍疑惑。生彼边下。彰过劝舍。</p>
<p><b>上来第三重劝修舍。<span lang="EN-US"></span></b></p>
<p><b><span style="color:teal">弥勒白言。受佛重诲。专精修学。如教奉行。不敢有疑。<span lang="EN-US"></span></span></b></p>
<p>［疏］第四弥勒领行。于中初言受佛重诲专精修学如教奉行。领佛向前劝修之言。彰己奉行。不敢疑干。领佛向前劝舍疑惑。彰己不疑。</p>
<p>佛说无量寿经卷五终</p>
<p><a name="a06"></a><span style="color:#333399">佛说无量寿经卷六<span lang="EN-US"></span></span></p>
<p><b>自下第三广举五恶五痛五烧业苦之过。令人厌舍。于中初总。何等下别。佛告弥勒吾语汝下。重复总辨。<span lang="EN-US"></span></b></p>
<p><b><span style="color:teal">佛告弥勒。汝等能于此世。端心正意。不作众恶。甚为至德。十方世界。最无伦匹。所以者何。诸佛国土。天人之类。自然作善。不大为恶。易可开化。今我于此世间作佛。处于五恶五痛五烧之中。为最剧苦。教化群生。令舍五恶。令去五痛。令离五烧。降化其意。令持五善。获其福德。度世长寿泥洹之道。<span lang="EN-US"></span></span></b></p>
<p>［疏］就初总中。文别有二。一叹前起后。叹前弥勒领解奉行。二今我下。彰己化意。为化众生。令离五恶五痛五烧。令持五善获五福德。前中初言于此恶世端心正意不作众恶甚为至德。当相正叹。十方世界最无伦匹。寄对显胜。所以下释。先征。后解。诸佛国土自然作善不大为恶易可开化。举易显难。成此为胜。就后段中。我今于此世间作佛。彰己成佛。处于五恶等。显己化处。令舍五等。明己化意。为化众生。令有所出。令有所得。令所出者。出离五恶五痛五烧。五戒所防。杀。盗。邪淫。妄语。饮酒。是其五恶。造此五恶。于现世中。王法治罪。身遭厄难。名为五痛。以此五恶。于未来世。三途受报。说为五烧。此皆令出。令所得中。降化其意。伏令从法。令持五善。所谓五戒。翻前五恶。获其福者。由持五戒。于现在世。身安无苦。翻前五痛。度世长寿泥洹道者。后生弥陀。终得涅槃。翻上五烧。</p>
<p><b><span style="color:teal">佛言。何等五恶。何等五痛。何等五烧。何等消化五恶。令持五善。获其福德度世长寿泥洹之道。<span lang="EN-US"></span></span></b></p>
<p>［疏］第二别中。何等五恶五痛烧等。问前起后。下对辨之。一一门中。皆初明恶。后翻明善。</p>
<p><b><span style="color:teal">其一恶者。诸天人民蠕动之类。欲为众恶。莫不皆然。强者伏弱。转相克贼。残害杀戮。迭相吞噬。不知修善。恶逆无道。后受殃罚。自然趣向。神明记识。犯者不赦。故有贫穷下贱。乞丐狐独。聋盲喑哑。愚痴弊恶。至有尪狂不逮之属。又有尊贵豪富。高才明达。皆由宿世慈孝。修善积德所致。世有常道。王法牢狱。不肯畏慎。为恶入罪。受其殃罚。求望解脱。难得勉出。世间有此目前现事。寿终后世。尤深尤剧。入其幽冥。转生受身。譬如王法。痛苦极刑。故有自然三涂。无量苦恼。转贸其身。改形易道。所受寿命。或长或短。魂神精识。自然趣之。当独值向。相从共生。更相报复。无有止已。殃恶未尽。不得相离。展转其中。无有出期。难得解脱。痛不可言。天地之间。自然有是。虽不即时卒暴应至。善恶之道。会当归之。是为一大恶一痛一烧。勤苦如是。譬如大火焚烧人身。人能于中一心制意。端身正行。独作诸善。不为众恶者。身独度脱。获其福德度世上天泥洹之道。是为一大善也。<span lang="EN-US"></span></span></b></p>
<p>［疏］就初门中。先明其恶。下翻明善。恶中初言其一恶者。总以树举。次辨。后法。下喻显过。辨中初先明其杀恶。世有常道王法已下。约杀明痛。寿终已下。就杀明烧。前明恶中。诸天人等。明造恶人。欲为恶等。正明造恶。不知修下。明造恶过。于中初先正明其过。又尊贵下。举得显失。痛烧可知。是为下结。譬如已下。喻显烧相。就明善中。先辨后结。辨中初言人能于中一心制等。正明作善。翻对前恶。身独度脱获其福者。翻对前痛。翻对前烧。是为下结。</p>
<p><b><span style="color:teal">佛言。其二恶者。世间人民。父子兄弟。室家夫妇。都无义理。不顺法度。奢淫憍纵。各欲快意。任心自恣。更相欺惑。心口各异。言念无实。佞谄不忠。巧言谀媚。嫉贤谤善。陷入怨枉。主上不明。任用臣下。臣下自在。机伪多端。践度能行。知其形势。在位不正。为其所欺。妄损忠良。不当天心。臣欺其君。子欺其父。兄弟夫妇。中外知识。更相欺诳。各怀贪欲。嗔恚愚痴。欲自厚己。欲贪多有。尊卑上下。心俱同然。破家亡身。不顾前后。亲属内外。坐之灭族。或时室家知识。乡党市里。愚民野人。转共从事。更相利害。忿成怨结。富有悭惜。不肯施与。爱保贪重。心劳身苦。如是至竟。无所恃怙。独来独去。无一随者。善恶祸福。追命所生。或在乐处。或入苦毒。然后乃悔。当复何及。世间人民。心愚少智。见善憎谤。不思慕及。但欲为恶。妄作非法。常怀盗心。希望他利。消散磨尽。而复求索。邪心不正。惧人有色。不豫思计。事至乃悔。今世现有王法牢狱。随罪趣向。受其殃罚。因其前世。不信道德。不修善本。今复为恶。天神克识。别其名籍。寿终神逝。下入恶道。故有自然三涂。无量苦恼。展转其中。世世累劫。无有出期。难得解脱。痛不可言。是为二大恶二痛二烧。勤苦如是。譬如大火焚烧人身。人能于中一心制意。端身正行。独作诸善。不为众恶者。身独度脱。获其福德度世上天泥洹之道。是为二大善也。<span lang="EN-US"></span></span></b></p>
<p>［疏］第二门中。先恶后善。恶中先举。次辨。后法。下喻显之。辨中初恶。今世现有王法已下。第二明痛。因其前世不信已下。第三明烧。恶中还初明造恶人。都无义下。正明造恶。破家已下。明造恶过。正造恶中。都无义理不顺法度。明其无善。奢淫憍等。明其造恶。奢淫憍纵。各欲快意。兴盗所为任心自恣。更相欺等。正明劫盗。余文可知。</p>
<p><b><span style="color:teal">佛言。其三恶者。世间人民。相因寄生。共居天地之间。处年寿命。无能几何。上有贤明长者尊贵豪富。下有贫穷厮贱。尪劣愚夫。中有不善之人。常怀邪恶。但念淫泆。烦满胸中。爱欲交乱。坐起不安。贪意守惜。但欲唐得。眄睐细色。邪态外逸。自妻厌憎。私妄出入。费损家财。事为非法。交结聚会。兴师相伐。攻劫杀戮。强夺无道。恶心在外。不自修业。盗窃趣得。欲击成事。恐势迫胁。归给妻子。恣心快意。极身作乐。或于亲属。不避尊卑。家室中外。患而苦之。亦复不畏王法禁令。如是之恶。著于人鬼。日月照见。神明记识。故有自然三涂。无量苦恼。展转其中。世世累劫。无有出期。难得解脱。痛不可言。是为三大恶三痛三烧。勤苦如是。譬如大火焚烧人身。人能于中一心制意。端身正行。独作诸善。不为众恶者。身独度脱。获其福德度世上天泥洹之道。是为三大善也。<span lang="EN-US"></span></span></b></p>
<p>［疏］第三门中。先恶后善。恶中初举。次辨。后法。下喻显之。辨中初恶。亦复不畏王法下痛。如是之恶著于下。烧恶中初明造恶之人。常怀邪下。正明造作邪淫之恶。交结聚下。明造恶过。为淫造作杀盗等事。是其过也。余文可解。</p>
<p><b><span style="color:teal">佛言。其四恶者。世间人民。不念修善。转相教令。共为众恶。两舌。恶口。妄言。绮语。谗贼斗乱。憎嫉善人。败坏贤明。于傍快喜。不孝二亲。轻慢师长。朋友无信。难得诚实。尊贵自大。谓己有道。横行威势。侵易于人。不能自知。为恶无耻。自以强健。欲人敬难。不畏天地神明日月。不肯作善。难可降化。自用偃蹇。谓可常尔。无所忧惧。常怀憍慢。如是众恶。天神记识。赖其前世颇作福德。小善扶接。营护助之。今世为恶。福德尽灭。诸善神鬼。各去离之。身独空立。无所复依。寿命终尽。诸恶所归。自然迫促。共趣夺之。又其名籍。记在神明。殃咎牵引。当往趣向。罪报自然。无从舍离。但得前行。入于火镬。身心摧碎。精神痛苦。当斯之时。悔复何及。天道冏然。不得蹉跌。故有自然三涂。无量苦恼。展转其中。世世累劫。无有出期。难得解脱。痛不可言。是为四大恶四痛四烧。勤苦如是。譬如大火焚烧人身。人能于中一心制意。端身正行。独作诸善。不为众恶。身独度脱。获其福德度世上天泥洹之道。是为四大善也。<span lang="EN-US"></span></span></b></p>
<p>［疏］第四门中。先恶后善。恶中初举。次辨。后结。下以喻显。辨中初恶。如是众恶天神记下。是明其痛。寿命终下。是明其烧。恶中初先明造恶人。不念修下。正明造作妄语之恶。口之四过。不应法故。通名妄语增嫉善下。明造恶过。痛中明其宿善灭尽。善神舍远。身无依倚。多遭厄难。是其痛也。烧中明其恶业所牵。鬼神摄录。将入恶道。受苦燋焚。名之为烧。余文可知。</p>
<p><b><span style="color:teal">佛言。其五恶者。世间人民。徙倚懈惰。不肯作善。治身修业。家室眷属。饥寒困苦。父母教诲。嗔目怒应。言令不和。违戾反逆。譬如怨家。不如无子。取与无节。众共患厌。负恩违义。无有报偿之心。贫穷困乏。不能复得。辜较纵夺。放恣游散。串数唐得。用自赈给。耽酒嗜美。饮食无度。肆心荡逸。鲁扈抵突。不识人情。强欲抑制。见人有善。妒嫉恶之。无义无礼。无所顾难。自用识当。不可谏晓。六亲眷属。所资有无。不能忧念。不惟父母之恩。不存师友之义。心常念恶。口常言恶。身常行恶。曾无一善。不信先圣诸佛经法。不信行道可得度世。不信死后神明更生。不信作善得善。为恶得恶。欲杀真人。斗乱众僧。欲害父母兄弟眷属。六亲憎恶。愿令其死。如是世人。心意俱然。愚痴蒙昧。而自以智慧。不知生所从来。死所趣向。不仁不顺。恶逆天地。而于其中。希望侥幸。欲求长生。会当归死。慈心教诲。今其念善。开示生死。善恶之趣。自然有是。而不肯信之。苦心与语。无益其人。心中闭塞。意不开解。大命将终。悔惧交至。不豫修善。临穷方悔。悔之于后。将何及乎。天地之间。五道分明。恢廓窈冥。浩浩茫茫。善恶报应。祸福相承。身自当之。无谁代者。数之自然。应其所行。殃咎追命。无得纵舍。善人行善。从乐入乐。从明入明。恶人行恶。从苦入苦。从冥入冥。谁能知者。独佛知耳。教语开示。信用者少。生死不休。恶道不绝。如是世人。难可具尽。故有自然三涂。无量苦恼。展转其中。世世累劫。无有出期。难得解脱。痛不可言。是为五大恶五痛五烧。勤苦如是。譬如大火焚烧人身。人能于中一心制意。端身正念。言行相副。所作至诚。所语如语。心口不转。独作诸善。不为众恶。身独度脱。获其福德度世上天泥洹之道。是为五大善也。<span lang="EN-US"></span></span></b></p>
<p>［疏］第五门中。初恶后善。恶中初举。次辨。后法。下喻显之。辨中先恶。如是世人心意下痛。大命将终悔惧下烧。恶中初明造恶之人。徙倚懈惰不肯已下。正明造作饮酒之恶。饮洒之人。不修善行。不事家业。违反教。嗔怒令喜斗。背恩忌义。欺陵抵拒。兼以论之。肆心荡逸鲁扈抵下。明造恶过。过相众多。文中具显。痛中明其现有愚痴。闇障覆心。无所知晓。以之为痛。亦应有其王法治罪。文略不说。烧等可知。</p>
<p><b>上来别论。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">佛告弥勒。吾语汝等。是世五恶。勤苦若此。五痛五烧。展转相生。但作众恶。不修善本。皆悉自然入诸恶趣。或其今世先被殃病。求死不得。求生不得。罪恶所招。示众见之。身死随行。入三恶道。苦毒无量。自相燋然。至其久后。共作怨结。从小微起。遂成大恶。皆由贪著财色。不能施惠。痴欲所迫。随心思想。烦恼结缚。无有解已。厚己诤利。无所省录。富贵荣华。当时快意。不能忍辱。不务修善。威势无几。随以磨灭。身坐劳苦。久后大剧。天道弛张。自然纠举。纲维罗网。上下相应。茕茕忪忪。富入其中。古今有是。痛哉可伤。佛语弥勒。世间如是。佛皆哀之。以威神力。摧灭众恶。悉令就善。弃捐所思。奉持经戒。受行道法。无所违失。终得度世泥洹之道。<span lang="EN-US"></span></span></b></p>
<p>［疏］此复总辨。于中还初明其五恶。佛语弥勒世间如是佛皆哀下。翻恶明善。恶中初先总明五恶五痛五烧展转相生。但作已下。别以显之。别中两番。初明从恶生痛生烧。身死随下。明其从烧生恶生痛。前中初言但作众恶不修善本。明其恶也。皆悉自然入诸恶趣。明起烧也。或其今世先被殃等。明起痛也。后中初言身死随行入三恶等。是明其烧。至其久下。从烧起恶。至其久后共作怨结。从小微起遂成大怨。起杀生恶。皆由贪著不能惠施。起劫盗恶。痴欲所迫随心思等。起邪淫恶。厚己诤利无所省录。起妄语恶。富贵荣华当时快意不能忍等。起饮酒恶。此等生恶。身坐已下。从恶起痛。坐前五恶。身受劳苦。苦增不息。名久大剧。下显剧相。凡在世间。天下道理。自然施立。是故名为天道施张。造恶必彰。名自纠举。身当法网。是故名为网纪罗网。贵贱上下。莫不从法。是故名为上下相应。罪者归之。无人伴匹。故云茕忪当入其中。古今有下。结以显过。上来明恶。下翻明善。佛语弥勒世间如是。牒举前恶。佛皆哀之。彰己悲怜。以威神下。教灭前恶。化令从善。摧灭众恶悉令就善。教修世善。弃捐所思奉持经等。教习出善。初至无失。明出世因。终得已下。成出世果。</p>
<p><b>上来第三明五恶等业苦之过。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">佛言。汝今诸天人民。及后世人。得佛经语。当熟思之。能于其中。端心正行。主上为善。率化其下。转相敕令。各自端守。尊圣敬善。仁慈博爱。佛语教诲。无敢亏负。当求度世。拔断生死众恶之本。当离三涂无量忧怖苦痛之道。汝等于是广植德本。布恩施惠。勿犯道禁。忍辱精进。一心智慧。转相教化。为德立善。正心正意。斋戒清净。一日一夜。胜在无量寿国为善百岁。所以者何。彼佛国土。无为自然。皆积众善。无毛发之恶。于此修善。十日十夜。胜于他方诸佛国中为善千岁。所以者何。他方佛国。为善者多。为恶者少。福德自然。无造恶之地。唯此间多恶。无有自然。勤苦求欲。转相欺殆。心劳形困。饮苦食毒。如是恶务。未尝宁息。吾哀汝等天人之类。苦心诲喻。教令修善。随宜开导。授与经法。莫不承用。在意所愿。皆令得道。佛所游履。国邑丘聚。靡不蒙化。天下和顺、日月清明。风雨以时。灾厉不起。国丰民安。兵戈无用。崇德兴仁。务修礼让。佛言。我哀愍汝等诸天人民。甚于父母念子。今我于此世作佛。降化五恶。消除五痛。绝灭五烧。以善攻恶。拔生死之苦。令获五德。升无为之安。吾去世后。经道渐灭。人民谄伪。复为众恶。五烧五痛。还如前法。久后转剧。不可悉说。我但为汝略言之耳。佛语弥勒。汝等各善思之。转相教诫。如佛经法。无得犯也。于是弥勒菩萨。合掌白言。佛所说甚善。世人实尔。如来普慈哀怨。悉令度脱。受佛重诲。不敢违失。<span lang="EN-US"></span></span></b></p>
<p>［疏］第四劝人修舍。于中有二。一如来劝修。二弥勒领解。前中有三。一以理正劝。二吾哀汝下。举已现在化益以劝。三吾去世下。举已灭后衰损以劝。初中有二。一以理正劝。二汝等于是广殖德下。彰此修胜。增人学意。前正劝中。初劝自行。得佛经辞。当熟思之。端心正行。主上已下。劝其化他。主上为善率化下等。化他修善。当求度世拔生死等。化他离恶。彰此胜中。初明此界一日修善。胜无量寿为善百岁。所以下释。下明此界修善十日。胜余佛国为善千岁。所以下释。就初段中。汝等于是广殖德本。总以标举。布恩等别。别中初举六波罗蜜。是自利行。布恩檀度。勿犯戒度。忍辱忍度。精进进度。一心禅度。智慧慧度。转相教化。是利他行。为德立善。总以结之。此前作善。正心正意斋戒清净。是其止善。以此修难。故于一日。胜无量寿为善百岁。就下第二举已现在化益劝中。初明化人修善得乐。佛言已下。明其化人灭恶离苦。就下第三举已灭后衰损劝中。初举灭后衰损之事。语弥勒下。劝人修断。上来佛劝。自下弥勒领解奉行。弥勒白佛所说甚善世人实尔。是领解也。如来慈等。彰己奉行。</p>
<p><b>上来四段。合为第二广举娑婆秽恶之事令人厌舍。<span lang="EN-US"></span></b></p>
<p><b>自下第三就无量寿得失双辨令人修舍。就中有五。一佛劝阿难礼无量寿。二阿难奉命敬礼彼佛并愿求见。三由前请。无量寿佛放光普照。四因佛光照彼此相见。五因相见。具彰彼国得失之事。令人修舍。<span lang="EN-US"></span></b></p>
<p><b><span style="color:teal">佛告阿难。汝起。更整衣服。合掌恭敬。礼无量寿佛。十方国土诸佛如来。常共称扬赞叹彼佛。无著无碍。<span lang="EN-US"></span></span></b></p>
<p>［疏］就初段中。初告阿难。令礼彼佛。十方国下。举佛共叹。成其顶礼。</p>
<p><b><span style="color:teal">于是阿难起整衣服。正身西面。恭敬合掌。五体投地。礼无量寿佛。白言。世尊。愿见彼佛安乐国土。及诸菩萨声闻大众。<span lang="EN-US"></span></span></b></p>
<p>［疏］第二段中。初明阿难奉命设礼。白言已下。启请求见。愿见彼佛。求见化主。安乐国土。求见其处。及菩萨等。求见彼众。</p>
<p><b><span style="color:teal">说是语已。即时无量寿佛。放大光明。普照一切诸佛世界。金刚围山、须弥山王、大小诸山。一切所有。皆同一色。譬如劫水弥满世界。其中万物沉没不现。滉漾浩汗。唯见大水。彼佛光明。亦复如是。声闻菩萨。一切光明。皆悉隐蔽。唯见佛光。明耀显赫。<span lang="EN-US"></span></span></b></p>
<p>［疏］第三段中。初先法说。佛放光明。普照一切。皆同一色。次以喻显。下合显之。</p>
<p><b><span style="color:teal">尔时。阿难即见无量寿佛。威德巍巍。如须弥山王。高出一切诸世界上。相好光明。靡不照耀。此会四众。一时悉见。彼见此土。亦复如是。<span lang="EN-US"></span></span></b></p>
<p>［疏］第四段中。初此见彼。后彼见此。彼中。初阿难见。后大众见。</p>
<p><b><span style="color:teal">尔时。佛告阿难及慈氏菩萨。汝见彼国。从地已上。至净居天。其中所有微妙严净自然之物。为悉见不。阿难对曰。唯然己见。汝宁复闻无量寿佛大音宣布一切世界化众生不。阿难对曰。唯然已闻。彼国人民。乘百千由旬七宝宫殿。无所障碍。遍至十方供养诸佛。汝复见不。对曰。己见。彼国人民有胎生者。汝复见不。对曰。己见。其胎生者。所处宫殿。或百由旬。或五百由旬。各于其中受诸快乐。如忉利天。亦皆自然。尔时慈氏菩萨白佛言。世尊。何因何缘。彼国人民。胎生化生。佛告慈氏。若有众生。以疑惑心。修诸功德。愿生彼国。不了佛智、不思议智、不可称智、大乘广智、无等无伦最上胜智。于此诸智。疑惑不信。然犹信罪福。修习善本。愿生其国。此诸众生。生彼宫殿。寿五百岁。常不见佛。不闻经法。不见菩萨声闻圣众。是故于彼国土。谓之胎生。若有众生。明信佛智。乃至胜智。作诸功德。信心回向。此诸众生。于七宝华中。自然化生。跏趺而坐。须臾之顷。身相光明。智慧功德。如诸菩萨具足成就。复次。慈氏。他方诸大菩萨。发心欲见无量寿佛。恭敬供养。及诸菩萨声闻圣众。彼菩萨等。命终得生无量寿国。于七宝华中。自然化生。弥勒当知。彼化生者。智慧胜故。其胎生者。皆无智慧。于五百岁中。常不见佛。不闻经法。不见菩萨诸声闻众。无由供养于佛。不知菩萨法式。不得修习功德。当知此人。宿世之时。无有智慧。疑惑所致。佛告弥勒。譬如转轮圣王。有七宝牢狱。种种庄严。张设床帐。悬诸缯盖。若有诸小王子。得罪于王。辄内彼狱中。系以金锁。供养饭食衣服床蓐。华香伎乐。如转轮王。无所乏少。于意云何。此诸王子。宁乐彼处不。对曰。不也。但种种方便。求诸大力。欲自勉出。佛告弥勒。此诸众生。亦复如是。以疑惑佛智故。生彼七宝宫殿。无有刑罚。乃至一念恶事。但于五百岁中。不见三宝。不得供养修诸善本。以此为苦。虽有余乐。犹不乐彼处。若此众生。识其本罪。深自悔责。求离彼处。即得如意。往诸无量寿佛所。恭敬供养。亦得遍至无量无数诸余佛所。修诸功德。弥勒当知。其有菩萨。生疑惑者。为失大利。是故应当明信诸佛无上智慧。<span lang="EN-US"></span></span></b></p>
<p>［疏］第五段中。初彰彼得。令人愿求。后愿彼失。使人厌舍。彰彼得中。如来三问。阿难三答。文显可知。显彼失中。初先彰彼胎生之失。若有众生识本罪下。教人修舍。前明失中。文别有四。一彰彼国有胎生果。二慈氏白下。辨因显果。三复慈氏下。对胜显劣。四如轮王下。就之显过。就初段中。如来初问。彼国人民有胎生者。汝复见不。阿难次答。前已已见。如来下复为之具辨。第二段中。初弥勒问。何因何缘彼国人民胎生化生。正辨胎生。约化显之。为是通问。下佛答之。于中先明胎生之因。若有众生明信佛下。明化生因。胎生因中。先明其因。此诸众生生彼已下。明因得果。就明因中。若有众生以疑惑心。略明其失。修诸功德愿生彼国。略明其得。不了佛下。广明其失。于彼佛智疑惑不信。是其失也。于中初言不了佛智。此句是总。不思等别。佛智渊深。余不能测。名不思智。佛智众多。非言能尽。言不可称。于诸法门。知之穷尽。名为广智。位分高出。名无等伦最上胜智。于此下结。然犹信下。广明其德。下得果中。先辨。后法。明化生中。先明其因。此诸生下。明因得果。自下第三对胜显劣。于中先举化生之胜。后对明胎生之劣。文显可知。自下第四明胎生过。约喻显之。如来初先立喻反问。弥勒次答。不也。总答。但种种下。别以显之。佛告已下。如来为辨。明胎生者无余苦事。但五百岁不见三宝不得修善。用此为苦。以此苦故。虽乐不乐。上来四段。合为第一明胎生失。自下第二教修舍。若此众生识其本罪深自悔责求离彼处。正教修舍。识本疑惑佛智之罪。深自悔责。即得已下。明修得。弥勒当知其有已下。结劝修学。举失显得而为劝也。</p>
<p><b>上来第三明摄下人往生彼国。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">弥勒菩萨白佛言。世尊。于此世界。有几所不退菩萨。生彼佛国。佛告弥勒。于此世界。有六十七亿不退菩萨。往生彼国。一一菩萨。已曾供养无数诸佛。次如弥勒者也。诸小行菩萨。及修习少功德者。不可称计。皆当往生。佛告弥勒。不但我刹诸菩萨等。往生彼国。他方佛土。亦复如是。其第一佛。名曰远照。彼有百八十亿菩萨。皆当往生。其第二佛。名曰宝藏。彼有九十亿菩萨。皆当往生。其第三佛名曰无量音。彼有二百二十亿菩萨。皆当往生。其第四佛名曰甘露味。彼有二百五十亿菩萨。皆当往生。其第五佛。名曰龙胜。彼有十四亿菩萨。皆当往生。其第六佛名曰胜力。彼有万四千菩萨。皆当往生。其第七佛。名曰师子。彼有五百菩萨。皆当往生。其第八佛。名曰离垢光。彼有八十亿菩萨。皆当往生。其第九佛。名曰德首。彼有六十亿菩萨。皆当往生。其第十佛。名曰妙德山。彼有六十亿菩萨。皆当往生。其第十一佛。名曰人王。被有十亿菩萨。皆当往生。其第十二佛。名曰无上华。彼有无数不可称计诸菩萨众。皆不退转。智慧勇猛。已普供养无量诸佛。于七日中。即能摄取百千亿劫大士所修坚固之法。斯等菩萨皆当往生。其第十三佛。名曰无畏。彼有七百九十亿大菩萨众。诸小菩萨。及比丘等。不可称计。皆当往生。佛语弥勒。不但此十四佛国中诸菩萨等。当往生也。十方世界无量佛国。其往生者。亦复如是。甚多无数。我但说十方诸佛名号。及菩萨比丘生彼国者。昼夜一劫。尚未能尽。我今为汝略说之耳。</span></b></p>
<p>［疏］第四重摄上人往生彼国。于中先明此土菩萨往生彼国。弥勒先问。如来后辨。佛告弥勒不但已下。广明余国菩萨往生。于中初总。其第一下。别以列之。十三国菩萨往生。通前娑婆。别列十四。不但此下。总举余国。明皆往生。甚多无量。不可具说。举此令人求去专也。</p>
<p><b>上来正宗。<span lang="EN-US"></span></b></p>
<p><b>自下流通。于中有四。第一如来叹经劝学。二尔时世尊说此经下。彰说利益。诸人悟道。三动地放光。雨华作乐。增众深信。四明所说利益弘多。大众同喜。<span lang="EN-US"></span></b></p>
<p><b>初中有五。一举闻益。劝人受行。二吾今为诸众生已下。教人请决。三当来之世经道灭下。彰此经法济益之要独留百岁。四佛语弥勒下。举经难闻生人重敬。五是故我法如是作下。结劝修学。<span lang="EN-US"></span></b></p>
<p><b><span style="color:teal">佛告弥勒。其有得闻彼佛名号。欢喜踊跃。乃至一念。当知此人。为得大利。则是具足无上功德。是故。弥勒。设有大火。充满三千大千世界。要当过此。闻是经法。欢喜信乐。受持读诵。如说修行。所以者何。多有菩萨。欲闻此经。而不能得。若有众生。闻此经者。于无上道。终不退转。是故。应当专心信受。持诵说行。<span lang="EN-US"></span></span></b></p>
<p>［疏］初中有二。一举得闻无量寿名。获利深广。劝学此经。闻名依经。故劝学之。若有众生闻此经下。明闻此经得益广大。劝人受行。前明闻佛得益之中。其有得闻彼佛名号欢喜踊跃乃至一念为得大利。明闻佛名得益多也。是故已下。劝学此经。以此经中说无量寿。闻获大利。故设大火满三千界。亦须从过听受此经。况余小难。所以下释。多有菩萨欲闻此经而不能得。故必须听。后明闻经得益之中。若闻此经。于无上道终不退转。举闻经益。是故应当专心信等。劝人修学。上来第一举闻利益劝人受行。</p>
<p><b><span style="color:teal">吾今为诸众生。说此经法。令见无量寿佛。及其国土一切所有。所当为者。皆可求之。无得以我灭度之后。复生疑惑。<span lang="EN-US"></span></span></b></p>
<p>［疏］第二教人请决。吾为众生说此经法令见无量寿及其国土一切所有。彰己化意。所当为者皆可求之。正劝请决。无得已下。遮后人疑。</p>
<p><b><span style="color:teal">当来之世。经道灭尽。我以慈悲哀愍。特留此经。止住百岁。其有众生。值斯经者。随意所愿。皆可得度。<span lang="EN-US"></span></span></b></p>
<p>［疏］第三明此经要独留百岁。当来之世经道灭者。举彼未来法灭尽事。释迦正法有五百年。像法千岁。未法万岁。一切皆过。名为灭尽。我以慈下。明已留意。佛以慈悲怜湣众生。故法灭后。独留此经百岁济度。以此经中开示净土令人求生。故偏留之。大涅槃经显示佛性。教圣中深。圣人先隐。为是先灭。此经教人厌苦求乐。济凡中要。为是后灭。法随人别。故灭不同。其有众生值斯经者所愿皆得。明留之益。法灭尽后。百年闻者。尚得利益。往生净土。况今闻者。何有不生。唯佛留意。明今闻经。有求去者。定得往生。莫自疑虑。</p>
<p><b><span style="color:teal">佛语弥勒。如来兴世。难值难见。诸佛经道。难得难闻。菩萨胜法。诸波罗蜜。得闻亦难。遇善知识。闻法能行。此亦为难。若闻斯经。信乐受持。难中之难。无过此难。<span lang="EN-US"></span></span></b></p>
<p>［疏］第四举经难闻生人重敬。如来兴世难值难见。明值佛难。生当佛时。名之为值。目睹称见。此皆难也。诸佛经道难得闻等。明法难闻。于中先明经教难闻。手得经卷。之名为得。耳听曰闻。亦可领诵名之为得。耳听称闻。此等皆难。菩萨胜下。明其行法闻之甚难。遇善知识能行亦难。明修行难。此前泛举。若闻斯经信乐受等。难中之难。约对前三。明此经中修学最难。余义余法。处处宣说。开显净土教人往生。独此一经。为是最难。</p>
<p><b><span style="color:teal">是故我法。如是作。如是说。如是教。应当信顺。如法修行。<span lang="EN-US"></span></span></b></p>
<p>［疏］第五结劝修学。言是故者。是此经法有多益故。于中修学最难得故。我今宣说。言我法者。举此经法。如是作者。此经宣说弥陀如来修愿修行得身得土。名如是作。如是说者。如来上来为众宣说。名如是说。如是教者。如来上来教人往生。名如是教。此举前法。应当信顺如法修行。结劝修学。</p>
<p><b>上来五段。合为第一叹经劝学。<span lang="EN-US"></span></b></p>
<p><b><span style="color:teal">尔时世尊。说此经法。无量众生。皆发无上正觉之心。万二千那由他人。得清净法眼。二十二亿诸天人民。得阿那含果。八十万比丘。漏尽意解。四十亿菩萨。得不退转。以弘誓功德而自庄严。于将来世。当成正觉。<span lang="EN-US"></span></span></b></p>
<p>［疏］第二段中。明说利益。无量众生发正觉心。起愿益也。闻弥陀佛发愿修行得佛净土摄化众生。愿与同之。名正觉心。下明得道。先小后大。小乘众生。闻说娑婆秽恶可厌。深心厌离。故得小果。于中初言得净法眼。成须陀洹。见四真谛。名净法眼。次得那含。后得罗汉。大乘众生。闻弥陀佛成德广度。坚心愿求。故得不退。闻此多益。誓欲济度。名誓自庄。由斯克果。故于将来当成正觉。</p>
<p><b><span style="color:teal">尔时三千大千世界六种震动。大光普照十方国土。百千音乐。自然而作。无量妙华。纷纷而降。<span lang="EN-US"></span></span></b></p>
<p>［疏］第三段中。如来化周。为增物敬。故以神力动地放光作乐雨华。六动如上。</p>
<p><b><span style="color:teal">佛说经已。弥勒菩萨及十方来诸菩萨众、长老阿难、诸大声闻、一切大众。闻佛所说。靡不欢喜。<span lang="EN-US"></span></span></b></p>
<p>［疏］第四段中。明说广益。教惬群机。大众同喜。</p>
<p>佛说无量寿经义疏卷六终<span lang="EN-US" style="&quot;Courier New&quot;"></span></p>
