<p align="center" style="text-align:center"><b><span style="font-size:36.0pt;color:#FF6600">金刚经校勘记<span lang="EN-US"></span></span></b></p>
<p align="center" style="text-align:center"><span style="color:#003300">江味农居士著<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span lang="EN-US" style="color:#333399"><a href="#a01">金刚般若波罗蜜经</a></span><span lang="EN-US" style="color:#003300"></span></p>
<p align="center" style="text-align:center"><span lang="EN-US" style="color:#333399"><a href="#a02">金刚经校勘记</a></span></p>
<p align="center" style="text-align:center;text-indent:24.0pt;"><span lang="EN-US" style="color:#003300">&nbsp;</span></p>
<p>《金刚经》鸠摩罗什的译文，历代来版本经文不同的地方相当多，甚至有影响经义者。民国江味农居士很下过一番功夫，著有＜校勘记＞及＜校正本跋＞。将《金刚经》的经文，恢复到明代以前的原样，很有价值。本会制作‘《金刚经》专集’所采用者即是江居士的校正本。因此特将其＜校勘记＞先行介绍上网，继之以校正本经文，以供各位采用。</p>
<p><a name="a01"></a><b><span style="color:#333399">金刚般若波罗蜜经<span lang="EN-US"></span></span></b></p>
<p><b><span lang="EN-US" style="color:#FF6600">&nbsp;</span></b></p>
<p><span style="color:#003300">姚秦三藏法师鸠摩罗什译<span lang="EN-US"></span></span></p>
<p><font color="#008080"><b>如是我闻。一时，佛在舍卫国祇树给孤独园，与大比丘众千二百五十人俱。尔时，世尊食时，著衣持皱，入舍卫大城乞食。于其城中，次第乞已，还至本处。饭食讫，收衣皱，洗足已，敷座而坐。</b></font></p>
<p></p>
<p><b><font color="#008080">时，长老须菩提在大众中即从座起，偏袒右肩，右膝著地，合掌恭敬而白佛言：‘希有！世尊！如来善护念诸菩萨，善付嘱诸菩萨。世尊！善男子、善女人，发阿耨多罗三藐三菩提心，应云何住？云何降伏其心？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛言：‘善哉，善哉。须菩提！如汝所说：如来善护念诸菩萨，善付嘱诸菩萨，汝今谛听！当为汝说：善男子、善女人，发阿耨多罗三藐三菩提心，应如是住，如是降伏其心。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘唯然。世尊！愿乐欲闻。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘诸菩萨摩诃萨应如是降伏其心！所有一切众生之类：若卵生、若胎生、若湿生、若化生；若有色、若无色；若有想、若无想、若非有想非无想，我皆令入无余涅槃而灭度之。如是灭度无量无数无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘复次，须菩提！菩萨于法，应无所住，行于布施，所谓不住色布施，不住声香味触法布施。须菩提！菩萨应如是布施，不住于相。何以故？若菩萨不住相布施，其福德不可思量。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？东方虚空可思量不？’</font></b></p>
<p></p>
<p><b><font color="#008080">‘不也，世尊！’</font></b></p>
<p></p>
<p><b><font color="#008080">‘须菩提！南西北方四维上下虚空可思量不？’</font></b></p>
<p></p>
<p><b><font color="#008080">‘不也，世尊！’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！菩萨无住相布施，福德亦复如是不可思量。须菩提！菩萨但应如所教住。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？可以身相见如来不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘不也，世尊！不可以身相得见如来。何以故？如来所说身相，即非身相。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘凡所有相，皆是虚妄。若见诸相非相，则见如来。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提白佛言：‘世尊！颇有众生，得闻如是言说章句，生实信不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘莫作是说。如来灭后，后五百岁，有持戒修福者，于此章句能生信心，以此为实，当知是人不于一佛二佛三四五佛而种善根，已于无量千万佛所种诸善根，闻是章句，乃至一念生净信者，须菩提！如来悉知悉见，是诸众生得如是无量福德。何以故？是诸众生无复我相、人相、众生相、寿者相。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘无法相，亦无非法相。何以故？是诸众生若心取相，则为著我人众生寿者。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘若取法相，即著我人众生寿者。何以故？若取非法相，即著我人众生寿者，是故不应取法，不应取非法。以是义故，如来常说：汝等比丘，知我说法，如筏喻者，法尚应舍，何况非法。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来得阿耨多罗三藐三菩提耶？如来有所说法耶？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘如我解佛所说义，无有定法名阿耨多罗三藐三菩提，亦无有定法，如来可说。何以故？如来所说法，皆不可取、不可说、非法、非非法。所以者何？一切贤圣，皆以无为法而有差别。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？若人满三千大千世界七宝以用布施，是人所得福德，宁为多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘甚多，世尊！何以故？是福德即非福德性，是故如来说福德多。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘若复有人，于此经中受持，乃至四句偈等，为他人说，其福胜彼。何以故？须菩提！一切诸佛，及诸佛阿耨多罗三藐三菩提法，皆从此经出。须菩提！所谓佛、法者，即非佛、法。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？须陀洹能作是念：“我得须陀洹果”不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘不也，世尊！何以故？须陀洹名为入流，而无所入，不入色声香味触法，是名须陀洹。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？斯陀含能作是念：“我得斯陀含果”不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘不也，世尊！何以故？斯陀含名一往来，而实无往来，是名斯陀含。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？阿那含能作是念：“我得阿那含果”不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘不也，世尊！何以故？阿那含名为不来，而实无来，是故名阿那含。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？阿罗汉能作是念：“我得阿罗汉道”不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘不也，世尊！何以故？实无有法名阿罗汉。世尊！若阿罗汉作是念：“我得阿罗汉道”，即为著我人众生寿者。世尊！佛说我得无诤三昧，人中最为第一，是第一离欲阿罗汉。我不作是念：“我是离欲阿罗汉”。世尊！我若作是念：“我得阿罗汉道”，世尊则不说须菩提是乐阿兰那行者！以须菩提实无所行，而名须菩提是乐阿兰那行。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘于意云何？如来昔在然灯佛所，于法有所得不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘世尊！如来在然灯佛所，于法实无所得。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？菩萨庄严佛土不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘不也，世尊！何以故？庄严佛土者，则非庄严，是名庄严。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘是故须菩提，诸菩萨摩诃萨应如是生清净心，不应住色生心，不应住声香味触法生心，应无所住而生其心。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！譬如有人，身如须弥山王，于意云何？是身为大不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘甚大，世尊！何以故？佛说非身，是名大身。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！如恒河中所有沙数，如是沙等恒河，于意云何？是诸恒河沙宁为多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘甚多，世尊！但诸恒河尚多无数，何况其沙！’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！我今实言告汝：若有善男子、善女人，以七宝满尔所恒河沙数三千大千世界，以用布施，得福多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘甚多，世尊！’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘若善男子、善女人，于此经中，乃至受持四句偈等，为他人说，而此福德胜前福德。复次，须菩提！随说是经，乃至四句偈等，当知此处，一切世间、天、人、阿修罗，皆应供养，如佛塔庙，何况有人尽能受持读诵。须菩提！当知是人成就最上第一希有之法，若是经典所在之处，则为有佛，若尊重弟子。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">尔时，须菩提白佛言：‘世尊！当何名此经？我等云何奉持？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘是经名为《金刚般若波罗蜜》，以是名字，汝当奉持。所以者何？须菩提！佛说般若波罗蜜，则非般若波罗蜜。须菩提！于意云何？如来有所说法不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提白佛言：‘世尊！如来无所说。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？三千大千世界所有微尘是为多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘甚多，世尊！’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！诸微尘，如来说非微尘，是名微尘。如来说：世界，非世界，是名世界。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？可以三十二相见如来不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘不也，世尊！何以故？如来说：三十二相，即是非相，是名三十二相。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多！’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">尔时，须菩提闻说是经，深解义趣，涕泪悲泣，而白佛言：‘希有，世尊！佛说如是甚深经典，我从昔来所得慧眼，未曾得闻如是之经。世尊！若复有人得闻是经，信心清净，则生实相，当知是人，成就第一希有功德。世尊！是实相者，则是非相，是故如来说名实相。世尊！我今得闻如是经典，信解受持不足为难，若当来世，后五百岁，其有众生，得闻是经，信解受持，是人则为第一希有。何以故？此人无我相、人相、众生相、寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘如是！如是！若复有人，得闻是经，不惊、不怖、不畏，当知是人甚为希有。何以故？须菩提！如来说：第一波罗蜜，非第一波罗蜜，是名第一波罗蜜。须菩提！忍辱波罗蜜，如来说非忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生嗔恨。须菩提！又念过去于五百世作忍辱仙人，于尔所世，无我相、无人相、无众生相、无寿者相。是故须菩提！菩萨应离一切相，发阿耨多罗三藐三菩提心，不应住色生心，不应住声香味触法生心，应生无所住心。若心有住，则为非住。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘是故佛说：菩萨心不应住色布施。须菩提！菩萨为利益一切众生，应如是布施。如来说：一切诸相，即是非相。又说：一切众生，则非众生。须菩提！如来是真语者、实语者、如语者、不诳语者、不异语者。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！如来所得法，此法无实无虚。须菩提！若菩萨心住于法而行布施，如人入暗，则无所见；若菩萨心不住法而行布施，如人有目，日光明照，见种种色。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！当来之世，若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人，闻此经典，信心不逆，其福胜彼，何况书写、受持、读诵、为人解说。</font></b></p>
<p>&nbsp;</p>
<p><b><font color="#008080">‘须菩提！以要言之，是经有不可思议、不可称量、无边功德。如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆成就不可量、不可称、无有边、不可思议功德，如是人等，则为荷担如来阿耨多罗三藐三菩提。何以故？须菩提！若乐小法者，著我见、人见、众生见、寿者见，则于此经，不能听受读诵、为人解说。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！在在处处，若有此经，一切世间、天、人、阿修罗，所应供养；当知此处，则为是塔，皆应恭敬，作礼围绕，以诸华香而散其处。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘复次，须菩提！善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事，无空过者；若复有人，于后末世，能受持读诵此经，所得功德，于我所供养诸佛功德，百分不及一，千万亿分、乃至算数譬喻所不能及。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。须菩提！当知是经义不可思议，果报亦不可思议。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">尔时，须菩提白佛言：‘世尊！善男子、善女人，发阿耨多罗三藐三菩提心，云何应住？云何降伏其心？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘善男子、善女人，发阿耨多罗三藐三菩提者，当生如是心，我应灭度一切众生。灭度一切众生已，而无有一众生实灭度者。何以故？若菩萨有我相、人相、众生相、寿者相，则非菩萨。所以者何？须菩提！实无有法发阿耨多罗三藐三菩提者。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来于然灯佛所，有法得阿耨多罗三藐三菩提不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘不也，世尊！如我解佛所说义，佛于然灯佛所，无有法得阿耨多罗三藐三菩提。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛言：‘如是，如是。须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提，然灯佛则不与我授记：“汝于来世，当得作佛，号释迦牟尼。”以实无有法得阿耨多罗三藐三菩提，是故然灯佛与我授记，作是言：“汝于来世，当得作佛，号释迦牟尼。”何以故？如来者，即诸法如义。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘若有人言：如来得阿耨多罗三藐三菩提。须菩提！实无有法，佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。是故如来说：一切法皆是佛法。须菩提！所言一切法者，即非一切法，是故名一切法。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！譬如人身长大。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘世尊！如来说：人身长大，则为非大身，是名大身。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！菩萨亦如是。若作是言：“我当灭度无量众生”，则不名菩萨。何以故？须菩提！无有法名为菩萨。是故佛说：一切法无我、无人、无众生、无寿者。须菩提！若菩萨作是言：“我当庄严佛土”，是不名菩萨。何以故？如来说：庄严佛土者，即非庄严，是名庄严。须菩提！若菩萨通达无我、法者，如来说名真是菩萨。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来有肉眼不？’</font></b></p>
<p><b><font color="#008080">‘如是，世尊！如来有肉眼。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来有天眼不？’</font></b></p>
<p><b><font color="#008080">‘如是，世尊！如来有天眼。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来有慧眼不？’</font></b></p>
<p><b><font color="#008080">‘如是，世尊！如来有慧眼。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来有法眼不？’</font></b></p>
<p><b><font color="#008080">‘如是，世尊！如来有法眼。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来有佛眼不？’</font></b></p>
<p><b><font color="#008080">‘如是，世尊！如来有佛眼。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？恒河中所有沙，佛说是沙不？’</font></b></p>
<p><b><font color="#008080">‘如是，世尊！如来说是沙。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如一恒河中所有沙，有如是等恒河，是诸恒河所有沙数，佛世界如是，宁为多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘甚多，世尊！’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛告须菩提：‘尔所国土中，所有众生，若干种心，如来悉知。何以故？如来说：诸心皆为非心，是名为心。所以者何？须菩提！过去心不可得，现在心不可得，未来心不可得。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？若有人满三千大千世界七宝以用布施，是人以是因缘，得福多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘如是，世尊！此人以是因缘，得福甚多。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若福德有实，如来不说得福德多；以福德无故，如来说得福德多。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？佛可以具足色身见不？’</font></b></p>
<p><b><font color="#008080">‘不也，世尊！如来不应以色身见。何以故？如来说：具足色身，即非具足色身，是名具足色身。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？如来可以具足诸相见不？’</font></b></p>
<p><b><font color="#008080">‘不也，世尊！如来不应以具足诸相见。何以故？如来说：诸相具足，即非具足，是名诸相具足。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！汝勿谓如来作是念：“我当有所说法。”莫作是念，何以故？若人言：如来有所说法，即为谤佛，不能解我所说故。须菩提！说法者，无法可说，是名说法。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">尔时，慧命须菩提白佛言：‘世尊！颇有众生，于未来世，闻说是法，生信心不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛言：‘须菩提！彼非众生，非不众生。何以故？须菩提！众生众生者，如来说非众生，是名众生。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提白佛言：‘世尊！佛得阿耨多罗三藐三菩提，为无所得耶？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘如是，如是。须菩提！我于阿耨多罗三藐三菩提乃至无有少法可得，是名阿耨多罗三藐三菩提。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘复次，须菩提！是法平等，无有高下，是名阿耨多罗三藐三菩提；以无我、无人、无众生、无寿者，修一切善法，则得阿耨多罗三藐三菩提。须菩提！所言善法者，如来说非善法，是名善法。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若三千大千世界中所有诸须弥山王，如是等七宝聚，有人持用布施；若人以此《般若波罗蜜经》，乃至四句偈等，受持、为他人说，于前福德百分不及一，百千万亿分，乃至算数譬喻所不能及。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？汝等勿谓如来作是念：“我当度众生。”须菩提！莫作是念。何以故？实无有众生如来度者，若有众生如来度者，如来则有我人众生寿者。须菩提！如来说：“有我者，则非有我，而凡夫之人以为有我。”须菩提！凡夫者，如来说则非凡夫。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！于意云何？可以三十二相观如来不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提言：‘如是！如是！以三十二相观如来。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛言：‘须菩提！若以三十二相观如来者，转轮圣王则是如来。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提白佛言：‘世尊！如我解佛所说义，不应以三十二相观如来。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">尔时，世尊而说偈言：</font></b></p>
<p><b><font color="#008080">‘若以色见我　以音声求我</font></b></p>
<p><b><font color="#008080">是人行邪道　不能见如来</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！汝若作是念：“如来不以具足相故，得阿耨多罗三藐三菩提。”须菩提！莫作是念：“如来不以具足相故，得阿耨多罗三藐三菩提。”</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！汝若作是念，发阿耨多罗三藐三菩提者，说诸法断灭。莫作是念！何以故？发阿耨多罗三藐三菩提者，于法不说断灭相。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若菩萨以满恒河沙等世界七宝布施；若复有人知一切法无我，得成于忍，此菩萨胜前菩萨所得功德。须菩提！以诸菩萨不受福德故。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">须菩提白佛言：‘世尊！云何菩萨不受福德？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！菩萨所作福德，不应贪著，是故说不受福德。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若有人言：如来若来若去、若坐若卧，是人不解我所说义。何以故？如来者，无所从来，亦无所去，故名如来。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若善男子、善女人，以三千大千世界碎为微尘，于意云何？是微尘众宁为多不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘甚多，世尊！何以故？若是微尘众实有者，佛则不说是微尘众，所以者何？佛说：微尘众，则非微尘众，是名微尘众。世尊！如来所说三千大千世界，则非世界，是名世界。何以故？若世界实有，则是一合相。如来说：一合相，则非一合相，是名一合相。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！一合相者，则是不可说，但凡夫之人贪著其事。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若人言：佛说我见、人见、众生见、寿者见。须菩提！于意云何？是人解我所说义不？’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘世尊！是人不解如来所说义。何以故？世尊说：我见、人见、众生见、寿者见，即非我见、人见、众生见、寿者见，是名我见、人见、众生见、寿者见。’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！发阿耨多罗三藐三菩提心者，于一切法，应如是知，如是见，如是信解，不生法相。须菩提！所言法相者，如来说即非法相，是名法相。</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">‘须菩提！若有人以满无量阿僧祇世界七宝持用布施，若有善男子、善女人，发菩萨心者，持于此经，乃至四句偈等，受持读诵，为人演说，其福胜彼。云何为人演说，不取于相，如如不动。何以故？</font></b></p>
<p><b><font color="#008080">‘一切有为法　如梦幻泡影</font></b></p>
<p><b><font color="#008080">如露亦如电　应作如是观’</font></b></p>
<p><b><font color="#008080"><span lang="EN-US">&nbsp;</span></font></b></p>
<p><b><font color="#008080">佛说是经已，长老须菩提及诸比丘、比丘尼、优婆塞、优婆夷、一切世间、天、人、阿修罗，闻佛所说，皆大欢喜，信受奉行。</font></b></p>
<p><a name="a02"></a><b><span style="color:#333399">金刚经校勘记<span lang="EN-US"></span></span></b></p>
<p><b><span lang="EN-US" style="color:blue">&nbsp;</span></b></p>
<p>此本一依炖煌石室唐人写经。而柳公权所书，即石室藏经之一。久有影印本行世。可以覆按。故校勘记中，首列柳书。次列参校诸本。兹将所据各本名目，及有无单行本流通，一一详载于校勘记前。以便检校。</p>
<p>柳书　经后题云：长庆四年四月六日衔柳公权为右街僧录准公书。按柳书，清宣统间上海有正书局，曾汇聚石室中藏品十余种，以珂罗版影印行世，颜曰石室秘宝。柳书为秘宝之一也。长庆，乃唐穆宗年号。</p>
<p>翁书　乾隆五十七年壬子。翁方纲书。跋云：依南唐道颙法师石本。按翁书系依五代时南唐石刻，故列于宋藏之前。现有石印赠品。</p>
<p>宋藏　南宋理宗绍定时。平江府碛砂延圣院刊。所谓碛砂藏是也。按此藏经始于宋理宗绍定四年，完成在元武宗至大二年，前后历八十年而后工竣。原藏西安卧龙开元两寺。后移存陕省图书馆。现上海影印宋版藏经会正在影印中。</p>
<p>张书　南宋理宗宝祐二年甲寅。张樗寮即之书。自跋云：依天台教僧宗印校本。清康熙四年乙巳。笪重光等摹勒上石。供焦山石壁庵。按宝祐二年，后于绍定二十余年。经中文句，与碛砂藏微有异同。有拓本。又有民国十七年汪大燮依张书所写石印本赠品。</p>
<p>金刚经注疏　唐纪国寺释慧净注。注前有唐常太博士河南褚亮序。慧公同时人也。后有日本丹阳散人跋。其略云：此注在支那不行，于扶桑亦未睹。近义空师获其真本，遂刊行而永传之。久隐之至宝，一旦发光扬彩，可谓得时。享保二岁丁酉初秋。按日本享保丁酉，为我国清康熙五十六年。经文不审何时会入。以校柳书，字句多同。且少魏译一段。必在他种会本前。故先列之。</p>
<p>金刚经注　姚秦释僧肇注。有日本沙门敬雄序云：曩由慈觉大师。于支那持归。秘诸名山九百年。顷祖芳禅人持以示余。余叹曰：此经之注，肇公为先。注来大东，亦此注为先。而发于诸注既行之殿者，岂非时节因缘乎。天台大师曾讲此经，专依肇公。犹如说观经，专依净影也。梓而行之，其利益复如何哉。宝历十二壬午之夏。按日本宝历壬午，为我国清乾隆二十七年。距今百七十二年。上溯九百年，约在吾唐季懿宗咸通之初。经文亦不知何时会入。但与南唐石刻及长水刊定记，互有出入。亦已加入魏译六十二字。且注其下云：此六十二字，肇本无之。天台疏亦无科判。然诸本皆有此文，故且存之。其必后于慧注之会本可知。以上两书。均见商务印书馆影印续藏经中。无单行本。（古农按，续藏中此书，曾于民国九年，丁惟森等依黎端甫校本，刻于赣州刻经处。）</p>
<p>金刚经智者疏　隋天台智者说。清光绪三十三年金陵刻。</p>
<p>金刚经义疏　隋嘉祥吉藏撰。民国六年金陵刻。</p>
<p>金刚经赞述　唐大慈恩寺窥基撰。民国六年金陵刻。</p>
<p>金刚经疏论纂要　唐大兴福寺宗密述。民国十一年北平刻。按以上四书。皆得诸日本。义疏原无经文，乃金陵刻时会入者，故与现流通本同。其他三书会入之经文，或依其旧，或未全依，故与流通本有同有异。可以单行本与续藏对校也。</p>
<p>金刚经疏记汇编　民国十九年北平刻。疏即疏论纂要。记则宋长水沙门子璇所撰刊定记。按续藏中收有明释大瑸之疏记科会，是清乾隆四十七年依照云栖旧本重刻者，可藉以考证明时经文与今本异同也。</p>
<p><span style="color:blue"><font color="333399">校勘记</font><span lang="EN-US"></span></span></p>
<p>应云何住</p>
<p>（柳书、翁书、宋藏、张书、明刻及慧注、肇注、纂要、三会本皆同。今流通本及清初本作：云何应住，与后周语同。按赞述引经，亦作应云何住。）</p>
<p>若非有想非无想</p>
<p>（柳书乃至明刻、慧注、肇注、智疏、赞述、纂要、五会本及今流通本皆同。清初刻本，于‘非无想’上，有加一‘若’字者。并注云：古本无之。按古本既无，何可滥加？今以所见各本参校，盖自唐季以后，经文乃被人陆续增易，而明清间增易最多也。）</p>
<p>若菩萨有我相人相众生相寿者相即非菩萨</p>
<p>（肇注会本，‘若’下无‘菩萨’二字，余本皆有。）</p>
<p>则见如来</p>
<p>（柳书、翁书、宋藏、张书、及慧注、肇注、智疏、三会本并同。流通本‘则’作‘即’。明清刻本皆然。）</p>
<p>于此章句</p>
<p>（古今各本皆同。惟肇注会本，作‘此于章句’。）</p>
<p>则为著我人众生寿者</p>
<p>（古今各本皆同。惟清初刻本‘则’作‘即’。）</p>
<p>何以故若取非法相</p>
<p>（古今各本皆同。清初刻本，有疑‘何以故’三字为衍文而删之者。）</p>
<p>是故如来说福德多若复有人</p>
<p>（古今各本皆同。清初有刻本，于‘若复’上，加‘佛言须菩提’五字。）</p>
<p>所谓佛法者即非佛法</p>
<p>（古今各本皆同。清初有本，于‘即非’句下多‘是名佛法’句。按长水刊定记云：如经中，即非佛法是胜义谛，遮增益边，是名佛法，是世俗谛，遮损减边，其余即非是名例此，见疏记汇编卷三第十一页。是长水时，已有刊本，不知被谁加入此句矣。然考圭峰疏意，实无是名句。疏云：第一义中，无有佛法从经出也，见纂要卷上第二十六页。长水记于此，则依疏而释，未及是名句，见汇编卷四第三十二页。考古德注疏中，皆无是名句义。）</p>
<p>而实无来</p>
<p>（柳书、宋藏、慧本均同。流通本作‘而实无不来’。盖南唐石刻已加入‘不’字矣。按智者疏、嘉祥义疏皆云：以无兼不。慧注则云：观内既不见有我，说谁不来，故云而实无来也。足证本作‘无来’。）</p>
<p>是第一离欲阿罗汉我不作是念</p>
<p>（柳书至明刻、慧注等五会本并同。流通本‘我’上有‘世尊’二字。清初诸本皆然。）</p>
<p>我若作是念</p>
<p>（古今各本皆同。惟肇本无‘我’字。）</p>
<p>于法有所得不世尊如来在然灯佛所</p>
<p>（柳书、慧本同。流通本‘有所得不’下，有‘不也’二字。南唐石刻以后本皆然。）</p>
<p>则非庄严</p>
<p>（柳书、宋藏、张书、慧本同。流通本作‘即非’。南唐石刻、明清诸本皆然。）</p>
<p>而此福德胜前福德</p>
<p>（古今各本皆同。惟慧本‘而’作‘如’。）</p>
<p>则为有佛</p>
<p>（柳书至明刻，慧注、纂要、两会本并同。流通本及清初诸本，‘则’作‘即’。）</p>
<p>则非般若波罗蜜</p>
<p>（柳书至明刻，及慧注会本并同。流通本及清初诸本，‘则’作‘即’。其下又有‘是名般若波罗蜜’句。清初有本并注其下云：古本无，按是名般若波罗蜜句，南宋碛砂藏始见加入，不但为唐人写经所无，即南唐石刻，及张樗寮书，皆无之也。慧注等五会本经文，皆无是名句。又考肇注曰：则非般若，即慧空也。境灭慧忘，何相不尽。弘持之旨，宜在于此。智者疏同。智疏又曰：般若即非般若，此是如空。嘉祥义疏曰：般若非般若，心行断也。下如来无所说，绝言语也。又曰：佛说般若，此是佛般若也。则非般若，非是二乘智慧。慧注曰：证真之日，得真般若。得真之时，便舍文字。故云佛说般若即非般若。赞述曰：则非般若波罗蜜者，非一佛独陈也。纂要曰：则非般若者，无著云：对治如言执故。以上诸古注，皆未释及是名。）</p>
<p>可以三十二相见如来不不也世尊何以故</p>
<p>（柳书、慧本同。流通本‘何以故’上有‘不可以三十二相得见如来’句。按南唐石刻，已加此句。考各古注，皆未释及之。义疏谓犹是释成前文，可以身相见如来不之义。故与前文贯串而释。）</p>
<p>则生实相</p>
<p>（古今各本并同，清初本‘则’作‘即’。）</p>
<p>则是非相</p>
<p>（柳书至明刻、慧注等五会本并同。流通本、清初本‘则’作‘即’。）</p>
<p>是人则为第一希有</p>
<p>（古今各本并同，清初本‘则’作‘即’。）</p>
<p>此人无我相人相众生相寿者相</p>
<p>（柳书至明刻、慧注等五会本皆同。流通本、清初本作‘此人无我相无人相无众生相无寿者相’。）</p>
<p>则名诸佛</p>
<p>（柳书至张书、慧注等五会本皆同。流通本、明清刻本‘则’作‘即’。）</p>
<p>非第一波罗蜜</p>
<p>（柳书至明刻、慧注会本皆同。流通本、清初本作‘即非’。）</p>
<p>如来说非忍辱波罗蜜</p>
<p>（柳书至明刻、慧注等五会本并同。流通本、清初本、于此句之下，有‘是名忍辱波罗蜜’句。清初有本，注明其下云：是名句，古本无，然不可少。由此可见是彼时加入。按智疏曰：既无我人，谁加谁忍。故非忍为忍，忍为非忍，为般若体也。纂要曰：忍到彼岸，已离苦相。况彼岸非岸，谁苦谁忍。其他古注中，皆无是名句义。）</p>
<p>则为非住</p>
<p>（柳书至明刻。慧注、肇注、智疏、纂要、四会本并同。流通本、清初本‘则’作‘即’。）</p>
<p>菩萨为利益一切众生</p>
<p>（柳书至明刻、慧注等五会本并同。流通本众生下有‘故’字。盖清初时加入者也。清初有本注明其下云：各本无‘故’字。）</p>
<p>则非众生</p>
<p>（柳书、宋藏、明刻及慧肇二注会本并同。流通本、清初本‘则’作‘即’。南唐石本、张书亦然。）</p>
<p>则无我见</p>
<p>（柳书至明刻，慧注等五会本、流通本并同。此与下文，则为如来以佛智慧，则为荷担，则于此经，则为是塔，则为消灭，清初本‘则’多作‘即’。）</p>
<p>皆成就不可量不可称无有边不可思议功德</p>
<p>（柳书如此，其他各本作皆得成就。按慧注云：若人依经起行，即生无边之福，与三佛性相应，故能圆满界种。界谓真如，种谓菩提心、六度行。界种，即三佛性也。玩此注意，其无‘得’字可知。得者，当得也。今言与三佛性相应，是已成就矣。已成就者，谓其成就相应，已具有能圆满界种之资，非谓已成佛。此即长水记所云：若能宣说受持，此则修行二利，能令佛种不断，则名荷担菩提。盖成就之言，即言其成就荷担。所以长水记又云：不可量等功德，与无上菩提为因也。据此，足证本无‘得’字。）</p>
<p>心则狂乱</p>
<p>（柳书至明刻、慧注等五会本并同。流通本、清初本，‘则’作‘即’。）</p>
<p>发阿耨多罗三藐三菩提者</p>
<p>（柳书如此。其他各本，‘者’上有‘心’字。按经旨正破存有菩提法之心，故下即紧接曰：当生如是我应灭度众生，乃至无一众生实灭度之心也。则‘菩提’下不能著「心’字。应从唐人写经明矣，下同。）</p>
<p>何以故若菩萨有我相人相众生相寿者相则非菩萨</p>
<p>（柳书、明刻本、慧本、并同。翁书乃至流通本等，‘若’上有‘须菩提’三字。又清初本，‘则非’作‘即非’。）</p>
<p>实无有法发阿耨多罗三藐三菩提者</p>
<p>（柳书如此。其他诸本，‘者’上有‘心’字。）</p>
<p>若有法如来得阿耨多罗三藐三菩提</p>
<p>（柳本、慧本同。其他各本，‘提’下有‘者’字。）</p>
<p>然灯佛则不与我授记</p>
<p>（古今各本皆同。清初本‘则’作‘即’。）</p>
<p>则为非大身</p>
<p>（柳书、宋藏、张书、明刻、慧注等五会本并同。流通本‘则’作‘即’。翁书及清初本皆然。）</p>
<p>则不名菩萨</p>
<p>（古今各本皆同。清初本‘则’作‘即’。）</p>
<p>无有法名为菩萨</p>
<p>（柳书、慧本、肇本并同。流通本作‘实无’。南唐石刻以后皆然。按长水记云：但约无我无人，真如清净，名为菩萨，非谓别有一法。足证本无‘实’字。若有之，当云非谓实有一法，不云别有矣。）</p>
<p>恒河中所有沙</p>
<p>（柳书、宋藏、张书、慧本并同。流通本‘恒’上有‘如’字。南唐石刻、明清诸本皆然。）</p>
<p>有如是等恒河</p>
<p>（柳书、宋藏、张书、慧本并同。流通本‘等’上有‘沙’字。南唐石刻、明清诸本皆然。）</p>
<p>过去心不可得现在心不可得未来心不可得</p>
<p>（古今各本并同。惟慧本，初‘过去’，次‘未来’，三‘现在’。无著菩萨论亦然。论云：过云已灭故，未来未有故，现在第一义故。）</p>
<p>如来不应以色身见</p>
<p>（柳书、慧本同。流通本‘色身’上有‘具足’二字。南唐石刻以后诸本皆然。）</p>
<p>即为谤佛</p>
<p>（古今各本并同。南唐石刻、张书‘即’作‘则’。）</p>
<p>‘尔时慧命须菩提’至‘是名众生’</p>
<p>（柳书无。南唐石刻以后有。按此六十二字，秦译本无之，乃后人据魏译增入者。故肇注乃至纂要，皆未释及。惟赞述已引魏译加入释之。大约唐时或加或不加，至五代以后本，则无不加入耳。总之，此段之义，偈论俱有。取魏译增入，亦佳。秦译盖因前文已有如来说一切众生，则非众生。故此处从略欤。）</p>
<p>为无所得耶如是如是</p>
<p>（柳书、慧本同。流通本‘如是’上有‘佛言’。按南唐石刻，已有‘佛言’二字矣。）</p>
<p>则得阿耨多罗三藐三菩提</p>
<p>（柳书至明刻、慧注等五会本并同。流通本、清初本‘则’作‘即’。）</p>
<p>如来说非善法</p>
<p>（柳书、宋藏、张书、慧本并同。流通本‘说’下有‘即’字。南唐石刻、明清诸本皆然。古注如慧注赞述，引经皆无‘即’字。惟纂要引作‘即非’。）</p>
<p>受持为他人说</p>
<p>（柳书、慧本并同流通本‘受持’下有‘读诵’二字，南唐石刻以后本皆然。）</p>
<p>如来则有我人众生寿者</p>
<p>（柳书至明刻、慧注等五会本并同。流通本、清初本，‘则’作‘即’。）</p>
<p>则非有我</p>
<p>（同上。）</p>
<p>则非凡夫</p>
<p>（同上。又清初本及今流通本，此句下复有‘是名凡夫’句。柳书至明刻、慧注、肇注、智疏、赞述、四会本皆无之。清初有本，注明为古本所无。详考各古注，皆无是名句义也。）</p>
<p>转轮圣王则是如来</p>
<p>（同上）</p>
<p>汝若作是念发阿耨多罗三藐三菩提者</p>
<p>（柳书、慧本、肇本并同。流通本‘者’上有‘心’字，南唐石刻以后本皆然。）</p>
<p>发阿耨多罗三藐三菩提者于法不说断灭相</p>
<p>（同上。）</p>
<p>以满恒河沙等世界七宝布施</p>
<p>（柳书、慧本同。流通本‘布施’上有‘持用’二字。南唐石刻以后本皆然，而明刻本有少‘持用’二字者。）</p>
<p>此菩萨胜前菩萨所得功德须菩提以诸菩萨不受福德故</p>
<p>（柳书、张书、慧注、赞述、二会本并同。流通本‘功德’下有‘何以故’三字。南唐石刻、碛砂藏亦然。明刻本间无‘何以故’句。）</p>
<p>是微尘众宁为多不甚多世尊</p>
<p>（柳书、宋藏、明刻、慧注等五会本皆同。流通本‘甚多’上有‘须菩提言’句。南唐石刻、张樗寮书、清初本皆有之。）</p>
<p>佛则不说是微尘众</p>
<p>（柳书至明刻、慧注等五会本并同。流通本、清初本，‘则’作‘即’。）</p>
<p>则非微尘众</p>
<p>（柳书、宋藏、张书、明刻、慧注等五会本并同。流通本‘则’作‘即’，南唐石刻清初本皆然。）</p>
<p>则非世界</p>
<p>（同上。）</p>
<p>若世界实有</p>
<p>（柳书如此。慧注会本作‘有实’。流通本及南唐石刻以后各本，皆作‘实有者’。）</p>
<p>则是一合相</p>
<p>（柳书、翁书、宋藏、明刻、慧注等五会本并同。张樗寮书、清初本、流通本，‘则’作‘即’。）</p>
<p>则非一合相</p>
<p>（柳书、宋藏、张书、明刻、慧注等五会本并同。南唐石刻、清初本、今流通本‘则’作‘即’。）</p>
<p>则是不可说</p>
<p>（柳书至明刻、慧注等五会本并同。清初本、今流通本‘则’作‘即’。）</p>
<p>是人解我所说义不世尊</p>
<p>（柳书、慧本同。流通本‘不’下有‘不也’句。南唐石刻以后各本皆然，惟明刻无之。）</p>
<p>即非我见人见众生见寿者见</p>
<p>（古今各本皆同，惟明刻‘即’作‘则’。）</p>
<p>发菩萨心者</p>
<p>（柳书至明刻、慧本并同。流通本、清初本‘菩萨’作‘菩提’。按长水记云：发菩萨心者，拣余人也。）</p>
<p>金刚经校勘记终</p>
<p></p>
