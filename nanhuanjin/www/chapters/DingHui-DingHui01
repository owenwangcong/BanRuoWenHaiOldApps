<h1>《定慧初修》第一章 修止观与参话头</h1><p> 树信依师，舍三学而业何修？德何进？三学者，戒定慧也。无戒而德莫全，无定而事莫成，无慧而智莫显。德者仁也，慧者智也，事者勇也。释曰戒定慧，孔曰智仁勇。东方有对人焉，西方有圣人焉，此心同，此理同，盖不同即非圣人。古德云；"同一鼻孔出气。"故曰：十世古今始终不离于当念，无边刹境自他不隔于毫端也。然学人致力于斯，每生多异，今以二法揭其咎。 </p><p> 一、志困平常 </p><p> 尝自念言，是三学者人人能作，人人能解，实无奇特，宁有胜行？以白乐天之贤，白鸟窠言，犹曰三岁孩儿解得，况其余乎？惟以平视，遂忽不趋，无始沉沦，长劫没顶。古德讥曰："近山无柴，近河无水。" </p><p> 二、心埋怠忽 </p><p> 未了当体圆成，无德不具，放心不系，怠忽趑趄，谓此三学，圣者所居，凡庸宁至？或云法尔如是，何假他求？以智隍之精勤，未遇玄策，犹困半涂；慧南之勇锐，不识云峰，尚落窠臼。况其余乎？惟以怠居，遂远离勇。古德曰：几多鳞甲为龙去？虾蟆依然鼓眼睛。 </p><p> 此略立二支，余固不及也。依次第言三学，启当人之一行。 </p>
