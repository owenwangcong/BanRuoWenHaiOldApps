<p align="center" style="text-align:center"><b><span style="font-size:36.0pt;color:#FF6600">虚云和尚法汇—诗歌偈赞</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">鼓山门下弟子顺德岑学吕宽贤编辑</span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">皮袋歌<span lang="EN-US"></span></span></p>
<p>皮袋歌。歌皮袋。空劫之前难名状。威音过后成挂碍。三百六十筋连体。八万四千毛孔在。分三才。合四大。撑天拄地何气概。知因果。辨时代。鉴古通今犹蒙昧。只因迷著幻形态。累父母。恋妻子。空逞无明留孽债。</p>
<p>皮袋歌。歌皮袋。饮酒食肉乱心性。纵欲贪欢终败坏。做官倚势欺凌人。买卖瞒心施狡狯。富贵骄奢能几时。贫穷凶险霎时败。妄分人我不平等。害物害生如草芥。每日思量贪嗔痴。沉沦邪僻归淘汰。杀盗淫妄肆意行。傲亲慢友分憎爱。呵风咒雨蔑神明。不知生死无聊赖。出牛胎。入马腹。改头换面谁歌哭。多造恶。不修福。浪死虚生徒碌碌。入三途。堕地狱。受苦遭辛为鬼畜。古圣贤。频饶舌。晨钟暮鼓动心曲。善恶业报最分明。唤醒世人离五浊。</p>
<p>皮袋歌。歌皮袋。有形若不为形累。幻质假名成对待。早日回心观自在。不贪名。不贪利。辞亲割爱游方外。不恋妻。不恋子。投入空门受佛戒。寻明师。求口诀。参禅打坐超三界。收视听。罢攀缘。从今不入红尘队。降伏六根绝思虑。无人无我无烦恼。不比俗人嗟薤露。衣遮体。食充饥。权支色身好因依。舍财宝。轻身命。如弃涕唾勿迟疑。持净戒。无瑕疵。玉洁冰清四威仪。骂不嗔。打不恨。难忍能忍忘讥嗤。没寒暑。无间断。始终如一念阿弥。不昏沉。不散乱。松柏青青后凋期。佛不疑。法不疑。了了闻见是良知。穿纸背。透牛皮。圆明一心莫差池。亦返源。亦解脱。还元返本天真儿。无不无。空非空。透露灵机妙难思。到这里。不冤枉。□地一声是了期。方才称。大丈夫。十号圆明万世师。咦。犹是那个壳漏子。十方世界现全身。善恶明明不差错。为何依假不修真。太极判。两仪分。心灵活泼转乾坤。帝王卿相前修定。富贵贫穷亦夙因。有了生。必有死。人人晓得莫嚬呻。为妻财。为子禄。误了前程是贪嗔。为甚名。为甚利。虚度光阴十九春。千般万种不如意。熬煎在世遭艰迍。老到眼花须发白。一善难闻枉为人。日到月。月到岁。空嗟岁月如转轮。世间谁是长生者。不如归去礼慈云。或名山。或胜境。逍遥自在任游巡。无常迅速知不知。几句闲言敢奉闻。念弥陀。了生死。多多快活谁得似。学参禅。得宗旨。无限精神祇这是。清茶斋饭心不偷。二六时中为法喜。除人我。无彼此。冤亲平等忘誉毁。无挂碍。没辱耻。佛祖同心岂徒尔。世尊割爱上雪山。观音辞家为佛子。尧舜世。有巢许。闻让国。犹洗耳。张子房。刘诚意。也弃功名游山水。况末劫。甚艰苦。如何不悟古人比。纵无明。造十恶。费尽心机为世鄙。刀兵厉疫旱潦多。饥馑战争频频起。变怪屡闻妖孽生。地震海啸山崩圮。适当其际可奈何。多行不善前生里。事难如意落迷途。处贫遇患善心始。善心始。遁入空门礼法王。忏悔罪过增福祉。拜明师。求印证。了生脱死明心性。勘破无常即有常。修行大有径中径。圣贤劝世有明文。三藏经书尤当敬。沥心肠。披肝胆。奉劝世人应守正。莫当闲言不记心。大修行人必见性。速修行。猛精进。种下菩提是正因。九品莲生有佛证。弥陀接引到西方。放下皮袋超上乘。皮袋歌。请君听。</p>
<p><span style="color:#333399">赠何镜天宽仁居士<span lang="EN-US"></span></span></p>
<p>争名攘利处。秦关楚汉骛。一枕熟黄粱。梦回空无与。</p>
<p>斯世几英雄。倏忽卧草露。况诸不遂者。空把光阴误。</p>
<p>失足成千古。如来难救度。好趁宿愿深。快将生死顾。</p>
<p>佛言如皎月。照破无明路。叮咛信愿者。时时勤觉悟。</p>
<p>万劫获此身。燃眉急须护。法法皆我心。我心绝外务。</p>
<p>生亦不曾来。灭亦不曾去。生灭幻去来。如如体常住。</p>
<p><span style="color:#333399">在凤林寺讽华严经见僧有琉璃碗损坏感赋<span lang="EN-US"></span></span></p>
<p>我有一琉璃。价胜金千亿。展布虚空塞。收藏没踪迹。昼夜放光明。</p>
<p>非关动与寂。猛火烧不得。大水漂不失。盗贼偷不去。鬼神难掩匿。</p>
<p>无异龙女珠。赛过连城璧。弥勒楼阁中。多宝塔前值。内涵自精莹。</p>
<p>外映明月色。不啻摩尼珠。透彻无间隙。满盘托不出。虚室自生白。</p>
<p>威音那畔拈得来。谁是知音亲相识。</p>
<p><span style="color:#333399">马观源居士索偈偶拈<span lang="EN-US"></span></span></p>
<p>也不携琴。也不带鹤。啸傲烟霞。洒洒落落。有时经行毗庐顶。有时坐卧弥勒阁。说甚么七百甲子。说甚么千年仙客。空可量。风可捉。苦行头陀莫测度。山可移。地可缩。无心道者难思索。一念万年非促延。万年一念无剥复。或作舟航。或为略杓。大通虽富贵。释迦岂寂寞。呵呵。也不携琴。也不带鹤。随处烟霞供洒落。</p>
<p><span style="color:#333399">赠妙明师<span lang="EN-US"></span></span></p>
<p>一会匆匆又别。终朝无言可说。直教石笋抽条。方见虚空破裂。</p>
<p>不须添酱加盐。何劳眼耳鼻舌。笔尖点出月轮。遍界光辉皎洁。</p>
<p><span style="color:#333399">起七<span lang="EN-US"></span></span></p>
<p>诸人入堂煆炼。看谁倚天长剑。是佛是魔皆斩。直教梵天血溅。</p>
<p>金锁玄关掣开。旷劫无明坐断。一朝刺破虚空。露出娘生真面。</p>
<p><span style="color:#333399">杂咏<span lang="EN-US"></span></span></p>
<p>休论前后劫。不落有无家。处处澄潭月。时时觉地花。</p>
<p>时弹无字曲。步踏白牛车。撒手无遮障。坐上宝莲花。</p>
<p><span style="color:#333399">万佛山花红洞<span lang="EN-US"></span></span></p>
<p>昔号花红洞。今名万佛山。观棋来岛客。听瀑结茅庵。</p>
<p>虎伏阶前地。松拏霄汉间。神龙飞墨雨。白象舞禅关。</p>
<p>洞挹千峰秀。溪沼九曲湾。伽蓝天际外。僧与白云闲。</p>
<p><span style="color:#333399">偶拈<span lang="EN-US"></span></span></p>
<p>观空入假易。从有入无难。有无俱尽处。切莫自颟顸。</p>
<p>迎头击一棒。岂容多开口。此中微妙意。漫说无何有。</p>
<p>消融霜与雪。大地悉逢春。无有众生度。何从觅我人。</p>
<p>念佛佛念我。念他作什么。唯心原净土。自性即弥陀。</p>
<p>佛我本无二。念兹是在兹。昔流生死海。历劫不归依。</p>
<p>从今云雾尽。何曾有一丝。住亦无所住。无住复何为。</p>
<p><span style="color:#333399">题福果梦海诗偈<span lang="EN-US"></span></span></p>
<p>诗可抒己怀。然有利害别。师以如是义。权且方便说。</p>
<p>老朽笔砚疏。生平守愚拙。睹兹意良佳。觉以指标月。</p>
<p><span style="color:#333399">还鼓山访古月师<span lang="EN-US"></span></span></p>
<p>卅载他乡客。一筇故国春。寒烟笼细雨。疏竹伴幽人。</p>
<p>乍见疑为梦。谈深觉倍亲。可堪良夜月。绪绪话前因。</p>
<p><span style="color:#333399">峨眉访真应老人<span lang="EN-US"></span></span></p>
<p>悠哉贤故友。抱道乐林泉。坐到无疑地。参穷有象天。</p>
<p>胸中消块垒。笔底走云烟。更笑忘机鸟。常窥定后禅。</p>
<p><span style="color:#333399">年月日时<span lang="EN-US"></span></span></p>
<p>一年复一年。形容渐渐迁。骨髓徐枯竭。眉毛看渐穿。</p>
<p>幻身如聚沬。四大岂能坚。五欲蔽三界。何时见性天。</p>
<p>一月复一月。光阴似消雪。无常有限分。法性无生灭。</p>
<p>漆桶忽尔破。天龙生欢悦。鹤巢鹏不居。鹪鹩住蚊睫。</p>
<p>一日复一日。切莫较得失。取舍忘分别。一切总非实。</p>
<p>处处要圆融。时时宜朴实。一气走到家。端坐空王室。</p>
<p>一时复一时。步步向前移。相逢各一笑。谁与尔拖尸。</p>
<p>兀兀常不倦。时时念在兹。少壮当努力。莫待老衰时。</p>
<p><span style="color:#333399">秋夜偕友坐岑楼<span lang="EN-US"></span></span></p>
<p>此际秋色好。得句在高楼。启户窥新月。烹茶洗旧愁。</p>
<p>盘桓无俗客。酬唱有良俦。薄袄怜寒意。传灯论未周。</p>
<p><span style="color:#333399">天台华顶茅庐久雨伴融镜法师夜坐<span lang="EN-US"></span></span></p>
<p>苦雨积薪微。寒灯夜不辉。湿云霾石室。划藓掩柴扉。</p>
<p>溪水湍无厌。人言听更稀。安心何所计。趺坐覆禅衣。</p>
<p><span style="color:#333399">示杨自立宽生居士<span lang="EN-US"></span></span></p>
<p>狡兔匿土洞。觅食互争出。各向前途奔。被猎惊仓卒。</p>
<p>智者善观之。谋生须择术。好个冲霄鹤。安然任去住。</p>
<p><span style="color:#333399">驻云移石偶题<span lang="EN-US"></span></span></p>
<p>最爱寂寥好。亘古忘岁年。随缘犹不变。不变亦随缘。</p>
<p>微妙心珠用。圆融性外天。云移此拳石。已在混茫前。</p>
<p><span style="color:#333399">题居石洞<span lang="EN-US"></span></span></p>
<p>石洞自清幽。孤居万事休。蒲团久趺坐。身世等浮沤。</p>
<p>三轮本空寂。佛魔自卷收。大千沙界幻。幻亦不曾留。</p>
<p><span style="color:#333399">戒期<span lang="EN-US"></span></span></p>
<p>得守空王法。勿为魔事侵。戒香薰宝座。梵网结珠林。</p>
<p>妙契西来意。单传东土心。但看沾化处。咸颂海潮音。</p>
<p><span style="color:#333399">游君山<span lang="EN-US"></span></span></p>
<p>何年开梵境。此日得登临。云净诸峰秀。林高傍水阴。</p>
<p>履声惊鸟梦。松籁发禅吟。一览洞庭水。澄清天地心。</p>
<p><span style="color:#333399">与西天目真净和尚泛舟西湖<span lang="EN-US"></span></span></p>
<p>不解烟波意。谁来驾此舟。心同秋水洁。身与白云浮。</p>
<p>既契真空理。当怀浊世忧。仗师三昧力。得共海天游。</p>
<p><span style="color:#333399">鼓山雨后晚眺<span lang="EN-US"></span></span></p>
<p>雨醉山初醒。寒光入座微。荒烟依树白。落日染山绯。</p>
<p>樵唱采薪返。渔歌罢钓归。疏钟云外响。惊起鹤横飞。</p>
<p><span style="color:#333399">屈文六居士请偈语<span lang="EN-US"></span></span></p>
<p>愿续高峰意。间观自在天。无心谁得悟。有鼻孰能穿。</p>
<p>顿彻三乘教。都归一指禅。跏趺忘物我。念尽不知年。</p>
<p><span style="color:#333399">和沩山了昭首座<span lang="EN-US"></span></span></p>
<p>幻游五浊世。天下一痴人。缘木求游鲤。随风混俗尘。</p>
<p>偶濯曹溪水。聊侍祖师巾。末法苍生苦。何时扫翳云。</p>
<p><span style="color:#333399">示天性<span lang="EN-US"></span></span></p>
<p>佛愍苍生苦。慈悲为我人。空花留翳眼。虚室不容尘。</p>
<p>逃逝怜骄子。启缠示结巾。本来无有相。一动便纷纭。</p>
<p><span style="color:#333399">题寸香斋<span lang="EN-US"></span></span></p>
<p>寸香陪客坐。聊将水当茶。莫嫌言语寡。应识事无涯。</p>
<p>岩树井藤命。驹光过隙嗟。佛言放下著。岂独手中花。</p>
<p><span style="color:#333399">颂古庭祖师<span lang="EN-US"></span></span></p>
<p>名句拈提处。由来沐祖恩。清风吹野遍。丽日起沉湮。</p>
<p>金壁宗风远。禅源福慧深。愿将毗海水。洒作十方春。</p>
<p><span style="color:#333399">别鼓山四十余载至光绪丁未岁襄莲公葬事始回山感赋<span lang="EN-US"></span></span></p>
<p>久与家山别。今来发已斑。院荒频易主。石瘦半成顽。</p>
<p>旧友不相识。幽禽自往还。思前还想后。不觉泪潸潸。</p>
<p><span style="color:#333399">赠性净同参<span lang="EN-US"></span></span></p>
<p>天地亦吾庐。心容若太虚。有山能载物。无水不安居。</p>
<p>忙著修栏药。闲来不读书。未知方寸里。可得契真如。</p>
<p><span style="color:#333399">紫溪寺<span lang="EN-US"></span></span></p>
<p>紫顶云深处。清幽路转频。岩花寒照月。修竹翠侵人。</p>
<p>石磬沈朝雨。狂龙徙远津。四山归暮霭。物候一时新。</p>
<p><span style="color:#333399">冬过昙华访友不遇<span lang="EN-US"></span></span></p>
<p>行到林深处。穹然一径通。沥青亭下石。霜叶树头红。</p>
<p>诗句凭谁琢。凡情自我空。禅关双寂寂。梅早待春风。</p>
<p><span style="color:#333399">春雨弥漫不止<span lang="EN-US"></span></span></p>
<p>久雨正初春。郊原四顾新。寒山增秀色。古磴绝纤尘。</p>
<p>柳欲将舒眼。花痴未展唇。惟余阶畔草。足下尚依人。</p>
<p><span style="color:#333399">题仰光龙华寺<span lang="EN-US"></span></span></p>
<p>仰缅控南海。龙华建梵宫。香飘金塔外。佛现一尘中。</p>
<p>楼阁垂金锁。桥梁架玉虹。天人交集处。同礼一声钟。</p>
<p><span style="color:#333399">陕西保鸡铁佛寺<span lang="EN-US"></span></span></p>
<p>行尽森林里。一寺白云边。松古如龙活。岩巉疑虎眠。</p>
<p>经声清彻耳。寒气晓侵天。试问庞眉叟。来山住几年。</p>
<p><span style="color:#333399">送友行脚<span lang="EN-US"></span></span></p>
<p>少负凌霄志。老为行脚翁。满腔云水调。一杖雪霜风。</p>
<p>翰墨传当代。声名动上公。住山如得意。为我寄征鸿。</p>
<p><span style="color:#333399">西藏大雪山<span lang="EN-US"></span></span></p>
<p>何物横天际。晴空入望中。这般银世界。无异玉璁珑。</p>
<p>已拂应氛远。仍疑碧落通。清凉无热恼。应胜水晶宫。</p>
<p><span style="color:#333399">陕西太白山镜池<span lang="EN-US"></span></span></p>
<p>水与心俱定。清光日夜留。有渠容月影。无尔识源头。</p>
<p>万籁返闻寂。层岚入镜浮。未能融物我。澄湛已忘忧。</p>
<p><span style="color:#333399">于蒲漂旅店遇唐猷生赴任腾冲年二十一岁吾乡人也夜话叙别<span lang="EN-US"></span></span></p>
<p>寂寂滇南道。何缘遇故知。羡君为宦早。愧我学禅迟。</p>
<p>煮茗联新句。挑灯话旧诗。一窗风月好。重聚又何时。</p>
<p><span style="color:#333399">甘肃道上阴雾<span lang="EN-US"></span></span></p>
<p>寒烟如雾住。孤舍似星零。地见鱼腮赤。山如螺髻青。</p>
<p>半塘陶令柳。十里谢公亭。往来名利客。晓发不胜情。</p>
<p><span style="color:#333399">初春与友过村墅<span lang="EN-US"></span></span></p>
<p>乘兴过山冈。不须载酒浆。崖花初解笑。岸柳渐生光。</p>
<p>雨细村烟合。风微树色凉。隔林惊犬吠。应识主人忙。</p>
<p><span style="color:#333399">和符文敏宽义居士韵<span lang="EN-US"></span></span></p>
<p>世尊上雪山。有谁为之说。仗此无情剑。便把青丝截。</p>
<p>四相本来空。万法一无得。解脱内外著。生死从兹歇。</p>
<p><span style="color:#333399">龙澄彻居士因印光法师书令修牢山居士屡请余往住答之<span lang="EN-US"></span></span></p>
<p>常忆憨山老。一诚动九天。桑榆嗟已晚。建树让当贤。</p>
<p>大志翻江海。涓流成涌泉。印师书一纸。乘愿永流传。</p>
<p><span style="color:#333399">雨后登楼看山<span lang="EN-US"></span></span></p>
<p>宿雨初晴霁。台阶长绿痕。登楼非作赋。雅集不须樽。</p>
<p>户辟山排闼。眸凝烟锁村。谛观山与海。图画至今存。</p>
<p><span style="color:#333399">隔江山寺闻钟<span lang="EN-US"></span></span></p>
<p>乾坤容我老。日月却相摧。还岫山无树。临江水有隈。</p>
<p>云轻笼日往。风顺听钟来。惊醒尘劳梦。辽天廓尔开。</p>
<p><span style="color:#333399">山寺外午倦倚一方竹枕<span lang="EN-US"></span></span></p>
<p>夏日永如岁。山人自惺惺。身忘因艮背。我泯为行庭。</p>
<p>竹枕似磁枕。山亭非客亭。才欣花发笔。又见草青青。</p>
<p><span style="color:#333399">法界寺怀古<span lang="EN-US"></span></span></p>
<p>一步一徘徊。烟霞四面开。松高容鹤卧。洞古被云埋。</p>
<p>山色静心赏。涛声逐耳来。昔贤何处去。剩有讲经台。</p>
<p><span style="color:#333399">山居六首</span><span lang="EN-US" style="color:#333399"></span></p>
<p>稍得清幽处。头头总自然。一间茅草屋。半亩藕花田。</p>
<p>好鸟来青嶂。闲云挂碧巅。红尘飞不到。淡雅过神仙。</p>
<p>谁信山中乐。山中乐最多。松篁演梵呗。鸟语弄笙歌。</p>
<p>树上猿攀果。池中鸭戏荷。藉兹逃世俗。岁月任消磨。</p>
<p>不向名场立。山中梦亦微。身同云自在。心与世相违。</p>
<p>爱月疏松径。引泉绕竹扉。自然成妙处。岂肯羡轻肥。</p>
<p>山间无个事。不梦熟黄粱。性懒多愁暑。身轻不畏凉。</p>
<p>菊栽三径古。梅种一园香。自是营谋少。闲中滋味长。</p>
<p>草堂午睡醒。曳杖任逍遥。抚石看云起。栽松听水潮。</p>
<p>林深无过客。路险有来樵。一念纯真处。何愁虑不消。</p>
<p>人畏山居苦。宁非意昧赊。泥炉焚柏子。石鼎煮龙芽。</p>
<p>才采三秋菊。又看二月花。更怜今古月。夜夜伴山家。</p>
<p><span style="color:#333399">心印偈<span lang="EN-US"></span></span></p>
<p>这个微妙义。圣凡本来同。所说不同者。麻外错求绳。</p>
<p>心已法法通。雨后山色浓。了知境缘幻。涅槃生死融。</p>
<p><span style="color:#333399">参禅偈十二首<span lang="EN-US"></span></span></p>
<p>一　参禅不是玄。　体会究根源。　心外原无法。　那云天外天。</p>
<p>二　参禅非学问。　学问增视听。　影响不堪传。　悟来犹是剩。</p>
<p>三　参禅非多闻。　多闻成禅病。　良哉观世音。　返闻闻自性。</p>
<p>四　参禅非徒说。　说者门外客。　饶君说得禅。　证龟返成鳖。</p>
<p>五　参禅不得说。　说时无拥塞。　证等虚空时。　尘说与刹说。</p>
<p>六　参禅参自性。　处处常随顺。　亦不假磋磨。　本原常清净。</p>
<p>七　参禅如采宝。　但向山家讨。　蓦地忽现前。　一决一切了。</p>
<p>八　参禅一著子。　诀云免生死。　仔细拈来看。　笑倒寒山子。</p>
<p>九　参禅须大疑。　大疑绝路歧。　踏倒妙高峰。　翻天覆地时。</p>
<p>十　参禅无禅说。　指迷说有禅。　此心如未悟。　仍要急参禅。</p>
<p>十一参禅没疏亲。　贴然是家珍。　眼耳身鼻舌。　妙用实难伦。</p>
<p>十二参禅没阶级。　顿超诸佛地。　柱杖才拈起。　当观第一义。</p>
<p><span style="color:#333399">山居<span lang="EN-US"></span></span></p>
<p>山居意何远。　放旷了无涯。　松根聊作枕。　睡起自烹茶。</p>
<p>山居道者家。　淡薄度岁华。　灶底烧青菜。　铛内煮黄牙。</p>
<p>山居无客到。　竹径锁烟霞。　门前清浅水。　风飘几片花。</p>
<p>山居饶野兴。<span>&nbsp; </span>柱杖任横斜。　闲情消未尽。　过岭采藤花。</p>
<p>山居春独早。　甚处见梅花。　暗香侵鼻观。　窗外一枝斜。</p>
<p><span style="color:#333399">若人欲识佛境界<span lang="EN-US"></span></span></p>
<p>终日逐波流。　还道去寻水。　心佛与众生。　差别在那里。</p>
<p><span style="color:#333399">当净其意如虚空<span lang="EN-US"></span></span></p>
<p>欲止小儿啼。　方便为言说。　心意与色空。　本如第二月。</p>
<p><span style="color:#333399">远离妄想及诸取<span lang="EN-US"></span></span></p>
<p>离妄已成妄。　离取亦是取。　如何是远离。　眼生骷髅里。</p>
<p><span style="color:#333399">令心所向皆无碍<span lang="EN-US"></span></span></p>
<p>非形亦非影。　挂碍怎么生。　达摩因此义。　故为可安心。</p>
<p><span style="color:#333399">忽闻窗上喁喁作响<span lang="EN-US"></span></span></p>
<p>不见无情说法。　怎知瓦砾增光。　喁喁暗露消息。　想是助我兴扬。</p>
<p><span style="color:#333399">行住坐卧歌<span lang="EN-US"></span></span></p>
<p>山中行。　踏破岭头云。　回光照。　大地无寸尘。</p>
<p>山中住。　截断生死路。　睁眼看。　千圣也不顾。</p>
<p>山中坐。　终日只这个。　碎蒲团。　没教话儿堕。</p>
<p>山中卧。　骑驴骑马过。　主人翁。　无梦也烁破。</p>
<p><span style="color:#333399">示林光前宽耀居士<span lang="EN-US"></span></span></p>
<p>人人念佛皆成佛。动静闲忙莫变差。念到一心不乱处。众生家是法王家。</p>
<p><span style="color:#333399">送日人龙池清在鼓山抄录日本未有经藏带回国去<span lang="EN-US"></span></span></p>
<p>万里梯航乞法行。写经长日坐书城。唐镌宋椠难持去。只有香花伴送迎。</p>
<p><span style="color:#333399">赠江孔殷居士<span lang="EN-US"></span></span></p>
<p>灵光独耀本来明。无染无污气自清。水月镜花皆幻相。知君有日悟归程。</p>
<p><span style="color:#333399">和江宽允居士<span lang="EN-US"></span></span></p>
<p>情与无情总是缘。随缘一宿觉当年。庞公万物不为侣。吸尽西江只目前。</p>
<p><span style="color:#333399">原作<span lang="EN-US"></span></span></p>
<p>曹溪重见放光明。今古艰难两德清。施设门庭略不异。始知乘愿再来生。</p>
<p>由来时节合因缘。梦里南华已廿年。今日归依三宝竟。曹溪一派在当前。</p>
<p><span style="color:#333399">论色空无二偈赠张学智<span lang="EN-US"></span></span></p>
<p>天地销归何处去。微尘幻现奈他何。见深见浅由他见。水是水兮波是波。</p>
<p><span style="color:#333399">寄卧龙寺东霞和尚三首<span lang="EN-US"></span></span></p>
<p>柴扉草舍几经秋。只卖腥膻死狗头。将谓人间难著价。维摩一默已相酬。</p>
<p>离尘应向多尘去。若个能将性海澄。五十余年真卓绝。宗风丕振续传灯。</p>
<p>大意西来一字无。漫劳词客玩玑珠。印心直示拈花意。犹待安心一著输。</p>
<p><span style="color:#333399">赠九华山智妙师四首<span lang="EN-US"></span></span></p>
<p>名山纪胜尽留诗。领略谁深象外思。怪石奇峰天造化。据关直待吼雄狮。</p>
<p>&nbsp;</p>
<p>万松深处掩柴扉。回绝尘嚣入翠微。人世浮沤高著眼。多年已制毒龙威。</p>
<p>&nbsp;</p>
<p>山僧朴讷了无奇。欲悟无生淡薄宜。多少行吟泉石畔。真机时赴笔端摛。</p>
<p>&nbsp;</p>
<p>下帏曾向白云窝。久住招提静里过。已见月轮澄水底。信然梅子熟山河。</p>
<p><span style="color:#333399">题画竹<span lang="EN-US"></span></span></p>
<p>童子南询尚未回。百花岩下望多时。长天万里无云夜。月过竹林说向谁。</p>
<p><span style="color:#333399">终南山嘉五台狮子茅庵纪事<span lang="EN-US"></span></span></p>
<p>秦山雪里梦惊回。拨尽寒炉不见灰。者片冰心谁领略。阳回春信自开梅。</p>
<p><span style="color:#333399">示湘乡王阳初<span lang="EN-US"></span></span></p>
<p>休将幻妄当家珍。滞魄沉魂认识神。佛祖示知开觉路。离心意识是能仁。</p>
<p><span style="color:#333399">鼓山佛学院学生请题牧牛颂十一首<span lang="EN-US"></span></span></p>
<p><span style="color:#333399">一拨草寻牛<span lang="EN-US"></span></span></p>
<p>欲将白棒碎虚空。借比牧牛吼六通。逐涧沿山寻觅去。不知行迹遍西东。</p>
<p><span style="color:#333399">二蓦然见迹<span lang="EN-US"></span></span></p>
<p>寻遍山边与水边。东西南北亦徒然。谁知只在此山内。彷佛低头自在眠。</p>
<p><span style="color:#333399">三逐步见牛<span lang="EN-US"></span></span></p>
<p>野性疏慵恣懒眠。溪边林下露尖尖。微痕一线知寻觅。寻到无寻头角全。</p>
<p><span style="color:#333399">四得牛贯鼻<span lang="EN-US"></span></span></p>
<p>蓦直当前把鼻穿。任随□跳与狂颠。饥餐渴饮无亏欠。吩咐牧童仔细牵。</p>
<p><span style="color:#333399">五牧护调驯<span lang="EN-US"></span></span></p>
<p>养汝辛勤岁月深。不耕泥水只耕云。晨昏有草天然足。露地高眠伴主人。</p>
<p><span style="color:#333399">六骑牛归家<span lang="EN-US"></span></span></p>
<p>云山何处不吾家。两岸青青尽物华。随分不侵苗与稼。倒骑牛背胜灵槎。</p>
<p><span style="color:#333399">七念牛存人<span lang="EN-US"></span></span></p>
<p>始自郊原遍海涯。归来倒驾白牛车。画堂深处红轮展。新妇原来是阿家。</p>
<p><span style="color:#333399">八人牛双忘<span lang="EN-US"></span></span></p>
<p>忆昔寒炉拨死灰。杳无踪迹枉徘徊。而今冻破梅花蕊。虎啸龙吟总异才。</p>
<p><span style="color:#333399">九返本还元<span lang="EN-US"></span></span></p>
<p>物物头头别有天。此中消息几人传。忽然怒作狮子吼。独露须眉照大千。</p>
<p><span style="color:#333399">十入廛垂手<span lang="EN-US"></span></span></p>
<p>拽转乾坤眼界宽。聊将一手挽狂澜。高悬日月超罗网。聋瞆偏邪返本端。</p>
<p><span style="color:#333399">十一总颂<span lang="EN-US"></span></span></p>
<p>本无一事可思求。平地风波信笔收。从地倒还从地起。十方世界任优游。</p>
<p><span style="color:#333399">示刘宽涵<span lang="EN-US"></span></span></p>
<p>尽与无尽言难尽。真与非真须认真。冷暖自知人不识。</p>
<p><span style="color:#333399">与李协和居士<span lang="EN-US"></span></span></p>
<p>三界无安是火宅。更于何处可安居。如来示我真实义。魔也如如佛也如。</p>
<p><span style="color:#333399">看妙云种松<span lang="EN-US"></span></span></p>
<p>栽遍前山与黄山。黄梅百丈也难攀。撑天拔地期何日。道者重来关外关。</p>
<p><span style="color:#333399">池边独坐<span lang="EN-US"></span></span></p>
<p>独坐池边玩月明。群蛙阁阁说无生。圆音极处非干耳。声色全彰脑后晴。</p>
<p><span style="color:#333399">题新建洗砚石<span lang="EN-US"></span></span></p>
<p>神僧卓锡涌清泉。半亩寒潭映碧天。总为伊人精八法。好将八字洗池边《心字不成八字不是是如来义》</p>
<p><span style="color:#333399">春日偶拈于一茅精舍<span lang="EN-US"></span></span></p>
<p>收拾精金挂药囊。世间怪病有奇方。若将一物常时服。管取身心一味凉。</p>
<p>家藏滞货久无音。昨向东林抱膝吟。大地看来浑是药。遍医一切没根心。</p>
<p><span style="color:#333399">送友<span lang="EN-US"></span></span></p>
<p>梅子青青二月时。飘然一钵别昆池。而今不下伤心泪。恐动啼鹃染血枝。</p>
<p><span style="color:#333399">云游独归<span lang="EN-US"></span></span></p>
<p>独去独归得自由。了无尘念挂心头。从今真妄都抛却。敢谓寒山第一流。</p>
<p><span style="color:#333399">雨后望苍山<span lang="EN-US"></span></span></p>
<p>凭栏一望雨初收。云掩峰峦尽白头。遥向前山未到处。</p>
<p><span style="color:#333399">过娘娘叫狗山偈<span lang="EN-US"></span></span></p>
<p>蜀汉兴师到此间。山高路险几人攀。重重云锁孤峰外。惟有松涛不自闲。</p>
<p>士马腾空冲碧落。旌旗蔽日卷夷班。悠然天际连声唤。共道娘娘叫狗山。</p>
<p><span style="color:#333399">寄演雪戒兄<span lang="EN-US"></span></span></p>
<p>小卧松窗未是痴。梦中消息许谁知。觉来一枕闲风月。宛似曾游赤壁时。</p>
<p><span style="color:#333399">戒台寺古松<span lang="EN-US"></span></span></p>
<p>古树曾经几劫来。浑身衣盖尽青苔。看他干老心空处。疑是黄梅亲手栽。</p>
<p><span style="color:#333399">梦赵沛然宽宁居士<span lang="EN-US"></span></span></p>
<p>一自榆城入九泉。君家事业也堪怜。山僧自有招魂赋。莫向他人索纸钱。</p>
<p><span style="color:#333399">梦与王羲之游庐山<span lang="EN-US"></span></span></p>
<p>王公墨迹宛如仙。清净真同出水莲。忆昔归宗题记后。算来又历几千年。</p>
<p><span style="color:#333399">在吉隆坡灵山寺杨少洪来访不遇<span lang="EN-US"></span></span></p>
<p>野外归来日已斜。始知有客到山家。驱乌不解看家意。直使归鞭破晚霞。</p>
<p>杨子文章亦有宗。雄奇变幻夏云峰。夜来灯下频频读。不觉东窗渐透红。</p>
<p><span style="color:#333399">在缅甸仰光赠高万邦居士<span lang="EN-US"></span></span></p>
<p>法身清净若琉璃。肉眼看来那得知。欲识其中玄妙处。细读寒山百首诗。</p>
<p><span style="color:#333399">赠云岩大师<span lang="EN-US"></span></span></p>
<p>禅心高出紫云巅。气宇昂昂万众先。今日堂中推第一。钳锤毒辣慑人天。</p>
<p><span style="color:#333399">黄山遥望平楚人烟二首<span lang="EN-US"></span></span></p>
<p>下界经声闻不闻。市喧朝暮自纷纷。人居平楚浑如醉。烟到深山尽是云。</p>
<p>欲寄钟声入管弦。嚣尘扰扰阻飞烟。人从清夜声钟后。始信灵山天外天。</p>
<p><span style="color:#333399">普陀山奇峰宿雨二首<span lang="EN-US"></span></span></p>
<p>峭壁奇峰一抹烟。淡云微雨浸遥天。隔林石涧添幽咽。似答山僧不二禅。</p>
<p>西风飒飒雨蒙蒙。室冷禅枯意自同。蓦地一声来枕畔。闲情吹落万山中。</p>
<p><span style="color:#333399">庐山午夜松风四首<span lang="EN-US"></span></span></p>
<p>满庭白露邑幽兰。淡叶疏花香半残。冷月孤悬人寂寂。松风吹彻夜涛寒。</p>
<p>阵阵松风泛海涛。声声天乐奏云璈。道人夜半清双耳。独起添香月正高。</p>
<p>禅心静寂白云中。秋水春山未许同。惟有松风吹别调。夜深素月已蒙蒙。</p>
<p>山空籁寂念无萦。绕室松涛彻耳鸣。自是丰干饶舌惯。常教夜半说无生。</p>
<p><span style="color:#333399">峨嵋山怪石栖云四首<span lang="EN-US"></span></span></p>
<p>参差怪石隐峰巅。烟护云藏不记年。为问老僧颠过未。呼来留伴草堂前。</p>
<p>白云抱石石铺云。云石相依浑不分。可许老僧来展具。扫开云石看斜曛。</p>
<p>云去云来无定处。却寻怪石作相知。无心出岫堪依此。点缀峨嵋又一奇。</p>
<p>石壑云涛高际天。浑囵还是太初先。坡前犊子迷归路。引入香风蹴白莲。</p>
<p><span style="color:#333399">大香山初春梅<span lang="EN-US"></span></span></p>
<p>雪冷灰寒又一年。梅花何事占春先。东风昨夜通消息。不是人间枯木禅。</p>
<p>雪压云埋树树低。寒葩冷艳缀芳溪。人间不识春光早。好鸟衔将处处啼。</p>
<p><span style="color:#333399">鼓山屴崱峰<span lang="EN-US"></span></span></p>
<p>影耀长空驾彩虹。崔巍秀丽夺天工。挺然高出青云外。万古巍巍镇闽东。</p>
<p><span style="color:#333399">黄山妙高峰<span lang="EN-US"></span></span></p>
<p>妙高峰隐翠微中。朝暮风烟迥不同。振策夕阳林外看。白云青嶂影重重。</p>
<p><span style="color:#333399">黄山玉屏峰<span lang="EN-US"></span></span></p>
<p>地灵境胜自天成。山色溪光照眼明。倚枕玉屏开画嶂。松涛时和晚钟声。</p>
<p><span style="color:#333399">九华狮子峰茅蓬<span lang="EN-US"></span></span></p>
<p>不住人间残剩山。别成小筑伴云闲。客来客去无迎送。笑指悬崖湾又湾。</p>
<p><span style="color:#333399">普陀佛顶山<span lang="EN-US"></span></span></p>
<p>倚杖闲看落日斜。回光万道斗奇花。天孙应是无聊赖。织就云章衬晚霞。</p>
<p>春花秋月不关情。夕照翻疑梦里惊。赤白青黄描写尽。天孙纵巧织难成。</p>
<p><span style="color:#333399">终南山翠嶂晴岚三首<span lang="EN-US"></span></span></p>
<p>轻烟缥缈画生寒。叠嶂层峦想像难。半似疏云半似雨。糢糊山色有无看。</p>
<p>似雨非烟六月寒。禅关深入万山间。品题未得骚人句。不许寻常俗眼看。</p>
<p>山深石径紫苔封。尚有寒光度晚钟。约住野云同入定。不容纤翳障晴峰。</p>
<p><span style="color:#333399">泰山碧涧清流三首<span lang="EN-US"></span></span></p>
<p>山泉清冷惠风丘。碧涧潺潺日夜流。何事匆匆人间去。惹他溪畔饮牵牛。</p>
<p>一派溪声入耳幽。空山清冷恍如秋。有时似会禅心寂。流到阶前又伏流。</p>
<p>一碧纡絅漱石来。源清何自著尘埃。爱渠有本堪渟蓄。好把青莲就水栽。</p>
<p><span style="color:#333399">燕京赠清一和尚<span lang="EN-US"></span></span></p>
<p>知君健翮独翱翔。大隐城隍乐未央。非是三关俱透过。何能火里种莲香。</p>
<p><span style="color:#333399">赠峨嵋山妙道师<span lang="EN-US"></span></span></p>
<p>七十峰高隐翠微。暗云疑雨任翻飞。雪消晓嶂开天色。拨尽胸中是与非。</p>
<p>寒云懒鹤作生涯。为厌钟鸣鼎食家。自有天真无限乐。莲收菊放又梅花。</p>
<p><span style="color:#333399">止水<span lang="EN-US"></span></span></p>
<p>一泓清水漾微波。无去无来意若何。寻味个中消息否。冷然万法影痕过。</p>
<p><span style="color:#333399">与复庆禅师<span lang="EN-US"></span></span></p>
<p style="text-indent:20.0pt;"><span style="font-size:10.0pt;">于海门习楞严及江东报恩习讲住金山朝南海礼育王塔<span lang="EN-US"></span></span></p>
<p style="text-indent:20.0pt;"><span style="font-size:10.0pt;">后朝天台毕分散至余隐泰山得其书因怀慕故以偈覆之<span lang="EN-US"></span></span></p>
<p>焦山听讲记当时。同习楞严号总持。佛示阿难登觉路。见犹无见匪无知。</p>
<p>回首春花几度残。相携行脚到金山。长连床上连单坐。每感吾兄心量宽。</p>
<p>江东同到报恩堂。渡海朝台礼育王。未歇狂心留幻影。堂开选佛又逢场。</p>
<p><span style="color:#333399">在嵩岳遇一禅友问余何名答曰德清彼曰此我名以偈答之<span lang="EN-US"></span></span></p>
<p>异地相逢共一名。溪山云月岂殊形。威音尚有二万亿。因地何妨两德清。</p>
<p><span style="color:#333399">礼舍利塔偈<span lang="EN-US"></span></span></p>
<p>药王夙世自焚身。奉献如来授记因。三善觅来何所德。假名一指叙功勋。</p>
<p><span style="color:#333399">山居<span lang="EN-US"></span></span></p>
<p>山居活计总天然。不落时人窠臼边。却向同心通一线。从苗辨地见根源。</p>
<p>乱云堆里坐痴呆。世念销镕养圣胎。地老天荒都不管。松花食尽又重开。</p>
<p>见山忘道山犹扰。见道忘山山更幽。云散水流天地静。一声长啸白云头。</p>
<p>林间遁迹世相违。涧曲山深到者稀。饭罢茶余无个事。白云为我掩柴扉。</p>
<p>怪石岩巉路转赊。盈眸景色笑参差。斜栽绝壁千年树。倒挂悬岩四季花。</p>
<p>湛湛灵池彻底清。乱山涌出月初明。几人今古曾吞月。饮者须知满不盈。</p>
<p>云流石窍影离离。丁斧何时凿出奇。凛凛寒风吹劫火。就中消息许谁知。</p>
<p><span style="color:#333399">太白山镜池碧水二首<span lang="EN-US"></span></span></p>
<p>渟渟碧水淡如烟。遥接波光照眼前。想为虚空云打搅。常悬明镜注清天。</p>
<p>微茫遥露一痕天。碧影沉沉翠巘前。试问寒潭深几许。也将星斗个中悬。</p>
<p><span style="color:#333399">寄嘉五台本昌禅人<span lang="EN-US"></span></span></p>
<p style="text-indent:20.0pt;"><span style="font-size:10.0pt;">余下终南山至滇掩关于兴福古院师常来信慰问<span lang="EN-US"></span></span></p>
<p>雪覆林丘气象孤。有无情识共顽躯。貌同枯木心如洗。说甚无生无尚无。</p>
<p>兴福古院寂且虚。此身暂借作安居。自从虎啸茅庐后。一介疏慵是病躯。</p>
<p>印虽无迹已成文。滴墨遥空寄故人。拟欲与公伸一问。纵然有口也难陈。</p>
<p><span style="color:#333399">采茶<span lang="EN-US"></span></span></p>
<p>山中忙碌有生涯。采罢山椒又采茶。此外别无玄妙事。春风一夜长灵芽。</p>
<p><span style="color:#333399">杭州玉泉寺过夏<span lang="EN-US"></span></span></p>
<p>一池荷蕊映波心。镇日北窗面主人。饶得薰风来几席。更无尘事到门庭。</p>
<p><span style="color:#333399">慧焰禅人索茶<span lang="EN-US"></span></span></p>
<p>春光富足野人家。不问优昙问苦茶。劫后幽芳须著眼。四时无谢亦无遮。</p>
<p>无影林中一树花。非红非白遍天涯。可怜门外旁观者。信手拈来当作家。</p>
<p><span style="color:#333399">阅古宿语录口占<span lang="EN-US"></span></span></p>
<p>礼罢黄龙已破家。又来重饮赵州茶。无明当下成灰烬。鹫岭重拈一度花。</p>
<p><span style="color:#333399">题雪兰峨绝顶涌泉<span lang="EN-US"></span></span></p>
<p>绝顶凿池月映泉。饮者各须穷其源。欲觅此水源头处。天河常与海相连。</p>
<p><span style="color:#333399">和汤瑛宽筠居士见赠<span lang="EN-US"></span></span></p>
<p>弘扬大法赖群贤。荷担如来汝著肩。扶起破盆齐努力。拈来信手是机禅。</p>
<p><span style="color:#333399">原作<span lang="EN-US"></span></span></p>
<p>闽海昆池震法雷。曹溪重见法堂开。眉毛扫地婆心切。可是鸡山出定来。</p>
<p>踏碎须弥香象王。如来家业独担当。一盂粥饭三条篾。钟板重悬九道场。</p>
<p><span style="color:#333399">和张世永居士<span lang="EN-US"></span></span></p>
<p>不但胸中能吐凤。还知笔下更生花。夜来若得坡公偈。留与山僧献释迦。</p>
<p><span style="color:#333399">和陈真如居士<span lang="EN-US"></span></span></p>
<p>山重重又水重重。透出重重重见功。重重妙义重重意。不管东南西北风。</p>
<p>理重重复事重重。方位原无西与东。遍界不藏真实义。真如如是妙无穷。</p>
<p><span style="color:#333399">原作<span lang="EN-US"></span></span></p>
<p>去了一重又一重。当机不滞是吾功。须知更有无功处。鼓棹南迎北面风。</p>
<p>不以一重去一重。门前舴艋各西东。两三野雀篱边语。透漏春光报腊穷。</p>
<p><span style="color:#333399">过可渡桥<span lang="EN-US"></span></span></p>
<p>行过可渡处。宛与画图同。崖耸三千丈。峰连百万重。</p>
<p>长蛇蟠古道。大木卧苍龙。上下别寒暖。东西无定踪。</p>
<p>水分云贵界。桥接汉猺通。马度青霄外。人游碧汉中。</p>
<p>行行挥汗雨。步步虑狂风。日在竿头上。云留岩壑中。</p>
<p>春深稀雀噪。晴霁有霞封。岂独秦关险。休疑天堑雄。</p>
<p>会盟期八百。带砺汉初庸。履彼崎岖地。还思威德隆。</p>
<p><span style="color:#333399">五台山即景<span lang="EN-US"></span></span></p>
<p>天生五台多奇迹。四时变化浑难测。叠嶂层岚翠欲流。返照云霞成五色。</p>
<p>平畴俯视万家烟。镜池水接连天碧。更有奇峰常宿雨。三春梅雪春风舞。</p>
<p>雨色漫天变幻时。苍岩冰积自今古。碧涧清流响不已。烟云泉石同栖止。</p>
<p>午夜松风振海涛。披衣起看千山月。</p>
<p><span style="color:#333399">过九溪山李氏所施庵<span lang="EN-US"></span></span></p>
<p>李氏有山号九溪。施于僧衲建招提。年深寺古人遐矣。鹤老风清树亦低。</p>
<p>晓色乍开林鸟悦。普光将尽夜猿啼。而今每日采薇蕨。长忆首阳夷与齐。</p>
<p><span style="color:#333399">栖茅九华<span lang="EN-US"></span></span></p>
<p>问道幽栖事几般。山中风趣有多端。萤流竹罅金千树。月洗松溪玉一湾。</p>
<p>带雪茶花供古佛。含香梅子荐新盘。有时独上天台顶。坐看江南叠翠栏。</p>
<p><span style="color:#333399">回鼓山义才禅人索诗<span lang="EN-US"></span></span></p>
<p>不返家山四十年。今来松竹尚依然。岭头危石皆无恙。案上金经尚有传。</p>
<p>燕去未知为客久。鹤眠依止坐禅前。蓬飘萍聚应难定。祖席何人振法筵。</p>
<p><span style="color:#333399">寄湖南劝清修净侣<span lang="EN-US"></span></span></p>
<p>烟霞何幸伴苍颜。屈指今经五十年。山海如常人物邈。沧桑无定古今迁。</p>
<p>禅心已定空无物。悲愿常增佛有缘。祗此一生清白业。更无余事记心田。</p>
<p>偷闲半世岁时迁。勤怠从来天地悬。三业不游安乐地。六根长远色空天。</p>
<p>分人分我总非道。计有计无不是禅。久矣浑忘尘世事。莫将余习到云边。</p>
<p>学得无为远世缠。六根清净一还源。逍遥物外千声佛。坐破蒲团几炷烟。</p>
<p>历劫尘劳风猎猎。本来面目月圆圆。身安意肯烟霞里。不作神仙胜是仙。</p>
<p><span style="color:#333399">山居<span lang="EN-US"></span></span></p>
<p>历遍江湖到此中。把茅深隐万重峰。死柴头上心花灿。折脚铛边性海通。</p>
<p>彗帚扫穿百杂碎。锄头筑破五家宗。清风明月常如此。懒较诸方同不同。</p>
<p>茅庵高踞碧云霄。绝壁连溪系短桥。柱杖拨开灵脉眼。蒲团压折沈郎腰。</p>
<p>锄云种出松千树。汲水携来月一瓢。除此现成公案外。更无别法可相招。</p>
<p>从吾懒慢任痴狂。不与人间较短长。日上高眠松枕熟。客来清供晚花香。</p>
<p>三衣零落云千片。四壁萧疏雪满床。回忆杨歧当日事。凄凉不肯下诸方。</p>
<p>一室翛然居处常。平怀与世自相忘。瓮中米绝惟虚腹。岭外猿声试广长。</p>
<p>颇笑松筠如共语。时闻樵唱不成腔。参差万法皆空印。何必山僧更举扬。</p>
<p>叠嶂深幽环积翠。茅庵一个在中央。园中紫蕨供晨爨。涧底红芹待午尝。</p>
<p>雨霁白云凝素幔。夜深明月照虚堂。乾坤于我有何缺。颇笑侬家总没量。</p>
<p><span style="color:#333399">赠五台山显通寺智慧师<span lang="EN-US"></span></span></p>
<p>禅分祖席又开山。别有生机展笑颜。死句不拈拈活句。先贤企仰后贤攀。</p>
<p>修心修道无如悟。谈妙谈玄总是闲。从此何劳山下问。烹茶挑水听潺潺。</p>
<p><span style="color:#333399">峨嵋山顶白龙池<span lang="EN-US"></span></span></p>
<p>一泓如镜浸寒潭。逝者还从止处参。杯渡不嫌江海阔。清虚只在水烟涵。</p>
<p>泉流日夕藏高顶。雨气经时锁法龛。世谓池中多灵物。我来思与白龙谈。</p>
<p><span style="color:#333399">为怀庆洪福寺德林老和尚祝寿<span lang="EN-US"></span></span></p>
<p>踏遍云山返故庐。契经信宿话居诸。德由行积招提渺。道与时乘界外舒。</p>
<p>涉水龙游难觅迹。平原凤翥易呈图。欣逢海屋筹添日。住世千年乐有余。</p>
<p><span style="color:#333399">医师姚静轩请题<span lang="EN-US"></span></span></p>
<p>自从四大成形后。暑湿风寒亦累人。不有伽陀参造化。焉知般若转乾坤。</p>
<p>慈心化作药王树。悲念溥为寿世珍。更与一剂安乐药。十方世界尽回春。</p>
<p><span style="color:#333399">赠妙瑞禅人回川<span lang="EN-US"></span></span></p>
<p>趋步相寻到古滇。愧无辣棒好呈拳。红炉点雪难留迹。正眼添沙枉度年。</p>
<p>白象频频辉昼永。青狮隐隐灿云边。天台南岳虽名胜。行愿宏深是普贤。</p>
<p><span style="color:#333399">大理罗刹阁<span lang="EN-US"></span></span></p>
<p>一泓清水浴丹花。半似明奁半似霞。赚得贪心狂子弟。谁知爱欲是冤家。</p>
<p>分明觌面原非实。虽欲从之无可挝。世事看来俱似此。几人捏目不生花。</p>
<p><span style="color:#333399">柱杖<span lang="EN-US"></span></span></p>
<p>采得一藤活似龙。半敲风雨半敲空。时来倒打天边月。长夜谁敲大地钟。</p>
<p>脑后见腮擒鹞子。顶门具眼捉飞熊。吾家虽有三玄要。犹借犍捶拄太空。</p>
<p><span style="color:#333399">因道者有流落江湖之句书此慰之<span lang="EN-US"></span></span></p>
<p>昔年流落在江湖。踏遍江湖一物无。两袖清风谁著价。满怀明月自歌呼。</p>
<p>狞龙避钓犹冲浪。彩凤瞻罗莫下梧。雨露无私春富贵。乘风飘到帝天都。</p>
<p><span style="color:#333399">重阳喜梅光羲居士至山<span lang="EN-US"></span></span></p>
<p>少陵诗思涌如泉。天矫飞龙挂碧天。四相飘扬云叆叇。通身皎洁月婵娟。</p>
<p>登高本自从初地。眺远还须上极巅。若使明朝遂此意。定携禅杖赋新篇。</p>
<p><span style="color:#333399">喜胡宗虞居士至山<span lang="EN-US"></span></span></p>
<p>心似六窗未得收。春来景色度岑楼。座间风雅皆高古。岩下残慵匪浊流。</p>
<p>几树老松情不寂。半池活水与偏悠。山僧独愧无多供。故遣飞花伴客游。</p>
<p><span style="color:#333399">赠一全上人<span lang="EN-US"></span></span></p>
<p>一卧溪山数十秋。不知白发已盈头。诗能入骨情应碎。话到离群泪自流。</p>
<p>好事竟从闲里过。故乡多在梦中游。那堪更听檐前雨。点点声声滴未休。</p>
<p><span style="color:#333399">游滇黑龙潭<span lang="EN-US"></span></span></p>
<p>策杖寻幽历乱峰。烟云深处隐龙宫。波心游戏鱼千尾。崖畔舒情花几丛。</p>
<p>梅老藓枝横殿外。竹修翠干舞庭中。主人似醉葡萄酒。游罢归来报晚钟。</p>
<p><span style="color:#333399">秋日同友游云台山<span lang="EN-US"></span></span></p>
<p>金风吹动隐深秋。结伴携筇过岭头。树锁寒烟天欲雨。霜飞红叶日临秋。</p>
<p>谷风习习心随爽。泉水潺潺语共幽。会得云台真净界。何须物外更贪求。</p>
<p><span style="color:#333399">访大兴寺归元大师<span lang="EN-US"></span></span></p>
<p>偶因访友入林泉。杖锡飘然拨紫烟。松径苔深禅院静。枝头叶密鸟声喧。</p>
<p>临池小构茅亭老。悟道孤高境界玄。此外不知何所有。门前青嶂插苍天。</p>
<p><span style="color:#333399">赠静修戒兄<span lang="EN-US"></span></span></p>
<p>暂别家山卓锡泉。潜神静虑卧云烟。正偏不落言难举。物我双忘道自坚。</p>
<p>觌面相呈无剩法。当机一句具三玄。漫将无孔笛儿弄。吹彻九霄天外天。</p>
<p><span style="color:#333399">寿德恒禅人<span lang="EN-US"></span></span></p>
<p>四十九年住此山。那知世态有多般。酱盐尽有一生足。势利全无半点关。</p>
<p>道重已超空劫外。名高宁作等闲观。有人问我山居事。花自芳菲水自潺。</p>
<p><span style="color:#333399">说禅境偈示胡宗虞<span lang="EN-US"></span></span></p>
<p>慕道有如考古同。依他样子莫朦胧。定中绝念沉昏寂。坐内无疑堕死空。</p>
<p>入定顽空宾作主。四禅死定主人公。愚夫岂识迷家宝。错路修行枉费功。</p>
<p><span style="color:#333399">附录胡居士赠诗<span lang="EN-US"></span></span></p>
<p>三生何幸到如今。钵盂林深得妙音。嚼细梅花方有味。破开竹节总无心。</p>
<p>胸中锦轴都霏玉。舌上红莲尽是金。别后云山遮不住。几回相忆几回吟。</p>
<p><span style="color:#333399">题槟榔屿极乐寺妙莲师翁手建<span lang="EN-US"></span></span></p>
<p>琳琅极乐新成寺。杰阁层楼碧映红。檐卜花开香雾里。菩提树在白云中。</p>
<p>说来有法原无法。参透非空却是空。最爱僧房闲坐处。一窗明月半帘风。</p>
<p><span style="color:#333399">鸡山大王庙<span lang="EN-US"></span></span></p>
<p>包括灵泉老地皮。抗流清处个中奇。胚胎蚌贝分还合。吞吐龙光即亦离。</p>
<p>尺木庭前花烂漫。锁烟桥畔雨参差。当年庭尉今何在。四壁萧然独有诗。</p>
<p><span style="color:#333399">题苍山凤眼洞<span lang="EN-US"></span></span></p>
<p>苍山何日凤来临。飞去飞来岁月深。触目乍惊天宇阔。养心一任夜潮沈。</p>
<p>磴危尚恐迷高下。洞奥何劳问古今。六诏昔年歌有道。八方瞻望不凡禽。</p>
<p><span style="color:#333399">秋深阅藏有感<span lang="EN-US"></span></span></p>
<p>秋深无处不烟霞。坐对浮图意更赊。冉冉残云筛露冷。潺潺流水出山叉。</p>
<p>焚香静夜披文句。掩卷回光印自家。大意观来无半满。文言之外有拈花。</p>
<p><span style="color:#333399">赠自慧大师<span lang="EN-US"></span></span></p>
<p>祖德传灯不记年。试观乔大引莺迁。芳型不落南华后。妙道曾传西意前。</p>
<p>精进可能鹏比翼。沉潜应有月明天。拈花公案今陈迹。但祝君能一力肩。</p>
<p><span style="color:#333399">赠香山宗亮和尚<span lang="EN-US"></span></span></p>
<p>香山泉石自清奇。卓锡高僧尚恋之。心学寻源宗马祖。禅灯久照寂无师。</p>
<p>螺峰宝阁开新面。古渡遗风触旧思。晤坐中霄谈靡倦。花阴已转上廊时。</p>
<p><span style="color:#333399">赠性慧上人<span lang="EN-US"></span></span></p>
<p>生平性癖拙于诗。每遇诗人又学诗。自听法雷驱睡意。更将甘露涤尘思。</p>
<p>锡飞西土振东土。灯续微师又妙师。莫道谈经空色相。应知顽石点头奇。</p>
<p><span style="color:#333399">因护法居士过访夜话<span lang="EN-US"></span></span></p>
<p>楖欐横担不问家。春归草色渐芳华。当窗喜见梅添雪。搔首方知鬓上花。</p>
<p>诗苦未谙工与拙。山空那计路偏赊。霜钟叩击松间梦。竹外风移翠影加。</p>
<p><span style="color:#333399">牛头山感怀<span lang="EN-US"></span></span></p>
<p>迥出层云展画图。青狮白象点玄珠。当年快睹禅宗盛。自后犹闻道力敷。</p>
<p>四祖不传真面目。二师只话本来无。缅怀岂是佳山水。令我情深古丈夫。</p>
<p><span style="color:#333399">赠觉乘上人<span lang="EN-US"></span></span></p>
<p>月落星辉气尚豪。兴来不用觅香醪。半窗竹色留青影。一枕松声吼怒涛。</p>
<p>身世虚浮如蝶梦。人情轻薄笑鸿毛。寄言林下参禅客。惟有庐山遁迹高。</p>
<p><span style="color:#333399">大觉寺小憩<span lang="EN-US"></span></span></p>
<p>薰风拂拂过山家。为入松阴路转斜。临水不闻鱼戏藻。到门犹见鸟衔花。</p>
<p>定心有觉推支遁。法眼无偏羡永嘉。小坐竹亭尘顿息。何劳饮我赵州茶。</p>
<p><span style="color:#333399">暹罗龙莲寺养病<span lang="EN-US"></span></span></p>
<p>自入龙莲养病痾。风光恰似老维摩。束腰尚乏三条篾。补衲还余半亩荷。</p>
<p>竹簟无尘清梦少。蕉窗有兴夜吟多。明朝若得青莲约。缓步深山问鸟窠。</p>
<p><span style="color:#333399">居仰光时与陈云昌极相契来访不值<span lang="EN-US"></span></span></p>
<p>鸟道千寻不易攀。缘何得透白云关。知君精进能忘倦。顾我疏慵未改顽。</p>
<p>藓石那堪题妙偈。枯藤却爱点佳山。莫嫌小院无精供。独有清溪叠翠鬘。</p>
<p><span style="color:#333399">送净参上人回闽<span lang="EN-US"></span></span></p>
<p>曾闻老子道如龙。说似吾兄更不同。动若春山腾紫气。止如秋水映寒空。</p>
<p>青莲舌吐谈多妙。皓月当胸意自融。游罢泸西归去后。门前定有向南松。</p>
<p><span style="color:#333399">过崆峒山<span lang="EN-US"></span></span></p>
<p>凿破云根一径通。禅栖远在碧霞中。岩穿雪窍千峰冷。月到禅心五蕴空。</p>
<p>顽石封烟还太古。斜阳入雨洒崆峒。山僧不记人间事。闻说广成有道风。</p>
<p><span style="color:#333399">五台山<span lang="EN-US"></span></span></p>
<p>名山胜概自天开。一万菩萨住五台。积雪千年僧入定。祥云一朵□初回。</p>
<p>奇哉金色清凉界。乐也曼殊智慧才。前后三三是多少。喜师行脚不徒来。</p>
<p><span style="color:#333399">夜泊洱海<span lang="EN-US"></span></span></p>
<p>数年不作海天游。今夕乘风一泛舟。似箭灵槎穿巨浪。如霜皓月映高秋。</p>
<p>钟鸣断续隋唐寺。渔唱沧浪芦荻洲。欲问前朝争战事。恐惊波底老龙愁。</p>
<p><span style="color:#333399">寄妙岩同参<span lang="EN-US"></span></span></p>
<p>岁使人归说大名。始知驻锡在杭城。廿年契阔音书杳。两地想思感概增。</p>
<p>禅友同参皆老大。离群索处费经营。何时再集东林寺。重把诗文仔细评。</p>
<p><span style="color:#333399">梅开在冬至后一日<span lang="EN-US"></span></span></p>
<p>天道循环岂数哉。一阳初复透三才。梅花早布人间信。葭管时飞琴上灰。</p>
<p>按候应知阴已往。占云可决泰将来。这般默露天心处。独有禅翁预解怀</p>
<p><span style="color:#333399">厦门虎溪与会泉上人夜话<span lang="EN-US"></span></span></p>
<p>溪连海气逼虚空。一道悬崖小路通。山色重重图画里。人家隐隐雾烟中。</p>
<p>鹭江水静月铺白。雪岭枫高霜染红。更感会公多雅意。烹茶相对话无穷。</p>
<p><span style="color:#333399">寿北京龙泉寺道兴和尚并柬心学老和尚<span lang="EN-US"></span></span></p>
<p>王城闹市现神通。绕座香云知几重。三度圆光成戒品。两朝名宿印心宗。</p>
<p>禅参赵老庭前柏。寿比黄梅岭上松。但识曹溪真的旨。大千都作一华封。</p>
<p><span style="color:#333399">题鸡足山雷音寺<span lang="EN-US"></span></span></p>
<p>兹山若非祇树林。昔人何以号雷音。江风怒吼三天力。泉水清冷十地心。</p>
<p>驯鸽不惊云外虎。毒龙偏护水中禽。寄言海内波旬众。莫与吾师较浅深。</p>
<p><span style="color:#333399">天台山石梁桥<span lang="EN-US"></span></span></p>
<p>两山连系架空来。岂有飞虹费剪栽。不信凡夫能著力。焉知菩萨显奇才。</p>
<p>神工妙出人工外。鬼斧精于铁斧开。锁纳名山诸胜概。桥流不去莫惊猜。</p>
<p><span style="color:#333399">题智药三藏开辟曹溪宝林山即今南华寺<span lang="EN-US"></span></span></p>
<p>鸟瞰高峰圣域图。形如象鼻护禅都。预知英俊如林木。曾饮溪流净钵盂。</p>
<p>镜树原无真面目。碓房应有探骊珠。精灵山水诚如此。向往情殷古丈夫。</p>
<p><span style="color:#333399">拈钟板韵<span lang="EN-US"></span></span></p>
<p>自设禅堂萃若英。四时钟板甚分明。威仪整肃隆朝野。规矩森严冠一精。</p>
<p>从上纲宗今此振。由来慧命自兹清。奈何末运徒儿戏。终日钉铛礼不诚。</p>
<p><span style="color:#333399">忆初发心日有感<span lang="EN-US"></span></span></p>
<p>六十年余被业牵。翻身直上白云巅。眉间挂剑清三界。空手携锄净大千。</p>
<p>识海干枯珠自现。虚空粉碎月常悬。撩天一网罗龙凤。独步寰中接有缘。</p>
<p><span style="color:#333399">赴佛严大会柬德润禅人<span lang="EN-US"></span></span></p>
<p>忆昔随流绕法堂。争知地老与天荒。乘风捕虎云生足。入海摛龙月满窗。</p>
<p>劫外优昙初发蕊。天边月桂正芬芳。于今重履清凉地。万象森罗拥法王。</p>
<p><span style="color:#333399">怀普照和尚<span lang="EN-US"></span></span></p>
<p>为歇狂猿诣远山。谁期早捷白云间。调同湛露盈禅室。念切红轮落照关。</p>
<p>猊座高张重遣兴。法灯朗耀迭开颜。归怀欲叙寒暄事。不觉霜飞入鬓斑。</p>
<p><span style="color:#333399">怀普陀顶山文质和尚<span lang="EN-US"></span></span></p>
<p>昂首青霄数几人。阿谁彻骨没锥贫。曾经浊浪心逾静。早侍巾瓶印更亲。</p>
<p>坐断千山茅屋月。唤回大地洞中春。光辉祖室无多让。一段馨香久播尘。</p>
<p><span style="color:#333399">秋夜万萧国良<span lang="EN-US"></span></span></p>
<p>少小相亲弟与昆。兰陵堂下乐天伦。豪吟子美诗千首。狂饮青莲酒一樽。</p>
<p>漫道琴书难有托。终怜儿女未成婚。醒来独见屋梁月。清韵悠悠绕梦魂。</p>
<p><span style="color:#333399">访友<span lang="EN-US"></span></span></p>
<p>雨过青山景色宜。登临正及菊花时。半山先入王维画。海气全收杜甫诗。</p>
<p>出塞笳声悲断续。排空雁字望依稀。我来绝顶频惆怅。却欠良朋酒一卮。</p>
<p><span style="color:#333399">戒期牡丹忽开<span lang="EN-US"></span></span></p>
<p>声声羯鼓自天来。催得丹花晓夜开。素粉高堆童子面。轻脂淡染美人腮。</p>
<p>为嫌吴宛风烟地。来伴山僧定慧台。独笑灵云无视听。误将桃萼叹奇哉。</p>
<p><span style="color:#333399">结茅终南山<span lang="EN-US"></span></span></p>
<p>远离城市隐山阿。为爱山阿乐趣多。春鸟啼时花灿烂。秋蝉鸣处月婆娑。</p>
<p>高情岭上松千树。免俗庐边竹几窝。我欲栖心犹妄想。谁知早被是非魔。</p>
<p><span style="color:#333399">寄普陀法雨经楼印光法师<span lang="EN-US"></span></span></p>
<p>愧无健笔写青天。底事由来记不全。况值秋风惊晚树。料应寒月伴枯禅。</p>
<p>挑灯夜拥生公榻。对座时谈寂子篇。遥忆普陀经隔岁。黄花开遍宝楼前。</p>
<p><span style="color:#333399">栖芦五台山秘摩崖<span lang="EN-US"></span></span></p>
<p>烦恼犹如水上波。一翻一覆复如何。松花饭饱忘香稻。椒荔衣轻胜绮罗。</p>
<p>园果只堪供鼠耗。田租不足税催科。殷情更有西风月。夜夜清光照缘莎。</p>
<p><span style="color:#333399">游平阳府南北仙窟<span lang="EN-US"></span></span></p>
<p>黄河岸柳绕荒烟。仙窟临流接大川。望断红云飞白鹭。浮来碧浪漾青田。</p>
<p>秋山影落维摩笔。鸿雁声归子美笺。曩日莲花留鹿迹。风光犹在夕阳边。</p>
<p><span style="color:#333399">与诸居士游黑龙潭赏梅<span lang="EN-US"></span></span></p>
<p>镇日庵中绝点埃。却寻春色到山隈。潭光频溅九真地。花信争传一树梅。</p>
<p>点点清芳捐俗虑。珊珊瘦骨岂凡材。寒香未负罗浮意。盍上神仙百尺台。</p>
<p><span style="color:#333399">雪窦看瀑<span lang="EN-US"></span></span></p>
<p>不是玉龙出翠峦。雪光岂得溅晶盘。弥空云气晴犹湿。峡岸雷声敛尚难。</p>
<p>素练重重穿树碧。明珠滚滚落江寒。我来倚杖崖头立。好与游人隔槛看。</p>
<p><span style="color:#333399">答友候<span lang="EN-US"></span></span></p>
<p>柴扉虚掩自安然。与世无关只乐天。百尺潭声流日月。一林鸟语话诗禅。</p>
<p>空山说法云为幔。削壁栽松石作田。自是渊明归去后。至今不到虎溪前。</p>
<p><span style="color:#333399">和宁海同参学友雁字诗<span lang="EN-US"></span></span></p>
<p>春日融和秋露清。云间图画应时呈。行行浑似龙蛇阵。字字犹如画幅明。</p>
<p>两翼初联新翰墨。五常夙具旧声名。只因预识寒温处。惹得无心倍有情。</p>
<p><span style="color:#333399">为海门方丈作偈<span lang="EN-US"></span></span></p>
<p>虽然处处有三椽。恁得清池且种莲。一榻无余随意坐。两餐之外任高眠。</p>
<p>卷翻大地无些土。粉碎虚空别有天。扫尽尘劳无挂碍。逢人只是不谈禅。</p>
<p><span style="color:#333399">赠伟然开士<span lang="EN-US"></span></span></p>
<p>大隐从来在市廛。全膺五福类诸天。书经不亚钟王体。演法长游流俗边。</p>
<p>但见庞公成妙道。从知火宅有红莲。更兼净业资人己。苦海今添一法船。</p>
<p><span style="color:#333399">九华天台山<span lang="EN-US"></span></span></p>
<p>禅关高拥万山前。积雪遥看落照边。奇石似从岩外立。危崖还拟座中悬。</p>
<p>蹉跎岁月安禅地。点缀云霞护法筵。眼界一开千里月。天台胜迹古今传。</p>
<p><span style="color:#333399">明月庵感怀<span lang="EN-US"></span></span></p>
<p>老大堪伤事浪游。星霜冉冉白云头。高山流水时招隐。野鹤孤云乐自由。</p>
<p>时倚东皋迎素月。闲披西爽数青丘。凝眸便作乡关梦。一席轻风卷旧愁。</p>
<p>息影空门事若何。欲图敛迹影偏多。无心著履频高下。得意天机懒琢磨。</p>
<p>偶随春茗人如醉。厌听狂歌语近魔。梦梦彼苍君莫问。家山犹是障烟萝。</p>
<p><span style="color:#333399">送春<span lang="EN-US"></span></span></p>
<p>花魂欲断鸟凄啼。试问春光何处栖。片片落红飞远近。枝枝斜照露高低。</p>
<p>繁英不作飘香态。嫩绿偏从老干齐。为报东林休拟意。来年订约赏南溪。</p>
<p><span style="color:#333399">哭本师法原和尚<span lang="EN-US"></span></span></p>
<p>西风吹折上林枝。鸾鹤于今失护持。低首不逢三顿棒。伤心下泪一哀诗。</p>
<p>云瓶献寿春风后。作赋招魂白露时。曾记昔年秋夜月。印心曾有几人知。</p>
<p><span style="color:#333399">妙峰山上方庵<span lang="EN-US"></span></span></p>
<p>妙高峰顶上方庵。晓日朝朝照碧潭。树里琳宫藏贝叶。亭前玉蕊放优昙。</p>
<p>眼前消息原无隐。脚下提持尽指南。话到其中亲切句。前三三与后三三。</p>
<p><span style="color:#333399">秋深于桐官山茅蓬与宗达大师夜话兼送别<span lang="EN-US"></span></span></p>
<p>山林秋夜两初停。坐对蒲团漏已深。验我行藏拈半偈。知君身世悟三生。</p>
<p>篝灯欲动寒花语。有约重寻旧笠盟。消息又通投子路。何须汲汲向南行。</p>
<p><span style="color:#333399">隐居九华山狮子茅蓬<span lang="EN-US"></span></span></p>
<p>尘世谁能识隐踪。行吟陌上偶扶筇。竹分新旧青深浅。山别阴晴翠淡浓。</p>
<p>梦里家山衡独秀。道于今古意终穷。翠峰古寺烟萝隔。坐听疏钟在远峰。</p>
<p>半间茅屋一闲僧。破衲如蓑碎补云。雨后每栽松柏树。月前常读贝多文。</p>
<p>青山满目空诸有。黄叶堆门绝世纷。搔首不妨须发白。未能高洁也超群。</p>
<p>翛然林壑足忘年。些事无关只自禅。树密暗收千嶂雾。竹高翠映一林天。</p>
<p>机心未绝花争放。懒习何妨鸟对眠。向晚夕阳悬古镜。本来面目自森然。</p>
<p>苦乐何须较眼前。芒鞋竹杖总茫然。无舟可渡情中断。有路堪扪梦里天。</p>
<p>花到夜深知寂寂。草经霜败尚芊芊。风尘若定荣枯事。习静人知世外禅。</p>
<p><span style="color:#333399">赠归宗法性老宿<span lang="EN-US"></span></span></p>
<p>聊向松丘植一枝。主宾针芥颇相宜。几番冷况消无尽。一片冰心涅不知。</p>
<p>世味翻来都法乳。杖头点处总威仪。投机顿觉忘年齿。须鬓霜侵失所之。</p>
<p><span style="color:#333399">贺寄禅和尚任天童方丈<span lang="EN-US"></span></span></p>
<p>衣留太白一灯长。百尺松高古道光。法印特开新雨露。祖庭复振旧冠裳。</p>
<p>山中礼乐千秋宪。海内文章万古香。总是三关曾透过。东西震竺任翱翔。</p>
<p><span style="color:#333399">赠松山秋然大师<span lang="EN-US"></span></span></p>
<p>素居林下示单传。寒谷常生自在香。傲世由来无六月。冷怀何处不三光。</p>
<p>少林共契唯心旨。熊耳平分了义方。自有冰心留太古。任教天下辩青黄。</p>
<p><span style="color:#333399">卧病偈<span lang="EN-US"></span></span></p>
<p>小病何须日恐惶。饶他艾术与姜汤。通身自是还元药。一念无非寿世方。</p>
<p>白昼经行提劲气。通宵禅坐定心香。不资药力资神力。只此伽陀大药王。</p>
<p><span style="color:#333399">诔郑茂岗居士<span lang="EN-US"></span></span></p>
<p>民国二十年冬。郑子健率眷。奉其太翁茂岗居士。南归香山。次于镜海。旬日得噩耗。寂于莲花峰下。其家子孙眷属。多三宝弟子。勤修净业。经云。西方佛号。一历耳根。永为道种。</p>
<p>百年大事都如梦。一觉春光九十年。此日翻身归觉位。西方直指示前缘。</p>
<p>信知净业成家业。即在人天入佛天。子职若能全孝德。为亲当植火中莲。</p>
<p><span style="color:#333399">寿赵藩石禅居士<span lang="EN-US"></span></span></p>
<p>藩封万里羡君豪。易水风高寿亦高。柱石承天占帝赉。巴陵夜雨息惊涛。</p>
<p>薇垣映日隆维翰。花甸行春到乐窝。难得具生一切智。无边光寿是弥陀。</p>
<p><span style="color:#333399">元旦日赠夹山法周上人<span lang="EN-US"></span></span></p>
<p>镇江一别各浮沉。冬尽春回闻足音。恰值道吾开鹤篆。欣逢船子识钩深。</p>
<p>拈华旧案频餐采。法会新轮转拜金。我爱夹山门范峻。安禅说戒到而今。</p>
<p><span style="color:#333399">示学人<span lang="EN-US"></span></span></p>
<p>莫嫌老大不知愁。对境翻能为尔谋。训诲未从今日熟。契经还向几时求。</p>
<p>清宵隐几惟贪睡。白昼披襟事浪游。倘不束心求至道。未知黑发可能留。</p>
<p><span style="color:#333399">秋怀<span lang="EN-US"></span></span></p>
<p>中庭落照雨初晴。翠叶迎人扑面轻。丛菊翻风清欲语。芙蓉映水艳徒惊。</p>
<p>尝将世味催繁鬓。叹息人情且避名。夜静疏钟敲月上。漫将感慨对孤明。</p>
<p><span style="color:#333399">体安和尚索诗<span lang="EN-US"></span></span></p>
<p>大道浑然无所名。知师素蕴激源清。光分祖焰鸡窗净。座对林皋鹤梦醒。</p>
<p>乔木阴森空色界。灵台皎洁绝凡情。隋珠赵壁由来重。怎及法华多宝经。</p>
<p><span style="color:#333399">登西藏大雪山纪胜<span lang="EN-US"></span></span></p>
<p>路入西天更有天。雪峰高矗万峰巅。乾坤阖辟非人世。法界氤氲集古仙。</p>
<p>四面山川收足下。一帘星斗挂窗前。云霞雾霭堪消受。却胜乘槎泛月边。</p>
<p><span style="color:#333399">潮州金山学校请讲心经众学生请题一偈<span lang="EN-US"></span></span></p>
<p>般若不属有无言。万象森罗一体圆。动止不昧当前鉴。迥出中流两岸边。</p>
<p>溪声说法听者听。猿鸟唱和玄中玄。触处逍遥触处是。桥头湘子亦灵源。</p>
<p><span style="color:#333399">赠胡文虎居士有序<span lang="EN-US"></span></span></p>
<p>在鼓山时与胡居士。暨林鸿超。同游喝水岩后。已十七年矣。居士多寓叻坡。近在香港建虎豹别墅。筑浮图数座工竣。于戊子春。派人至云门相邀到港赋赠。</p>
<p>喝水岩前同听钟。十余年事各西东。万金油药家家重。千佛祥光事事隆。</p>
<p>广植菩提根已熟。有缘香海又相逢。浮图七级皆多宝。万德庄严智慧隆。</p>
<p><span style="color:#333399">示空谈不行持者<span lang="EN-US"></span></span></p>
<p>佛法不是空口讲。言与行乖成两样。名闻利养快一时。热铁火轮苦万状。</p>
<p>袈裟底下失人身。地狱门中难解放。闭口不语三十年。此是上乘上上上。</p>
<p><span style="color:#333399">和许坚白居士原韵<span lang="EN-US"></span></span></p>
<p>山寺难邀长者车。何时枉驾过幽居。感君鼎力为屏翰。羡子心田胜美畬。</p>
<p>喜有新诗辉斗室。愧无白犬报音书。问予镇日浑何事。一句弥陀万虑舒。</p>
<p><span style="color:#333399">湾甸土司景绍文专人送袈裟至山问道答以诗<span lang="EN-US"></span></span></p>
<p>紫衣遥惠到柴扉。远隔关山入翠微。瘦骨自怜寒雨夜。栖鸟犹解望晴晖。</p>
<p>异风殊俗皆成佛。见性明心是指归。珍重谢君将厚意。一声清磬代归依。</p>
<p><span style="color:#333399">别之鼓山<span lang="EN-US"></span></span></p>
<p>光绪三十三年丁未。由京请藏回鸡足山。至厦门得莲公噩耗。转回鼓山。料理事毕告辞。大众再三挽留。以奉藏旋滇。又伤国难。不敢延缓。留偈作别。</p>
<p>夕阳归客感愁心。忆侍巾瓶泪满襟。诲我真修戒定慧。动人感叹去来今。<span style="font-size:10.0pt;">（四十余年沧桑之变老者不见青年不识）</span></p>
<p>龙髯未及斯何世。鹤影长空渺故林。今日真成生死别。孤怀廖落发长吟。</p>
<p><span style="color:#333399">和周谦牧居士原韵<span lang="EN-US"></span></span></p>
<p>楞严验性命击钟。日用不知带业浓。八万法门方便说。一言当下尽归宗。</p>
<p>梦同善恶僧依虎。劫度庄严鱼化龙。般若缘深文字胜。知君句里有机锋。</p>
<p><span style="color:#333399">和岑学吕居士原韵<span lang="EN-US"></span></span></p>
<p>一事一物皆道微。荼何苦也蕨何肥。天机活泼花迎鸟。人事艰难食又衣。</p>
<p>欲学修行齐放下。倘言向上更知稀。观空试向蒲团坐。那有身心与是非。</p>
<p><span style="color:#333399">附原作及序<span lang="EN-US"></span></span></p>
<p>甲申冬。日寇陷曲江。虚师由乳源派僧来迎。冒大风雪。迁途二日。乃抵云门。至则雪夜迎年矣。在寺两月。侍师时有启发。呈诗一首。</p>
<p>鸟道盘空入翠微。经旬积雪瘦山肥。断桥石乱迷樵屐。破寺云归补衲衣。</p>
<p>隐迹尚嫌林未密。清修宁怨粥常稀。棒头多谢吾师眼。今是何曾异昨非。</p>
<p><span style="color:#333399">偈答张溥泉居士继<span lang="EN-US"></span></span></p>
<p>扫除尘迹入山林。如幻林间伴野禽。懒惯云山闲似我。觉来宇宙小于心。</p>
<p>万缘顿息息何住。一念皆空空自吟。此径已通前后际。和光混俗罕知音。</p>
<p><span style="color:#333399">答屈光瑞居士<span lang="EN-US"></span></span></p>
<p>乐天问道在西湖。忆起金山事更娱。自是镇门须玉带。因而听法屈金吾。</p>
<p>放开鹤去前山远。觅得牛归牧草枯。弹罢无弦琴几曲。流商刻羽和还无。</p>
<p><span style="color:#333399">偈答黄蘅秋居士<span lang="EN-US"></span></span></p>
<p>忆曾揖别在香湖。一片丹心辅国都。千丈灯悬无我相。半龛香蔼是真吾。</p>
<p>月挑兔角江心阔。风系龟毛树影枯。四大本空何所住。浮云散净自虚无。</p>
<p><span style="color:#333399">和刘若英原韵<span lang="EN-US"></span></span></p>
<p style="text-indent:20.0pt;"><span style="font-size:10.0pt;">蚁光炎于丙子岁来南华礼祖后回泰被刺夫人刘若英以相片并诗寄来送入功德堂<span lang="EN-US"></span></span></p>
<p>茫茫苦海叹劳尘。善恶升沉自有因。报尽一生还是喜。了其千劫有何嗔。</p>
<p>裂开神网兼情网。始觉盘新日又新。汝是女流犹解事。楞严会上看华巾。</p>
<p><span style="color:#333399">原作<span lang="EN-US"></span></span></p>
<p>一念驰求未息尘。娑婆草草叹劳人。曹溪礼佛曾留影。泰国修罗忽动嗔。</p>
<p>宿债已酬诗债累。世情能淡道情新。宝林山水西天样。莫恋霓裳爱锦巾。</p>
<p><span style="color:#333399">随缘无碍三偈<span lang="EN-US"></span></span></p>
<p>自爱灵山入海湖。逍遥云鹤是良图。月挑兔角江妃避。风系龟毛石女呼。</p>
<p>道岸登时心即佛。慈航渡过我忘吾。云峰楚道曾超越。战伐声中一览无。</p>
<p>策杖寻幽路逶迤。寒花照眼一枝枝。峥嵘石壁摩空出。曲屈松阴匝地垂。</p>
<p>烘草三年僧久住。披云此日我来迟。徘徊不肯便归去。笑指青岚载咏诗。</p>
<p>清宵云卷月轮孤。湛寂心如定海珠。万法此时都不会。况论尘世事荣枯。</p>
<p>牛头妙契黄梅旨。虎伏长留石上趺。一个蒲团些子地。山青水绿总归吾。</p>
<p><span style="color:#333399">和王秋湄居士薳<span lang="EN-US"></span></span></p>
<p>禅门洙泗儒而佛。几个知恩解到家。百岁夜灯余硕果。五宗玄印此那伽。</p>
<p>妙严楼阁云何入。历劫稠林怎不邪。所愿福田时广种。曹溪永护古袈裟。</p>
<p><span style="color:#333399">附原韵<span lang="EN-US"></span></span></p>
<p>平生不昧曹溪水。仿佛南华是旧家。殊胜眼穷收窣堵。万函龙曜护楞伽。</p>
<p>余魂欲净犹惊劫。瑞像无言直破邪。乘愿憨山今得是。道场知复照袈裟。</p>
<p><span style="color:#333399">和真如居士韵<span lang="EN-US"></span></span></p>
<p>天真不假异和同。如影随形处处逢。时流当下能荐取。四生十类尽皆蒙。</p>
<p>大似伶人一场幻。有何尊卑富与穷。指点分明明似镜。切勿自负负祖翁。</p>
<p><span style="color:#333399">原作<span lang="EN-US"></span></span></p>
<p>如来德相众生同。畜狱翻身几度逢。地厚天高庸可共。驴前马后早相蒙。</p>
<p>明如足下犹轮翳。待出头来已劫穷。名自缚人人岂缚。对观怜煞老师翁。</p>
<p><span style="color:#333399">铁树开花偈（辛未年在鼓山讲梵网经方丈丹墀两株铁树满树开花）<span lang="EN-US"></span></span></p>
<p>优昙钵罗非凡品。随佛示应现金花。世间麟凤称祥瑞。现则吉庆昔人夸。</p>
<p>兹山丈室两铁树。众言此卉不敷花。当有主林神拥护。故示荣粹放奇花。</p>
<p><span style="color:#333399">樟树祈戒偈（在南华寺山门外古樟一株现僧相乞戒）<span lang="EN-US"></span></span></p>
<p>佛与众生同一体。瓶盘钗钏总是金。了知瓶等无殊异。生死涅槃一例平。</p>
<p>樟树求戒现僧相。如月印潭彻底清。心境幻化如马角。天堂地狱何喜惊。</p>
<p><span style="color:#333399">虎拜佛偈《乙亥年十一月在南华旧殿说戒夜深一虎来入戒台下伏跪点头被驻军见持枪追逐余劝阻后不敢入寺常近寺鸣吼》<span lang="EN-US"></span></span></p>
<p>众生颠倒十二名。有无色相各涵灵。南华颇与诸方别。虎伏庭前树听经。</p>
<p>奇异枯柏重生翠。古樟乞戒现沙门。大似灵山会未散。南询曾见主林神。</p>
<p>虎知崇拜佛威光。大小空等载典章。了知善恶皆是幻。弹指消殒历劫狂。</p>
<p>纵有千差与万别。随缘不变是金刚。者个如如常不动。清浊都来是道场。</p>
<p><span style="color:#333399">龙归依偈《壬申年在鼓山戒期福州南台江桥龙现老人须发俱白来座乞戒》<span lang="EN-US"></span></span></p>
<p>圣凡未兆绝形名。识海妄动浪不停。透彻真妄龟毛喻。烦恼菩提水与冰。</p>
<p>达多龙女有佛性。傀儡悲欢本无情。闽江老龙求归戒。罪心殒灭一道平。</p>
<p>梵戒宏施广无边。神龙崇敬祈真诠。岳神归依林夜徙。神灵显应动山川。</p>
<p>闽江龙为长者相。三年鼓山祈法缘。善知妙性常不坏。阿耨多罗当下圆。</p>
<p><span style="color:#333399">南华寺《前河流向寺门冲涌有碍余向南画地以改河流才兴工程一夜雨雷震大水横流次日新河顿成旧河填塞故纪之》<span lang="EN-US"></span></span></p>
<p>风雷并吼地灵惊。滂沱一夜到天明。开门另辟新世界。南岸河成一字形。</p>
<p>昔日分流皆没迹。沟坑洼曲似掌平。神工妙应非人测。岳神移松昔显灵。</p>
<p><span style="color:#333399">题鸡足山《钵盂峰祝圣寺天王殿前余亲手栽杉木二株于山门左右如杆不数年大数围冠胜全山》<span lang="EN-US"></span></span></p>
<p>手植百蕙钵峰前。为壮名山如锦然。门前双杉列左右。侍佛无倦不辞年。</p>
<p>垂枝清翠堪栖鹤。荫覆一方息热缠。谁解乘凉双树下。洞彻心源天外天。</p>
<p><span style="color:#333399">祝萧荣鹏居士双寿<span lang="EN-US"></span></span></p>
<p>兰陵堂上启华筵。西岛东瀛集众仙。弧矢高悬长至日。笙箫欢祝古稀年。</p>
<p>埙篪什奏家庭乐。兰玉临阶孙子贤。寒衲遥闻聊晋颂。木公金母寿绵绵。</p>
<p><span style="color:#333399">和方乃斌居士韵<span lang="EN-US"></span></span></p>
<p>忽见南山瑞霭浮。郁葱佳气迥难俦。材工鸠应经连月。<span style="font-size:10.0pt;">（诸君随带工师绘测）</span>香火销沈历几秋。</p>
<p style="text-indent:20.0pt;"><span style="font-size:10.0pt;">（自清初修复又将三百年）</span>禅悟谁能承鉴祖。溪名人尚说曹候。檀那功德真无量。聊献新茶学赵州。</p>
<p><span style="color:#333399">附原韵<span lang="EN-US"></span></span></p>
<p>岭南胜景称罗浮。福地曹溪堪与俦。六祖灵身垂不朽。憨师伟绩足千秋。</p>
<p>名山有幸来虚老。华寺重兴仗李侯。但愿甘泉曾饮者。明心见性续新州。</p>
<p><span style="color:#333399">叠颂古水鸟树林常说法<span lang="EN-US"></span></span></p>
<p>行阐宗风遍玉湖。桃花开放悟闽都。大千世外随人识。七十年前认故吾。</p>
<p>棕拂微扬风荐爽。蒲团坐破月轮枯。果能出有空斯相。静对能仁可入无。</p>
<p>行脚从来遍五湖。放眼南都又北都。嵩山另辟多分派。少室单传止认吾。</p>
<p>竹击早将文字扫。葛藤已向识田枯。何缘此地开方丈。得听赵州一个无。</p>
<p>曹溪分派抚仙湖。卓锡高人自上都。问字人来方让我。拈花佛授忽惊吾。</p>
<p>应知话堕云门在。何用磨砖笔海枯。愿得上方寻究竟。顿忘镜树一时无。</p>
<p>衍分万派洞庭湖。南北原来共一都。世出世间尔自尔。枝攀枝上我忘吾。</p>
<p>何时得把砖磨彻。此日先观笔阵枯。铁棒不妨频领略。承当言下听无无。</p>
<p>沧溟潮涌遍江湖。天末今成选佛都。飞锡东来谁作主。谈宗直下孰为吾。</p>
<p>云生岭上形无住。月定波心迹未枯。此际风光人共见。个中却笑一言无。</p>
<p>庐山才过鄱阳湖。何用干旄到上都。正忆杖头寻古佛。刚于指下识真吾。</p>
<p>昙花自此香流远。祇树从今叶未枯。愿向座前礼双足。空空沙界说真无。</p>
<p>大阐无遮面一湖。云游到此即名都。横磨宝剑惟风穴。趯倒胡床有道吾。</p>
<p>楚蜀滇黔金地满。东西南北草鞋枯。云横一派三峰瘦。山色遥看似有无。</p>
<p>抚水高踪忆子湖。阴浓缘树覆仙都。池流三昧清如许。天外孤峰瘦似吾。</p>
<p>一剑霜寒今更老。双松雪袭几曾枯。禅心依旧归云淡。望里烟波何处无。</p>
<p>曾经杖笠至西湖。峰是飞来镇浙都。若有一棒到得汝。不妨十智同于吾。</p>
<p>扬唇弄吻身先槁。竖拂擎拳手已枯。近来懒说法轮法。不向人间论有无。</p>
<p>相逢两会住太湖。打鼓弹筝赋两都。野鹤闲云忘世外。青山碧水总归吾。</p>
<p>书将贝叶池长润。调落梅花笛未枯。非心非物自开朗。一天空洞半尘无。</p>
<p>水绕三峰共一湖。听经顽石纪吴都。江流月透传心法。云去山存印故吾。</p>
<p>酒兴许邀彭泽饮。诗肠不为了元枯。行行欲话南金贵。笑指前溪肯过无。</p>
<p>惊添新绿涨西湖。海气云蒸列市都。对影云何我是尔。隔山可识彼为吾。</p>
<p>阶前拳石孤峰秀。堂下杯醪勺水枯。咄咄空书全大藏。欲寻一画看来无。</p>
<p>白云一片映晴湖。随处招提即佛都。说法仍然金地满。传依漫拟派当吾。</p>
<p>千年教外宗尤盛。七尺单前话未枯。南北顿圆俱在此。几翻拨转悟生无。</p>
<p>法雨霏微漾晓湖。行云流水过通都。远峰点翠莲开社。近水凝观月映吾。</p>
<p>玉麈潭倾花乱坠。诗瓢秋老兴非枯。自从识得沩山子。函丈何须更话无。</p>
<p>唱和新成拨砚湖。诗仙纸价贵三都。推开明月谁为比。踏遍青山不负吾。</p>
<p>地脉殊生渊自润。比肩岩秀石难枯。于今雪点红炉后。直下承当者个无。</p>
<p>薰风迢递遍江湖。凤岫龙山拥郡都。指上单前随处是。桃蹊学下冀调吾。</p>
<p>谱成白雪琴长润。梅落江城笛不枯。放掉收竿无不是。西江吸尽可传无。</p>
<p>庞山浮石到天湖。杯渡南来入五都。现相情形宁别尔。独尊宇宙量惟吾。</p>
<p>啸生远岳声非寂。诗出狂禅兴不枯。近来拈得峨嵋雪。六月严寒冻有无。</p>
<p>年来树帜在昆湖。今步俞元旧佛都。指岸登航先到彼。披襟当箭不须吾。</p>
<p>碓头米熟休言密。茗宛搜肠岂润枯。何事德山才入室。东西顾盼说无无。</p>
<p>金绳解缆渡仙湖。任施闲闲雅且都。随处三玄频指示。谁当一喝敢支吾。</p>
<p>遍周沙界原为法。坐破蒲团半是枯。柱杖而今云水外。岂嫌寸地卓锥无。</p>
<p>秘渡当年驾海湖。云津佛会已成都。华岭锡挂山为主。少室灯传壁印吾。</p>
<p>法说无边顽石点。道能精进爱河枯。俞元自此金沙布。量得维摩十笏无。</p>
<p>年来紫气遍江湖。香满檀林瑞满都。信口禅机皆有韵。随言棒喝岂支吾。</p>
<p>传灯座上花常茂。洗钵池边草不枯。莫道老僧多觉悟。诸缘放下总归无。</p>
<p>云满南山月在湖。道风披拂到京都。群贤唱咏分先后。多士赓歌别汝吾。</p>
<p>思透禅关偏有妙。句从意外岂同枯。淡心欲吸西江水。不识依稀万一无。</p>
<p>云归远岫月归湖。几载声名冠市都。心境圆明函慧镜。机峰迅彻剑昆吾。</p>
<p>遥瞻玉笋峰添秀。回首嵩山墨未枯。闻道西方游杖履。于今东步话虚无。</p>
<p><span style="color:#333399">寄禅和尚逝世经年雪中重过湘溪寺<span lang="EN-US"></span></span></p>
<p>昔年相遇楚江头。此日江南踏雪游。几树寒鸦迷古道。一声羌笛动新愁。</p>
<p>遗诗每诵心先碎。墓草成荒泪暗流。回忆北平凄绝处。龙华残寺影空留。</p>
<p><span style="color:#333399">吊沪上留云寺观月和尚<span lang="EN-US"></span></span></p>
<p>观师宏范气如虹。名在江南老宿中。二十余年辛苦事。算来一一付春风。</p>
<p><span style="color:#333399">悼天台华顶龙泉庵融镜老法师<span lang="EN-US"></span></span></p>
<p>临行悲嘱付衣锱。正是薰风四月时。门外影存陶令柳。堂高难和远公诗。</p>
<p>两翻荷叶添新翠。泪滴莲根叹色丝。惆怅吾师真面目。寒光一片透龙池。</p>
<p>领师棒喝两年余。自审通身痛未除。倘揭盖缠登宝地。便离烦恼见真如。</p>
<p>频沾慈惠春临半。得奉清光月上初。昨日传闻师坐脱。令人肠结不能舒。</p>
<p><span style="color:#333399">师翁妙莲老人西逝<span lang="EN-US"></span></span></p>
<p>陡惊慧日落西州。痛煞祇园诸比丘。石鼓山林都变色。白云猿鹤尽含愁。</p>
<p>推棺不见双趺露。入室方知半偈留。忆昔庐山曾记□。莲花再放定回头。</p>
<p><span style="color:#333399">悼宁波观宗寺谛闲法师<span lang="EN-US"></span></span></p>
<p>由来天道不吾欺。法运兴衰数与时。空假中观成妙谛。藏通别圆岂闲辞。</p>
<p>际兹末劫法独显。受托莲经是总持。册载持杭城分座日。辩才无碍仰师奇。</p>
<p><span style="color:#333399">悼赤山法老人<span lang="EN-US"></span></span></p>
<p>赤山高处竖法幢。群魔匿迹毒龙降。高旻道布三千里。胜侣兼收大小庞。</p>
<p>有雁悲鸣来北地。无人继席起南方。可怜一具风雷舌。付与吴江又楚江。</p>
<p><span style="color:#333399">悼沪上法藏寺兴慈法师<span lang="EN-US"></span></span></p>
<p>赤县潮高道岸崩。法雨随流逐沸腾。宝所苔封何所凭。眉毛排剑履薄冰。</p>
<p>老手支持菩提栅。急注仁王护国经。法轮圆转不曾停。髻珠受赏更谁能。</p>
<p>允宜长寿度众生。曲径无妨大道行。至人太上忍忘情。泰山肯比鸿毛轻。</p>
<p>不往天台待佛迎。弥留无疾密持名。宝池金莲标一茎。青选光交众眼青。</p>
<p>此界死哀彼生荣。七众一哭泪盈盈。茫茫苦海痛嘤嘤。一心不乱葵藿倾。</p>
<p>再来群希大愿乘。我闻如是欢笑声。俨然未散难弟兄。起灭无纵去来平。</p>
<p><span style="color:#333399">闻清一禅师讣感挽<span lang="EN-US"></span></span></p>
<p>勘破尘劳即学空。相传有诀好流通。摄心之外无余物。遍体寻来也甚融。</p>
<p>不舍因缘崇助道。多营福业化愚蒙。一朝遽赴莲池约。半壁西南又缺东。</p>
<p><span style="color:#333399">赠林鸿超居士七律并叙<span lang="EN-US"></span></span></p>
<p>居士与余在福建鼓山晤别已十七年。以相忆深。由闽经港来韶。步行抵云门。年届古稀。无饥倦之容。畅叙旧怀。不觉夜永。居士宿植德本。向道殷切。惜余无偃祖之饼茶。以接来机。深以为愧。翌日居士以先有预约。必须赴穗。临行。彼此依依。仍如东林送客。且行且谈。不觉又伴至曹溪。赡礼六祖。返马坝登车南行。居士坚嘱书赠。特缀七律一首。并送坛经一部。亦若永嘉之一宿而去也。时乙亥冬月初二日书于南华丈室。</p>
<p>不辞跋涉乳云蹊。为道浑忘困与饥。笑我已忘烟水梦。与君夜话饼茶稀。</p>
<p>晓风相送曹溪路。午饭才过马坝车。一宿觉参心愿遂。坛经珍重赠君归。</p>
<p><span style="color:#333399">遇盗说偈三首<span lang="EN-US"></span></span></p>
<p>丁亥冬月朔。陪林鸿超居士至南华礼祖毕。初三日回云门。由韶乘车。中途遇盗。迫众下车。跪地俯首。不准仰视。独嘱余立路旁。未加劫掠。余众财物。洗劫一空。即衣裤鞋袜稍好者即令剥去。致被劫者。身多裸露。时当严寒。风雪彻骨。难众冻苦。哭声嗡嗡。余虽幸免。不忍漠视。即脱卸衣物及包衣分众。遮其羞冷。稍感风寒。最惨者其中有青年男女二人。从友借资为小贩。服装货物尽被劫去。一无所存。食宿失所。冻馁堪虞。岂定业所感。因果如是欤。非圣莫知。因说偈曰。</p>
<p>时世不靖出门难。盗贼如林闻见寒。奸淫掳抢并烧杀。暴恶凶残太野蛮。</p>
<p>上天无路避无处。惶惶行坐睡难安。但愿人人崇佛说。休将因果等闲看。</p>
<p>平时视民如蝼蚁。变时蚁民逞虎威。搁路截劫剥衣裤。裸受风雪真惨凄。</p>
<p>嗟哉同侣俱遭劫。独余何幸璧全归。救急恤难同此情。打开包袱分僧衣。</p>
<p>清水因何变浊水。澄之渟之水自清。良民何以变为盗。主者治者须分明。</p>
<p>水过石激古所叹。天寒露重鹤有声。空王早树无为化。垂拱而治致太平。</p>
<p><span style="color:#333399">赠萧雪沧居士<span lang="EN-US"></span></span></p>
<p>弥陀一念挂心头。四色莲花涌作洲。七宝地成尘秽绝。一身归计去来休。</p>
<p>居同善友开因地。佛亦凡夫到圣流。汝自回光一返照。诞登彼岸有慈舟。</p>
<p><span style="color:#333399">像赞<span lang="EN-US"></span></span></p>
<p><span style="color:#333399">接引佛像赞<span lang="EN-US"></span></span></p>
<p>弥陀自性本天然。向外何劳更觅玄。欲识入廛垂手处。毫光常在指头尖。</p>
<p><span style="color:#333399">题汉口沈诵清居士绘观音菩萨感应图<span lang="EN-US"></span></span></p>
<p>正法明古佛。示现观音圣。能于群生中。悲感循机应。</p>
<p>鹰巢与蚌腹。鬼畜诸佛性。感令识本心。脱苦得清净。</p>
<p>如月印百川。普应与月同。海涵并镜鉴。菩萨广包容。</p>
<p>佛法妙难思。度世见神通。世人常瞻礼。自他证圆通。</p>
<p><span style="color:#333399">送子观音骑祥麟授书图赞<span lang="EN-US"></span></span></p>
<p>慈容满月玉纤纤。华钿云鬟翠欲添。为锡祥麟继世德。预先教授圣贤篇。</p>
<p><span style="color:#333399">手持贝叶大士赞<span lang="EN-US"></span></span></p>
<p>手中贝叶是何文。透彻名为观世音。处处圆通无障碍。闻声随类现全身。</p>
<p><span style="color:#333399">文殊大士像赞<span lang="EN-US"></span></span></p>
<p>高据狮王哮吼声。横拈柱杖智光明。当初错向清凉现。惹得丰干道姓名。</p>
<p><span style="color:#333399">初祖达摩像赞<span lang="EN-US"></span></span></p>
<p>西来何意。有句无句。梁王不问。问亦无据。</p>
<p>摘芦过江。不露行藏。脚根立稳。儿孙承当。</p>
<p>一花五叶。不信而得。壁观之徒。谁能入室。</p>
<p>昔来赚我。前驱蛊惑。一棒敌残。拽回天月。</p>
<p>皮毛脱尽。骨髓流血。依稀似有。有何言说。</p>
<p><span style="color:#333399">马祖像赞<span lang="EN-US"></span></span></p>
<p>妙体无形。随缘现相。衡岳磨砖。无端就样。踏杀天下。人天大匠。佛魔齐遣。一空依傍。四句百非。父子和唱。狮王哮吼。神龙跃浪。即心佛兮常心佛。不是心佛不是物。度生切兮春风拂。邪正都来机不失。咄咄万法非侣这是谁。吸尽西江犹汨沕。</p>
<p><span style="color:#333399">题兴云寺诸老和尚像赞<span lang="EN-US"></span></span></p>
<p>因李印泉居士。属予修复兴云寺。（又名西竺寺。）至寺百无一存。独有历代住持影堂犹在。再绘为一幅。</p>
<p>西竺兴云。诸老和尚。临济儿孙。法门大匠。</p>
<p>开创斯寺。功行无量。继位住持。后学模样。</p>
<p>纸墨所绘。是相非相。悬之堂中。道无真妄。</p>
<p>影不离真。离即皆谤。欲识真影。如是供养。</p>
<p>咦。且道个中事若何。眉毛八字横眼上。</p>
<p><span style="color:#333399">灵峤祖师赞并引<span lang="EN-US"></span></span></p>
<p>师未悉何许人氏。考诸古典。曾印心于马祖。隐于此山前岩。岩无名。以师号名之。今之寺址。原属龙潭。毒龙所居。多殃民。官绅请师制止。师诵华严。龙出听经。归降而去。患遂绝。众感其德。建中四年请于朝。赐建华严寺。迎师宏化。后他去。不知所终。</p>
<p><span style="color:#333399">赞曰<span lang="EN-US"></span></span></p>
<p>契马祖机。去来无碍。妙阐华严。龙归息害。</p>
<p>开辟石鼓。雷音普会。万古道同。如函合盖。</p>
<p><span style="color:#333399">灵峤祖赞<span lang="EN-US"></span></span></p>
<p>龙听华严。石鼓肇启。马祖一脉。光辉远迩。</p>
<p>水月道场。无是非是。苦海慈航。古佛同轨。</p>
<p>咦。白云千古自悠悠。一去无纵如逝水。</p>
<p><span style="color:#333399">灵树如敏禅师赞<span lang="EN-US"></span></span></p>
<p>和尚化世。以法为任。垂手接机。别无余欠。</p>
<p>堂中上座。人天广荫。真身犹存。千古明验。</p>
<p><span style="color:#333399">澄芳律师赞<span lang="EN-US"></span></span></p>
<p>父谓近执。子如妙吉。白日无端。被鬼神惑。</p>
<p>悲心济苦。三途无宅。踤身尘刹。报恩弘律。</p>
<p>谓圣化身。一个二个。神为饶舌。翻成话堕。</p>
<p>度生心切。将错就错。好不丈夫。被鬼看破。</p>
<p>慧命悬丝。悉愿负驮。挽转狂澜。力行毋惰。</p>
<p>竖降魔幢。亲冤通化。分身尘刹。瞻望税驾。</p>
<p><span style="color:#333399">如馨律师赞<span lang="EN-US"></span></span></p>
<p>律祖如馨。优波示兆。拣点将来。传神化妙。</p>
<p>好眼无翳。翳眼无耀。卅棒不饶。鬼争石窍。</p>
<p>法门秋晚。大道凌夷。木叉失守。僧行渐亏。</p>
<p>师继南山。洗涤忘疲。德感文殊。扶律遗规。</p>
<p><span style="color:#333399">为霖祖师赞<span lang="EN-US"></span></span></p>
<p>法门模范。古佛风规。融理事如圆镜。陶万化于钳锤。劈碎泰华兮。孰识巨灵之斧凿。剖判鸿蒙兮。始惊元气之淋漓。非疑世以骇俗。固大小之异宜。振兴梵刹入八闽。挽颓风之衰弊。彻继心灯宏五位。纂疏论之幽微。《作华严法华金刚等疏论纂要共一百五十卷》施大用于云山法会。《作云山法书等数十卷》金声玉振。竖法幢于圣箭祖堂。风动龙池。一发所系。狼藉洞上家风。千圣不传。破荡永祖活计。咦。宝所化城留不住。当观禅室烂如泥。</p>
<p><span style="color:#333399">净空和尚赞<span lang="EN-US"></span></span></p>
<p>尘嚣荡尽自飘然。植品朗如月在天。石鼓三鸣扬祖德。而今名胜永流传。</p>
<p><span style="color:#333399">妙莲和尚赞<span lang="EN-US"></span></span></p>
<p>稽首师翁。七坐道场。槟屿鹤山。八闽资粮。德感人天。闻者心降。法门龙象。名动帝皇。赐藏中外。思及遐方。法身遍在百草头。白塔堂上一炉香。</p>
<p><span style="color:#333399">鼎峰和尚赞<span lang="EN-US"></span></span></p>
<p>不落祖机。不堕佛位。不中不边。无同无异。左之右之。出类拔萃。一句弥陀。念念三昧。识与不识。有如是义。咦。了得人间闲岁月。此心真到如来地。</p>
<p><span style="color:#333399">达本和尚赞并引<span lang="EN-US"></span></span></p>
<p>师昔于本山执事多年。后与觉空大师等中兴雪峰。至年八十大众请师回山为住持。越五载。端坐而逝。</p>
<p><span style="color:#333399">赞曰<span lang="EN-US"></span></span></p>
<p>禅净耄龄杖锡还。雪峰重建梦中看。足拖敝履经残雪。手纫寒衣返故山。</p>
<p>寻味灵源依喝水。尚留白业在人间。那堪去后长相忆。云木苍苍欲闭关。</p>
<p><span style="color:#333399">莲茂和尚赞并引<span lang="EN-US"></span></span></p>
<p>师闽之南平县人。幼依本县开平寺脱白。得戒本山莲老人。后勤理寺务。几忘寒暑。历久不倦。莲公察其律仪清洁。处事忠勤。命为监院。复为开戒结缘。其德行为众所钦。</p>
<p><span style="color:#333399">赞曰<span lang="EN-US"></span></span></p>
<p>冲破世网。独占青莲。持涌泉戒。续开平焰。心源湛湛。珠耀海渊。佛性明明。日丽中天。虚空著楔。返本还源。咦。秋水莲天半夜月。十方尘刹一轮圆。</p>
<p><span style="color:#333399">融镜老人真赞<span lang="EN-US"></span></span></p>
<p>华顶山中。这老和尚。道齐诸祖。行继百丈。</p>
<p>吴越钦尊。一山德望。独耀天台。千崖花灿。</p>
<p>乾坤间气。法门大匠。人天眼目。后裔模范。</p>
<p>远水孤峰。澄潭月湛。漂渺遐风。千古之上。</p>
<p><span style="color:#333399">鸡足山悉檀寺妙龄和尚真赞<span lang="EN-US"></span></span></p>
<p>父母未生。本无形状。为了生缘。权现此相。</p>
<p>貌古神清。心花灿烂。石老云闲。鸟啼花放。</p>
<p>若问阿谁。妙龄和尚。</p>
<p><span style="color:#333399">鸡足山寂光寺云峰和尚真赞<span lang="EN-US"></span></span></p>
<p>这个老汉。神恰道况。戒若冰霜。澄潭月湛。</p>
<p>花灿幽崖。鸟啼青嶂。欲识此翁。松梢月上。</p>
<p><span style="color:#333399">庐山海会寺志善和尚<span lang="EN-US"></span></span></p>
<p>五老峰前老叟。也来纸上现丑。寂光镜内藏身。孟阳界里展手。有时千峰嶂外。有时十字街游。或啸月吟风。或土面灰头。提起远公念珠。当场不让师友。罔知世缘将毕。闹里抽手西走。咦。威音那畔已前事。尽在山僧一笔钩。</p>
<p><span style="color:#333399">宜兴显亲寺仁智和尚真赞<span lang="EN-US"></span></span></p>
<p>者老风颠。不落正偏。入廛垂手。脑后著拳。换骨抽肠。扫去帘纤。隔江招扇云里仙。直上祖图光大千。咦。欲识此翁真面目。鹧鸪啼彻百花鲜。</p>
<p><span style="color:#333399">文真老宿真赞<span lang="EN-US"></span></span></p>
<p>者个老撰。非狂非狷。貌悲骨刚。是恶是善。</p>
<p>立志参修。总期实现。逢个知音。心肝俱换。</p>
<p>废寝忘餐。山水不辨。三四十年。打成一片。</p>
<p>久而不荒。老而益健。劈破三关。融通百炼。</p>
<p>四祖呵呵。二祖称善。德播两浙。道弥海甸。</p>
<p>矍铄龙钟。庞眉鹤算。尊而不荣。贵而不贱。</p>
<p>远观是真。近睹目眩。恶水一瓢。云开日见。</p>
<p>问是阿谁。文真老汉。</p>
<p><span style="color:#333399">妙方和尚真赞<span lang="EN-US"></span></span></p>
<p>这个老汉。无名无相。自小出家。不会吃饭。永祖驱牛。濡师夺杖。几回钳锤。几顿痛棒。唤不回头。做模做样。口里喃喃。心中荡荡。如敌相逢。觌面不让。思之恨之。时刻不放。捉获冤家。活埋活葬。生与同生。死则同圹。一心不乱。千了百当。四大真非真。这个妄非妄。咦。三世诸佛一口吞。九品莲台随心上。阿谁如斯。妙方和尚。</p>
<p><span style="color:#333399">普照和尚真赞<span lang="EN-US"></span></span></p>
<p>裂爱见网。超出火宅。干蛊丛林。遐迩钦德。</p>
<p>貌悴骨刚。霜松雪柏。慕公之容。山青云白。</p>
<p>仰公之道。松风水月。性无边表。大道寥廓。</p>
<p><span style="color:#333399">法忍和尚真赞<span lang="EN-US"></span></span></p>
<p>道不在丹青。禅不在相貌。强自摹将来。赞之有何说。一笑震天涯。一语钦海岳。七祖一条棒。千僧唯一喝。豪气动坤维。风光穿碧落。从不轻视于人。就里有些些快活。衾枕天地兮自歌自乐。优游三界兮夜摩兜率。咦。他年要识真面目。万象森罗活卓卓。</p>
<p><span style="color:#333399">月霞法师真赞<span lang="EN-US"></span></span></p>
<p>九华翠峰。天地一脉。前贤守法。后贤循则。</p>
<p>简素质朴。甘苦同克。谦柔敬畏。保身全德。</p>
<p>禅林绚彩。十方启色。唯心即佛。了无滞惑。</p>
<p>无声如雷。岂关语默。不住人天。岂慕乐国。</p>
<p>脱体全空。归无所得。云峰出岫。崖峦挺持。</p>
<p>啼鸟声声。松风瑟瑟。</p>
<p><span style="color:#333399">圣修大师真赞<span lang="EN-US"></span></span></p>
<p>不是恁么形像。刚才起模画样。从来万法同根。究竟虚空等量。</p>
<p>鸡峰授汝律仪。冀汝法超吾上。作么天意难知。不料老存少丧。</p>
<p>非独汝殁动吾悲。同门谁堪为法将。</p>
<p><span style="color:#333399">鸡足山石钟寺宝莲和尚真赞<span lang="EN-US"></span></span></p>
<p>道在心传。岂在外观。烟巢鹤梦。月窟蟾寒。静里万缘藏鼻孔。笑中百事见眉端。垂老训诫后来者。嘱办丛林愿量宽。誓以佛法为轨范。海纳十方实可遵。</p>
<p><span style="color:#333399">自题半身像《何文标宽仁居士请》<span lang="EN-US"></span></span></p>
<p>半隐半显个模样。谓是祝圣老和尚。圆月当户非无身。兹时不欲露全相。</p>
<p>清光泻地太无端。谷答泉声何勾当。潇湘鸿雁未南飞。莫谓南溟无风浪。</p>
<p><span style="color:#333399">自题照像<span lang="EN-US"></span></span></p>
<p>这个皮袋。何须领会。潇湘俗子。佛门后代。</p>
<p>闽海缁衣。辛酸未懈。杯子扑落。堂砖花碎。</p>
<p>石人皱眉。虚空陨堕。两叩清凉。文吉途待。</p>
<p>奉跸秦川。终南雪盖。蜀藏西印。奔走中外。</p>
<p>旋国腾冲。萧然一衲。共语二旬。心空月白。</p>
<p>三谒鸡峰。息肩茅结。扶起刹竿。重理覆辙。</p>
<p>值法难起。百计心裂。驱驰四方。群策群力。</p>
<p>创佛教会。全国分设。新政时更。斗争为法。</p>
<p>数十年来。共修罗宅。驻十六寺。五兴祖刹。</p>
<p>披心沥胆。受尽磨折。或嗔或喜。空花水月。</p>
<p>有询佛法。无言可说。教令耕耘。但莫休歇。</p>
<p>搬砖弄斧。针灸透穴。饥飧渴饮。与世无别。</p>
<p>一息不继。羽毛鳞甲。苦哉轮回。沤波起灭。</p>
<p><span style="color:#333399">自题照像<span lang="EN-US"></span></span></p>
<p>貌瘁形枯。千差万异。状有所变。不变者谁。</p>
<p>变与不变。总是儿戏。身外之形。形外之相。</p>
<p>坐断中流。岂有两样。隐中有显。显中含隐。</p>
<p>隐显随缘。如波逐浪。隔山见烟。了知是火。</p>
<p>入林草伏。知有兽过。丹青妙手。欲觅者个。</p>
<p>端详问取。牛马驴骡。</p>
<p><span style="color:#333399">自赞（云南唐宽清请题）<span lang="EN-US"></span></span></p>
<p>这个痴汉不知羞。老大龙钟逐浪游。石火命光牛马走。不分清浊混时流。</p>
<p>自家大事犹难顾。专为他人耽甚忧。但看世事如累卵。多年未得一同俦。</p>
<p>真可叹。这老牛。莫到眼光落地使人愁。问渠为何不放下。侍众苦尽那时休。</p>
<p><span style="color:#333399">自赞（星州何宽洪请题）<span lang="EN-US"></span></span></p>
<p>这个阿师。眉横眼上。非圣非贤。非人鬼相。标示来者。毋昧此样。数十余年。东飘西荡。胡言乱语。当仁不让。谓是虚云。幻游世上。咄。</p>
<p><span style="color:#333399">自赞<span lang="EN-US"></span></span></p>
<p>本无名相欲呼谁。地狱天堂任所之。不是虚云不是你。莫把牛儿作马骑。（陈宽光居士请题）</p>
<p>不须问名相。饱子原是面。异形千万般。本体何曾异。</p>
<p>者个清虚理。出没任游戏。捉影显纸上。不是虚云意。（陈佛林居士请题）</p>
<p>偶游尘幻境。迎风一披襟。相识满天下。几人是知心。</p>
<p>虚空自寥廓。日月任浮沉。寄语忘机者。休从纸上寻。（星州陈一中居士请题）</p>
<p>有名有相便是我。无名无相是阿谁。虽将水墨描模样。是否虚云也未知。（罗宽普居士请题）</p>
<p>日出海浴。月圆影树。水湛波澄。有形随露。</p>
<p>作空花行。办水月务。降镜中魔。梦修六度。</p>
<p>灯笼露柱酬妙用。禅机拈作敲门户。（杨谷樵请题）</p>
<p>貌古形枯倚杖藜。画来亦似须菩提。真空正合留声色。春梦醒时听子规。（薛宽贤居士请题）</p>
<p>憨憨呆呆老冻脓。颠颠倒倒可怜生。走遍天涯寻知已。未知若个是知音。</p>
<p>挑雪填井无休歇。龟毛作柱建丛林。耗费施主钱和米。空劳一生受苦辛。（柳征铭宽智居士请题）</p>
<p>这个痴汉没来由。荆棘林中强出头。峰顶直钩寻钩鲤。海中拨火欲烹沤。</p>
<p>作事岂从人所事。怀忧不为我而忧。问渠何故寻烦恼。担子加肩未敢休。（星州佛慈居士请题）</p>
<p>田衣杖藜。幻游浮世。空融声色。夜月猿啼。天无涯际。云无有羁。应以比丘得度者。权现模样应来机。（菲律宾周宽度居士请题）</p>
<p><span style="color:#333399">为法兰和尚真赞<span lang="EN-US"></span></span></p>
<p>做得和尚。能转业障。藏拙龛中。放光纸上。</p>
<p>权名为真。实亦无妄。塞满虚空。那处著棒。</p>
<p><span style="color:#333399">附录赠诗<span lang="EN-US"></span></span></p>
<p><span style="color:#333399">请虚云老和尚住持南华</span></p>
<p align="right" style="text-align:right;text-indent:24.0pt;word-break:break-all">李汉魂<span>&nbsp; </span></p>
<p>载得高僧南渡日。正当斯寺中兴年。潮音欲听人如海。衣钵初来劫似烟。</p>
<p>谁恫风波沈大地。应携花雨散诸天。禅关寂寞吾犹羡。时觉钟声在耳边。</p>
<p><span style="color:#333399">送虚云上人之曹溪主持南华法席<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">释本清<span>&nbsp; </span></p>
<p>自从心法东来后。传到曹溪万法通。衣钵岂因窥祖位。风旛聊以见禅功。</p>
<p>獦獠更有谁称圣。龙象今惟公是雄。此日山门再收拾。十方翘首仰南宗。</p>
<p>中兴前后两清公。今古艰难一样同。莫叹人心深陷溺。已知法统不终穷。</p>
<p>再来定满慈悲愿。此去当宏化度功。回首鸡山迦叶迹。佛光映照岭云红。</p>
<p><span style="color:#333399">寿云老和尚百岁<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">林　森<span>&nbsp; </span></p>
<p>皎日东升。黑山顿曙。举杖一喝。龙降虎伏。</p>
<p>始兴鸡山。继辟西山。元戎下拜。国王动颜。</p>
<p>优昙栗开。菡萏梅放。菜化青莲。瑞雪春降。</p>
<p>念念应佛。其感乃神。鼓山归老。大法东行。</p>
<p>祖席重兴。宗风再振。经纬万端。公乃游刃。</p>
<p>缁推慈父。素载典型。谁谓公老。海鹤精神。</p>
<p>万众同祝。宝掌千龄。</p>
<p><span style="color:#333399">呈虚老人<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">张世冰<span>&nbsp; </span></p>
<p>阿育塔中一指燃。独将苦绪告青天。远游西域勤参道。谁效东坡对说禅。</p>
<p>乐此名山长岁月。任他沧海几桑田。来年入定推华首。虽有古人不见前。</p>
<p><span style="color:#333399">南华口占<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">止观居士<span>&nbsp; </span></p>
<p>五祖传心印。南宗第一人。曹溪留法乳。宝殿礼真身。</p>
<p>说顿空三昧。闻薰净六尘。住持延长老。古刹赖重新。</p>
<p><span style="color:#333399">虚云大师兼任潮州开元镇国禅寺方丈<span lang="EN-US"></span></span></p>
<p>金城寄古寺。俶始纪开元。东土梵天路。十方妙智门。</p>
<p>四洲无剩迹。《开元寺向有石刻四大部洲今已无存》二柱自摇旛。《唐制二石幢尚存》幸有阿兰若。纲维法典尊。</p>
<p>大法东来后。曹溪嗣法王。菩提无树相。山水有奇香。</p>
<p>千麦留衣钵。百龄纪瑞祥。佛陀常住世。三有沐慈光。</p>
<p><span style="color:#333399">呈虚云老和尚<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">何镜天<span>&nbsp; </span></p>
<p>终日长相思。此身所从来。悔恨往昔间。昏昏不自裁。</p>
<p>只道爱水好。却将净土埋。泥泞遂和合。清浊分不开。</p>
<p>饮了毒死人。泼了污沧海。于此痛伤心。相思泪盈怀。</p>
<p>昨日到空山。我师对我说。自不弄长绳。那有绊脚索。</p>
<p>白云影悠悠。皓月光灼灼。无心即无境。飘然自解脱。</p>
<p>来时我一个。去时何用多。剑锐丝易断。潭静水无波。</p>
<p>落花随水流。垂柳任莺梭。不来亦不去。拊掌笑呵呵。</p>
<p><span style="color:#333399">癸未仲春偕家子嘉兄谒南华次龚芝麓韵赋呈虚云我师<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">郑克堂<span>&nbsp; </span></p>
<p>古刹饶山水。道场云不封。愿船龙护岸。法座象成峰。</p>
<p>大德瞻灵塔。群迷警梵钟。东方正佛统。何止启南宗。</p>
<p>活佛回枯柏。辛劳振废庵。琳宫翚鸟革。圣迹焕山岚。</p>
<p>禅定云依岫。天空月印潭。十方沦劫火。消息叩瞿昙。</p>
<p><span style="color:#333399">别虚云老和尚<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">普明于槟榔<span>&nbsp; </span></p>
<p>趺坐谈经大辩才。也教顽石点头来。善根福德因缘具。不枉高登般若台。</p>
<p>前年石鼓侍头陀。开示禅机已许多。今日亲承瓶钵畔。那堪重唱别离歌。</p>
<p><span style="color:#333399">赠虚云老和尚<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">张嘉乐<span>&nbsp; </span></p>
<p>冒雨游山兴复多。石头路滑挽青罗。采来药草装沙袋。踏破云烟认竹窠。</p>
<p>听月我闻应若是。问花于尔意云何。禅师定入三摩地。劫外钟声认刹那。</p>
<p>一派分香自妙莲。昙花开到四禅天。西来龙藏归宗镜。东渡马鸣得祖禅。</p>
<p>像教只今凭护法。闲身许我学参禅。名山恍若曾相识。可是前生未了缘。</p>
<p><span style="color:#333399">赠虚老人<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">赵藩石禅<span>&nbsp; </span></p>
<p>迦叶传衣鸡足山。石门深闭二千年。中兴圣教须神武。看竖天龙一指禅。</p>
<p>家距名山三百里。世缘羁绁未遑来。乞师为我留吟榻。要看挲楞万壑开。</p>
<p>胜朝遗老入山多。应有摩崖罥薜萝。搜访山中古文献。更烦驱策赖头陀。</p>
<p><span style="color:#333399">赠虚云和尚<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">太　虚<span>&nbsp; </span></p>
<p>鸡足高峰云岭横。投师三友弟呼兄。雨花瓶钵经千里。田水袈裟纵百城。</p>
<p>今日魔宫将震动。他时法苑定增荣。智人已识登三佛。愧我无能觉此情。</p>
<p><span style="color:#333399">迎虚云和尚请藏回山<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">李福兴<span>&nbsp; </span></p>
<p>荒刹斜阳蔓草中。是谁轮奂集鸠工。石门钟响君来也。寺倒佛修古语同。</p>
<p>颁来华藏三千卷。缺补鸡山二百年。更有彩云迎贝叶。龙光一代诏旬宣。</p>
<p><span style="color:#333399">赠虚老人<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">张松林<span>&nbsp; </span></p>
<p>高山流水有圆音。访道虚云云外寻。我问西来师指北。一敲一唱我知心。</p>
<p>小诗寄到月嘉平。海会传观恐笑盈。七载归田荒笔砚。俗言只可对君评。</p>
<p><span style="color:#333399">上虚老和尚<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">程祖彝<span>&nbsp; </span></p>
<p>遗碑收拾草斑斑。铭志犹存石不顽。煮芋懒残轻宰辅。听经兜率返尘寰。</p>
<p>圆明大觉通三界。物我相忘付八还。欲问辟支诸佛土。鸡山遥对五台山。</p>
<p>南宗法脉溯曹溪。十地庄严众妙齐。午夜窗前驯白虎。巨灵掌上放金鸡。</p>
<p>山河大地归梅福。经卷残生愧阇黎。弘化建堂功最伟。禅机千古解人迷。</p>
<p><span style="color:#333399">敬题<span lang="EN-US"></span></span></p>
<p><span style="color:#333399">虚云老和尚近像<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">私淑弟子黄圆因<span>&nbsp; </span></p>
<p>五帝四朝曾坐阅。天生寿佛岂寻常。（壬辰一百十三岁）惜阴寸寸人同见。观化年年我敢忘。</p>
<p>法乳已传南弟子。金身犹指北都场。由来布道如云合。万里幽燕空远望。</p>
<p><span style="color:#333399">颂虚云老和尚<span lang="EN-US"></span></span></p>
<p>面目全真事迹奇。如来再世作人师。道周法界浑无物。身动眉毛即犯规。</p>
<p>终食之间严戒律。常功以外重修持。高深蠡管空窥测。游夏都难赞一辞。</p>
<p><span style="color:#333399">奉读虚云大师近作漫题其后即以赠之<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">长沙陈继舜时年七十有五<span>&nbsp; </span></p>
<p>湘兰衡芷吐奇芬。诗思飘然总不群。无量寿真无量佛。懒残而后有虚云。（大师今年百十三岁湖南湘乡县人）</p>
<p>百岁难逢人百岁。况过百岁又多年。曾经万劫神弥旺。行陆今真见地仙。</p>
<p>沧海流横水气腥。罡风抓浪似奔霆。凭君一念波罗蜜。制取乖龙弭耳听。（一九五二年国庆日。虚云大师与圆瑛法师同在北京广济寺。分别领导喇嘛僧尼。诵藏文经及发愿文。祝愿和平。）（注释。韩愈诗。割取乖龙两耳来。王维诗。安禅制毒龙。刘禹锡诗。独向昭潭制毒龙。注。谓禅家降伏其心也。）</p>
<p>拈花献佛众僧虔。三宝供来古寺前。一苇慈航连万国。和平声彻海云边。（壬辰岁国庆日。亚大和平会议锡兰代表团团长达马拉答纳法师及团员四人。代表锡兰佛教徒。赴广济寺。向中国佛教徒赠献佛舍利。贝叶经。菩提树等三宝。并于佛前献花。虚云大师代表中国佛教徒接受赠礼。参加典礼的。除西藏致敬团全体代表。及北京市各寺院八百多喇嘛僧尼和居士外。还有和平会议澳大利亚。缅甸。加拿大。印度。日本。土耳其及中美洲各国的代表等三十五人。）</p>
<p><span style="color:#333399">小时二章敬呈虚云大师印可<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">太仓护法弟子汪曾武·沐手和南年八十有七<span>&nbsp; </span></p>
<p>壬辰七月。（阳历八月）政府遣员往广东省城。奉迓住持滇缅间之鸡山护国祝圣寺湘乡一百十三龄高僧虚云大法师。率徒数十来京。开道场于广济寺七永日。祈祷世界和平。功德圆满。复建水陆道场。普渡众生。永消劫难。诚盛举也。犹忆逊清光宣之际。大师请藏来京。民政部尚书和硕肃忠亲王善耆。致敬优礼。为改钵盂寺为护国祝圣寺。赠予良厚。时余为承政厅员外郎。亲睹其事。曾侍从参谒。忽忽垂五十年。喜师重来。余则蹉跌。卧不能兴。无缘良觌。率赋七律二章以赠。藉结善缘。</p>
<p>文殊菩萨证前身。此是禅门一凤麟。梅树生莲呈异瑞。蒲团说法渡蒸民。</p>
<p>开坛七日期消劫。入定兼旬独悟真。蹋遍尘寰各益显。煨芋茹苦历艰辛。</p>
<p>清时请藏莅神京。曾记贤王倒屣迎。法物赠贻加厚惠。钵盂祝圣易新名。</p>
<p>岿然愿力超三界。籍甚声华震九城。四十余年劳景仰。无缘顶礼罄微诚。</p>
<p>［编者案］海内名流。赠虚老人诗。多不胜纪。编者曩住南华。见苏程庵中。所悬诗轴。已数百首。珠玉成唾。同心足赏。当时未及钞录。今书问之。已荡然矣。惜哉。</p>
<p>虚云和尚法汇竟</p>
<p><span lang="EN-US" style="&quot;Courier New&quot;">&nbsp;</span></p>
