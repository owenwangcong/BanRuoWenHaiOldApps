<p align="center" style="text-align:center"><b><span style="font-size:36.0pt;color:#FF6600">留候世家<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">西汉 司马迁 撰<span lang="EN-US"></span></span></p>
<p align="center" style="text-align:center"><span style="color:#003300">南朝宋 裴骃 集解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p>留侯张良者，其先韩人也。（一）</p>
<p>大父开地，（二）相韩昭侯、宣惠王、襄哀王。父平，相厘王、悼惠王。（三）悼惠王二十三年，平卒。卒二十岁，秦灭韩。良年少，未宦事韩。韩破，良家僮三百人，弟死不葬，悉以家财求客刺秦王，为韩报仇，以大父、父五世相韩故。（四）</p>
<p>良尝学礼淮阳。东见仓海君，（五）得力士，为铁椎重百二十斤。秦皇帝东游，良与客狙（六）击秦皇帝博浪沙中（七），误中副车（八）。秦皇帝大怒，大索天下，求贼甚急，为张良故也。良乃更名姓，亡匿下邳。</p>
<p>良尝闲从容步游下邳（坏）圯上（九），有一老父，衣褐，至良所，直堕其履圯下（十），顾谓良曰：‘孺子下取履！’良愕然，欲殴之。为其老，疆忍下取履。父曰：‘履我！’良业为取履，因长跪履之。父以足受，笑而去。良殊大惊，随目之。父去里所复还，曰：‘孺子可教也。后五日平明，与我会此。’良因怪（之），跪曰：‘诺。’五日平明，良往。父已先在，怒曰：‘与老人期，后，何也？去！曰：后五日蚤（音早）会。’五日鸡鸣，良往，父又先在，复怒曰：‘后，何也？去！曰：后五日复蚤来。’</p>
<p>（一） 《正义》曰：良字子房，按王符皇甫谧并以为韩之公族，姬姓也。《史记》：韦昭云：‘留今属彭城，即徐州沛县，今城内有张良庙，按张良求封留，以始见高祖于留故也。</p>
<p>（二） 大父，祖父。开地，名。</p>
<p>（三） 《系本》作桓惠王。</p>
<p>（四） 从昭侯至悼惠王，凡五君。</p>
<p>（五） 如淳曰：秦郡县无仓海。《师古》曰：仓海君，当时贤者之号。</p>
<p>（六） 服虔曰狙，伺候也，七预反。《索隐》曰：谓如狙之伺物，必伏而侯之也。</p>
<p>（七） 《地理记》云：郑阳武县有博浪沙。</p>
<p>（八） 《汉官仪》，天子属车三十六乘属车即副车，而奉车即御而从后。</p>
<p>（九） 圯，桥也。东楚谓之圯，音怡。</p>
<p>（十） 直，犹故也。一曰正也。谓至良所，正堕其履也。</p>
<p>五日，良夜未半往。有顷，父亦来，喜曰：‘当如是。’出一编（篇）书，曰：‘读是则为王者师，后十年兴。十三年孺子见我济北谷城山下黄石即我已。’（一）遂去，无他言，不复见。旦日视其书，乃《素书》（二）也，良因异之，常习（读）诵。</p>
<p>居下邳，为任侠。项伯尝杀人，从良匿。</p>
<p>后十年，陈涉等起兵，良亦聚少年百余人。景驹自立为楚假王，在留。良欲往从之，道遇沛公。沛公将数千人略地下邳，遂属焉。沛公拜良为厩将（三），良数以（素书）说沛公，沛公善之，常用其策；良为他人言，皆不省。良曰：‘沛公殆（四）天授。’故遂从之，不去见景驹。</p>
<p>沛公之薛，见项梁。共立楚怀王。良乃说项梁曰：‘君已立楚后，而韩诸公子横阳，君成贤，可立为王，益树党。（五）’项梁使良求韩成，立以为韩王。以良为韩申徒（六），与韩王将千余人西略韩地，得数城，秦辄复取之，往来为游兵颖川。</p>
<p>沛公之从雒阳，南出轘辕，良引兵从沛公，下韩十余城，击破杨熊军。沛公乃令韩王成留守阳翟，与良俱南，攻下宛，西入武关。沛公欲以兵二万人击秦峣（七）关下军，良说曰：‘秦兵尚强，未可轻；臣闻其将屠者子，贾竖易动以利。（八）愿沛公且留壁，使人先行，为五万人具食，益为张旗帜诸山上为疑兵（九），令郦食其（十）持重宝啖秦将。’秦将果畔，欲连和俱西袭咸阳，沛公欲听之。良曰：‘此独其将欲畔耳，士卒恐不从；不从必危，不如因其解（十一）击之。’</p>
<p>（一） 《括地志》云。谷城山在济州东阿县东。孔文祥曰：‘黄石公须眉皆白状，杖丹黎，履赤乌。’</p>
<p>（二） 实乃《素书》，盖传之者误也。</p>
<p>（三） 官名（音救）</p>
<p>（四） 近也</p>
<p>（五） 师古曰：‘广立六国之后共攻秦。’</p>
<p>（六） 即司徒</p>
<p>（七） 峣音尧</p>
<p>（八） 师古曰：‘商贾之志无远大，譬犹僮竖，故云贾竖。’</p>
<p>（九） 师古曰：‘皆所以表军之多，夸示敌人。’帜音试</p>
<p>（十） 音力异饥，解在《高纪》。</p>
<p>（十一） 卒将离心而懈怠</p>
<p>沛公乃引兵击秦军，大破之。遂（逐）北至蓝田，再战，秦兵竟败。遂至咸阳，秦王子婴降沛公。</p>
<p>沛公入秦宫，宫室帷帐、狗、马、重宝、妇女以千数，意欲留居之。樊哙谏沛公出舍，沛公不听。良曰：‘夫秦为无道，故沛公得至此。夫为天下除残贼，宜缟素为资。（一）今始入秦，即安其乐，此所谓“助桀为虐”。’且“忠言逆耳利于行，毒药苦口利于病。”愿沛公听樊哙言。’沛公乃还军霸上。</p>
<p>项羽至鸿门，欲击沛公，项伯乃夜驰入沛公军，私见良，欲与俱去。良曰：‘臣为韩王送沛公，今事有急，亡去不义。’乃具以语沛公。沛公大惊曰：‘为将奈何？’良曰：‘沛公诚欲倍项羽耶？’（二）沛公曰：‘鲰生（三）教我距关，无内诸侯，秦地可王也，故听之。’良曰：‘沛公自度能却项羽乎？’沛公默然良久，曰：‘固不能也。今为奈何？’良乃固要项伯见沛公。沛公与伯饮，为寿，结宾婚，令项伯具言沛公不敢倍项羽，所以距关者，备他盗也。及见项羽，后解，语在《羽传》。（四）</p>
<p>（一） 资，籍也。欲沛公反秦奢泰，服俭素以为籍也。《集解》徐广曰：‘一本“哙谏曰：‘沛公欲有天下邪？将欲为富家翁邪？’沛公曰：‘吾欲有天下。’哙曰：‘今臣从入秦宫，所观宫室帷帐珠玉重宝钟鼓之饰，奇物不可胜极。入其后宫。美人妇女以千数。此皆秦所以亡天下也。愿沛公急还霸上，无留宫中。’沛公不听<span lang="EN-US">*。’</span></p>
<p>（二） 倍背同。</p>
<p>（三） 服虔曰鲰，小人也。</p>
<p>（四） 沛公至鸿门，项王留与饮；范增数目羽击沛公，羽不应。范增起出，召项庄，使请以剑舞；项伯亦起舞，常以身翼蔽沛公，张良至军门，见樊哙，曰：‘今者项庄拔剑舞，其意常在沛公也。’哙直入怒甚，羽壮之。赐以酒，哙因谯让羽。有顷，沛公起如厕招樊哙出，从问道走军，令张良留谢。良问曰：‘大王来何操？’曰：‘我持白璧一双，欲献项王；玉斗一双，欲与亚父；会其怒不献，公为我献之。’良入谢曰：‘沛公不胜杯杓，不能辞。谨使臣良奉白璧一双，再拜献大王足下；玉斗一双，再拜奉大将军足下。’项王曰：‘沛公安在？’良曰：‘闻大王有意督过之，脱足独去，已至军矣。’项王受璧置座上，亚父受玉斗置之地，拔剑撞而破之，曰：‘唉！竖子身足与谋，夺项王天下者，必沛公也！’</p>
<p>汉元年正月，沛公为汉王，王巴蜀。汉王赐良金百镒，（一）珠二斗，良具以献项伯。汉王亦因令良厚遗项伯，使请汉中地。项王乃许之。遂得汉中地。汉王之国，良送至褒中，（二）遣良归韩。良因说汉王曰：‘王何不烧绝所过栈道，示天下无还心，以固项王意。’乃使良还行烧绝栈道。（三）</p>
<p>良至韩，韩王成以良从汉王故，项王不遣成之国，从与俱东。良说项王曰：‘汉王烧绝栈道，无还心矣。’乃以齐王田荣反，书告项王。项王以此无西忧汉心，而发兵北击齐。</p>
<p>项王竟不肯遣韩王，乃以为侯，又杀之彭城。良亡，闲行归汉王，汉王亦已还定三秦矣。复以良为成信侯，从东击楚至彭城，汉败而还，至下邑，汉王下马踞鞍而问曰：‘吾欲捐关以东等弁之，谁可与共功者？’良进曰：‘九江王黥布，楚枭将（四），与项王有绥，彭越与齐王田荣反梁地，此两人可急使。而汉王之将，独韩信可属（五）大事，当一面；即欲捐之，捐之此三人，则楚可破也。’汉王乃遣随何说九江王布，而使人连（六）彭越及魏王豹反，使韩信特（七）将兵击之，因举燕伐齐、赵。然卒破楚者，此三人力也。</p>
<p>张良多病，未尝特将也，常谋画策臣，时时从汉王。</p>
<p>汉三年，项羽急围汉王于荣阳，汉王恐忧，与郦食其谋桡（八）楚权。食其曰：‘昔汤伐桀，封其后于杞；武王诛纣，封其后于宋；今秦失德弃义，侵伐诸侯社稷，灭六国之后，使无立锥之地，陛下诚能复立六国后世，毕已受印，此其君臣百姓，必皆戴陛下之德，莫不乡风慕义，愿为臣妾。德义已行，陛下南乡称霸，楚必裣衽而朝。’汉王曰：‘善！趣刻印（九） 先生因行佩（十）之矣。’。</p>
<p>（一） 服虔曰：二十两曰镒。</p>
<p>（二） 括地志云：褒谷在梁州褒城县北。</p>
<p>（三） 师古曰：还，谓归还韩。且行且烧，所过之处皆烧之也。</p>
<p>（四） 枭，勇健也。</p>
<p>（五） 属，委也。</p>
<p>（六） 连，与相连结也。</p>
<p>（七） 师古曰：‘特，独也。专任之使将也。’</p>
<p>（八） 桡，弱也。音女教反。</p>
<p>（九） 趣与促同。</p>
<p>（十） 佩。谓授与六国使带也。</p>
<p>食其未行，良从外来谒汉王。汉王方食，曰：‘子房前！客有为我计桡楚权者。’具以郦生计告于子房，曰：‘何如？’良曰：‘谁为陛下画此计者？陛下事去矣！’汉王曰：‘何哉？’良对曰：‘臣请藉前箸为大王筹之（一）。’曰：‘昔者汤伐桀纣，封其后于杞者，度能制桀之死命也。今陛下能制项籍之死命乎？’曰：‘未能也。’其不可一也。武王伐纣，封其后于宋者，度能得纣之头也。今陛下能得项籍之头乎？’曰：‘未能也。’其不可二也。武王入殷，表商容之闾（二），释箕子之拘（一作囚），封比干之墓。今陛下能封圣人之墓，表贤者之闾，式智者之门乎？’（三）曰：‘未能也。’其不可三也。发钜桥之粟，散鹿台之钱，以赐贫穷。今陛下能散府库以赐贫穷乎？’曰：‘未能也。’其不可四矣。殷事已毕，偃革为轩；（四）倒载干戈，以示天下不复用；今陛下能偃武行文，不复用兵乎？’曰：‘未能也。’其不可五矣。休马华山之阳，示以无所为；今陛下能休马无所用乎？’曰：‘未能也。’其不可六矣。息牛桃林之野（五），示不复输积。今陛下能乎？’曰：‘未能也。’其不可七矣。且夫天下游士离其亲戚，弃坟墓，去故旧，从陛下者，徒欲日夜望咫尺之地；今复六国，立韩、魏、燕、赵、齐、楚之后，天下游士，各归事其主，从亲戚，反故旧，陛下谁与取天下乎？’其不可八矣。且夫楚唯无强，六国立者，复桡而从之，（六）陛下焉得而臣之？诚用此之谋，陛下事去矣。’</p>
<p>（一） 求借所食之箸用指画也。</p>
<p>（二） 师古曰：‘商容，殷贤人也。里门曰闾。表显异之。’</p>
<p>（三） 师古曰：‘式，亦表也。一说至其门而抚军式，所以敬之。’</p>
<p>（四） 革者，兵车。轩者，朱轩也。谓废兵车而用乘车也。</p>
<p>（五） 晋灼曰：‘在弘农阁乡南谷中。’师古曰：‘《山海经》云：“夸父之山，北有林焉，名曰桃林，广围三百里。”即谓此也。其山谷今在閺乡县东南，湖城县西南，去湖城三十五里也。’</p>
<p>（六） 唯当使楚无疆，疆则六国弱从之。</p>
<p>汉王辍食吐哺，（一）骂曰：‘竖儒，几败而公事（二）！’令趣销印。</p>
<p>汉四年，韩信破齐，而欲自立为齐王，汉王怒。张良说汉王，汉王使良授齐王印信，语在《信传》。（三）</p>
<p>五年冬，汉王追楚至阳夏南，战不利，而壁固陵，诸候期不至。良说汉王，汉王用其计，诸侯皆至。语在“项籍“事中。（四）</p>
<p>汉六年正月，封功臣，良未尝有战斗功。高帝曰：‘运筹策帷幄中，决胜千里外，子房功也。自择齐三万户。’良曰：‘始臣起下邳与上会留，此天以臣授陛下。陛下用臣计，幸而时中，臣愿封留足矣，不敢当三万户。’乃封张良为留侯，与萧何等俱封。</p>
<p>六年，上已封大功臣二十余人，其余日夜争功而不决，未得行封。上在雒阳南宫，从复道（五）望见诸将，往往相与坐沙中偶语。上曰：‘此何语？’留侯曰：‘陛下不知乎？此谋反耳。’上曰：‘天下属安定（六），何故而反乎？’留侯曰：‘陛下起布衣，以此属取天下；今陛下已为天子，而所封皆萧、曹故人所亲爱，而所诛者，皆生平所仇怨；今军吏计功，以天下不足以□封，此属畏陛下不能尽封，恐又见疑平生过失及诛故，即相聚谋反耳。’</p>
<p>（一） 师古曰：‘辍。止也。哺。食在口中也。音捕。’</p>
<p>（二） 而公。高祖自谓也。</p>
<p>（三） 淮阴侯传曰：楚方急围汉王于荣阳。韩信使者至。发书。汉王大怒。骂曰。吾困于此。旦暮望若来佐我。乃欲自立为王。张良陈平蹑汉王足。因附耳语曰。汉方不利。宁能禁信之王乎。不如因而立。善遇之。使自为守。不然变生。汉，亦悟。</p>
<p>（四） 汉王谓张良曰：‘诸侯不从奈何？’对曰：‘楚兵且破？二人未有分地，其不至固宜；今能取睢阳以北至谷城，皆以王彭越。从陈以东傅海与齐王信。何？能捐此地以与两人，使各自为战，则楚易破也。’汉王从之。于是韩信、彭越皆引兵来。</p>
<p>（五） 如淳曰。复音复上下有道。故谓复道。</p>
<p>（六） 属。近也。</p>
<p>上乃忧曰：‘为将奈何？’留侯曰：‘上平生所憎，群臣所共知，谁最甚者？’上曰：‘雍齿与我有故怨（一），数窘辱我，我欲杀之，为其功多，不忍。’留侯曰：‘今急先封雍齿，以示群臣，群臣见雍齿先封，则人人自坚矣。’于是上仍置酒，封雍齿为什方侯（二）。而急趣丞相御史定功行封。群臣罢酒，皆喜曰：‘雍齿尚为侯，我属无患矣。’</p>
<p>刘敬说高帝曰：都关中，上疑之。左右大臣皆山东人，多劝上都雒阳：‘雒阳东有城皋，西有肴黾，倍河，向伊雒，其固亦足恃。’留侯曰：‘雒阳虽有此固，其中小，不过数百里，田地薄，四面受敌，此非用武之国也。夫关中，左肴函（三），右陇蜀（四），沃野千里（五），南有巴蜀之饶，北有胡苑之利（六）。阻三面而固守，独以一面东制诸侯。诸侯安定，河渭漕挽天下，西给京师，诸侯有变，顺流而下，足以委输。此所谓金城千里，天府之国也（七）。刘敬说是也。’于是高帝即日驾西都关中，留侯从入关。留侯性多病，即道引不食谷（八），杜门不出。</p>
<p>岁余，上欲废太子，立戚夫人子赵王如意。大臣多谏争，未能得坚决者也。吕后恐，不知所为。人或谓吕后曰：‘留侯善画计筴，上信用之。’吕后乃使建成侯吕泽劫留侯，曰：‘君常为上谋臣，今上日欲易太子（言日日欲易之），君安（九）得高枕而卧乎？’留侯曰：‘始上数在困急之中，幸用臣筴。今天下安定，以爱欲易太子，骨肉之间，虽臣等百余人何益？’吕泽强要曰：‘为我画计。’</p>
<p>（一） 未起时有故怨。师古曰：‘每以勇力困辱高祖。’</p>
<p>（二） 师古曰：‘地理志属广汉，今属益州。什音十。’</p>
<p>（三） 肴。三肴山，在函谷关。</p>
<p>（四） 陇山。南连蜀之岠山。故云陇蜀。</p>
<p>（五） 师古曰：‘沃者，灌溉也。言其土地皆有灌溉之利，故云沃野。’</p>
<p>（六） 苑，马牧。师古曰：‘谓安定、北地、上郡之北与胡相接之地，可以畜牧者。’</p>
<p>（七） 师古曰：‘财物所聚谓之府。’</p>
<p>（八） 孟康曰：服辟谷药而静居行气。道读曰导。</p>
<p>（九） 师古：焉也。</p>
<p>留侯曰：‘此难以口舌争也。顾（一）上有所不能致者，天下有四人（二）。四人者年老矣，皆以为上慢侮士，故逃匿山中，义不为汉臣。然上高此四人。今公诚能无爱金玉璧帛，令太子为书，卑辞安车，因使辩士固请，宜来（三）；来以为客，时从入朝，令上见之，则必异而问之，上知此四人贤，则一助也。’于是吕后令吕泽使人奉太子书，卑辞厚礼，迎此四人。四人至，客建成侯所。</p>
<p>汉十一年，黥布反，上病，欲使太子将，往击之。四人相谓曰：‘凡来者，将以存太子；太子将兵，事危矣！’乃说建成侯曰：‘太子将兵，有功则位不益（四），太子无功还，则从此受祸矣！且太子所与俱诸将，皆尝与上定天下枭将也，今使太子将之，此无异使羊将狼也。皆不肯为尽力，其无功必矣！臣闻“母爱者子抱”（五），今戚夫人日夜侍御，赵王如意常抱诸前，上曰：“终不使不肖子居爱子之上，”明乎其代太子位必矣。君何不急请吕后。承闲为上泣言（六）：“黥布，天下猛将也，善用兵。今诸将皆陛下故等夷（七），乃令太子将此属，无异使羊将狼，莫肯为用，且使布闻之，则鼓而行西耳（八）。上虽病，强载辎车卧而护之（九），诸将不敢不尽力。上虽苦，为妻子自强。”’于是吕泽立夜见吕后，吕后承闲为上泣涕而言，如四人意。上曰：吾惟竖子固不足遣（十）。而公自行耳。’于是上自将兵而东，群臣居守，皆送至灞上。留侯病，自强起至曲邮（十一），见上曰：‘臣宜从，病甚。楚人剽疾，愿上无与楚人争锋。’因说上曰：‘令太子为将军，监关中兵。’上曰：‘子房虽病，强卧而傅太子。’是时，叔孙通为太傅，留侯行少傅事。</p>
<p>（一） 师古：念也。</p>
<p>（二） 四皓也。秦末汉初四个隐士。即东园公、甪（音鹿）里先生、绮里季、夏黄公。因避战乱而隐居于商山，四人年皆八十余岁。须眉皓，时称商山四皓。汉高祖即位，欲延至为官而不得。后高祖欲废太子盈，立赵王如意，吕后用张良计策，以厚礼迎四人到朝廷，随太子见高祖，高祖见太子得此四人，说：‘羽翼成矣。’如是打消废太子之意。按《陈留志》云‘园公姓瘐，字宣明，居园中，因以为号。夏黄公姓崔名广，字少通，齐人，隐居夏里修道，故号曰夏黄公。甪里先生，河内轵人，太伯之后，姓周名术，字元道，京师号曰霸上先生，一曰甪里先生’。又孔安国《秘记》作‘禄里’此皆王劭据崔氏、周氏系谱及陶元亮《四八目》而为此说。</p>
<p>（三） 师古曰：‘宜应得其来。’</p>
<p>（四） 师古曰：‘太子嗣君，贵已极矣，虽更立功，位无加益矣。’</p>
<p>（五） （此语出《韩子》）</p>
<p>（六） 师古曰：‘因空隙之时。’</p>
<p>（七） 等夷，言等辈。</p>
<p>（八） 言无所畏。</p>
<p>（九） 师古曰：‘辎车。监领诸衣车也。护。谓将。’</p>
<p>（十） 惟。思也。</p>
<p>（十一） 索隐曰。郡国志长安有曲邮。聚汉书旧仪云。五里一邮。</p>
<p>汉十二年，上从击破布军归，疾益甚，愈欲易太子，留侯谏，不听，因疾不视事。叔孙太传称说引古今以死争太子。上详许之（一），犹欲易之。及燕置酒，太子侍，四人从太子，年皆八十有余，须眉皓白，衣冠甚伟（所以谓之四皓）。上怪之，问曰：‘彼何为者？’四人前对，各言名姓，曰：‘东园公、甪里先生，绮里季，夏黄公。’上乃大惊，曰：‘吾求公数岁，公辟逃我，今公何自从吾儿游乎？’四人皆曰：‘陛下轻士善骂，臣等义不受辱，故恐而亡匿；窃闻太子为人仁孝，恭敬爱士，天下莫不延颈欲为太子死者，故臣等来耳。’上曰：‘烦公幸卒调护（二）太子。’</p>
<p>四人为寿已毕，趋去，上目送之。召戚夫人指示四人者曰：‘我欲易之，彼四人辅之，羽翼已成，难动矣。’吕后真而主矣。戚夫人泣，上曰：‘为我楚舞，吾为若楚歌。’歌曰：‘鸿鹄高飞，一举千里。羽翮已就，横绝四海（三）；横绝四海，当可奈何！虽有矰缴（四），尚安所施！’歌数阕（五），戚夫嘘唏流涕，上起去，罢酒。竟不易太子者，留侯本招此四羽之力也。</p>
<p>留侯从上击代，出奇计下马邑，及立萧何相国（六），所与上从容言天下事甚众，非天下所以存亡，故不著（七）。留侯乃称曰：‘家世相韩，及韩灭，不爱万金之资，为韩报仇强秦，天下振动。今以三寸舌为帝者师，封万户，位列侯，此布衣之极，于良足矣。愿弃人间事，欲从赤松子游耳（八）。’乃学辟谷，道引轻身（九）。会，高帝崩，吕后德留侯，乃强食（十）之，曰：‘人生一世间，如白驹过隙，何至自苦如此乎！！’留侯不得已，强听食。</p>
<p>（一） 详一作佯</p>
<p>（二） 《集解》：犹营护也。师古曰：‘调谓和平之，护谓保安之。’</p>
<p>（三） 师古曰：就，成也。绝，谓飞而直度也。</p>
<p>（四） 矰，音增，矢也。缴之若反戈射也。《索隐》马融注《周礼》云：‘矰者，缴系短矢谓之矰。’又云：‘矰，一弦，可以仰高射，故云矰也。’</p>
<p>（五） 曲终为阕。</p>
<p>（六） 服虔曰：‘何时未为相国，良劝高祖立之。’</p>
<p>（七） 师古曰：‘著，谓书之于史。’</p>
<p>（八） 赤松子，中国古代神话中的仙人，相传说一为帝喾之师。颜古师注：神农时为雨师，服水玉，教神农能入火自烧，至昆仑山上。常止西王母石室。随风雨上下。炎帝少女追之，亦得仙俱去。</p>
<p>（九） 断谷、绝谷、绝粒。</p>
<p>（十） 师古曰：‘食读曰垯，音饲’</p>
<p>后八年卒，谥为文成侯，子不疑伐侯（一）。</p>
<p>子房始所见下邳圯老父与《素书》者。后十三年从高帝过济北，果见谷城山下黄石，取而葆祠之（二）。留侯死，并葬黄石冢，每上冢伏腊，祠黄石。留侯不疑，孝文帝五年（三），坐不敬，国除。</p>
<p>太史公曰：‘“学者多言无鬼神，然言有物（四）。至如留侯所见老父予书，亦可怪矣。高祖离困者数矣（五），而留侯常有功力焉，岂可谓非天乎？”上曰：“夫运筹筴帷帐之中，决胜千里外，吾不如子房。”’余以为其人计魁梧奇伟；至见其图，状貌如妇人好女。盖孔子曰：‘以貌取人，失之子羽（六）。’留侯亦云。</p>
<p>（一） 《集解》徐广曰：‘文成侯立十六年卒，子不疑代立十年，坐与门大夫吉谋杀故楚内史，当死，赎为城旦，国除。’</p>
<p>（二） 《史记》珍、宝字皆作葆。</p>
<p>（三） 《汉书》作三年。</p>
<p>（四） 物。谓精怪及药物也。</p>
<p>（五） 离，遭也。</p>
<p>（六） 《仲尼弟子传》云：‘状貌甚恶。’又《韩非子》云：‘子羽有君子之容，而行不称其貌。’与《史记》文相反。《索隐述赞》：‘留侯倜傥，志怀愤惋；五代相韩，一朝归汉。进履宜假，运筹神算；横阳既立，申徒作扦。灞上扶危，固陵静乱；人称三杰，辩推八难。赤松愿游，白驹难绊；嗟彼雄略，曾非魁岸。’</p>
