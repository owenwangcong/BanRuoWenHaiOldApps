<p align="center" style="text-align:center"><b><span style="font-size:36.0pt;color:#FF6600">楞严经悬镜<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明·憨山大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p>师金陵全椒人也，姓蔡氏，父彦高，母洪氏；梦大士携童子入门，抱之遂有娠。及诞，白衣重胞，有异香，出家报恩忝笑岩，岩示以本分钳锤；后结茆北台龙门。一日粥罢经行，忽立定，不见身心，惟一大光明藏，湛满圆寂如大圆镜；说偈云：瞥然一念狂心歇，内外根尘俱洞彻，翻身触破太虚空，万象森罗从起灭。</p>
<p>师因弘法，改婴世难，而道望益高。天启癸亥坐化曹溪，寿七十八，著梦游集行世。</p>
<p>赞曰：弘道婴难，其道益弘，曹源一滴，千里同风，龙象蹴蹋，振聩启聋，一灵皮袋，辉映卢公。</p>
<p><span style="color:#333399">首楞严经悬镜序<span lang="EN-US"></span></span></p>
<p>原夫首楞严经者，乃诸佛之秘藏、修行之妙门、迷悟之根源、真妄之大本；而其所谈直指一味清净如来藏真心为体。盖此心体本自灵明廓彻，广大虚寂，平等如如，绝诸名相，圣凡一际，生佛同等；然迷之则生死无端，悟之则轮回顿息。是以吾佛证此，愍物迷之，故假大权发启斯教，大开修证之门，曲示归家之路。是以一部所诠，从始洎终不出迷悟、真妄二法，然迷途万状，悟有多门，若克体穷源不无其要；至若从迷至悟之方、返妄归真之指，端在楞严大定三观妙门；若欲洞观法界、彻见自心、觌体还源，莫斯为要。</p>
<p>慨夫文词简奥、义理幽深，虽诸家注疏精畅发明，而学者贪程罔知捷径，致使理观昧于陈言，修习失于正受；清不揆固陋，志尝刻意斯文，杜绝见闻，穷历冰雪，顾智识暗昧非敢妄拟圣心，每于一线通途粗述鄙意潜修之士若揽镜以照形，愿即事安心顿融藏性者矣！</p>
<p align="right" style="text-align:right;text-indent:24.0pt;">万历丙戌冬憨山头陀德清书于东海那罗延窟<span>&nbsp; </span></p>
<p><span style="color:#333399">首楞严经悬镜<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">明东海那罗延窟海印沙门释德清述<span>&nbsp; </span></p>
<p><span style="color:#333399">将通大义总启二章（三分大义别具通议兹不繁列）初大开修证之门（从初启请至结经名）次曲示迷悟差别（从精研七趣至五十重阴魔）<span lang="EN-US"></span></span></p>
<p><span style="color:#333399">初中略有四义：一：示三观之体。二：示三观之相。三：示三观之用。四：结三观之名<span lang="EN-US"></span></span></p>
<p>初开修证门中有四意者，良以真源湛寂，绝生灭之端；法界幽玄，泯圣凡之迹；本无修证，岂属迷悟？今依不迷之迷，故立无修之修，斯有无证之证矣！盖迷真逐妄，遂沉生死之流；今欲返妄归真，须建依真之行。而此经者，盖以一味清净法界如来藏真心为体；依此一心，建立三观，修此三观，还证一心；故曰：无不从此法界流，无不归还此法界。是以阿难示同未悟，不达此心，故一向多闻未得无漏，不能顿拔生死之根，遂溺摩登淫舍之难；由是殷勤启请三观妙门。故我世尊先示一心照明万法，而首告之曰：一切众生生死相续，皆由不知常住真心性净明体。又曰：有三摩提名大佛顶首楞严王具足万行，十方如来一门超出妙庄严路。观此二语，足见全经之旨岂非欲令先悟一心，依之建立三观，修此三观，还证一心者乎？洎乎一往所答，虽多方决择、委曲搜扬，无非显示一心之源、密陈三观之体；（从初卷至四卷中）因之起行造修，勾引二十五圣旁通悟入之方，敕选耳根正是最初方便。（从四卷半至六卷初）是使初心创志则知观相分明，然后任运一心，法尔浅深，具有断惑证真高下之用。（从七卷初至八卷中）修断已极故结指观门，使始终一源不出楞严大定，故以经名而系之终焉，此实通途之大旨也！</p>
<p><span style="color:#333399">初示三观之体：<span lang="EN-US"></span></span></p>
<p>而此体者，所谓常住真心性净明体，即一真法界如来藏心也！先示此体为所观之境，要依此体启大智用故。然此藏心具有三义：一空如来藏、二不空如来藏、三空不空如来藏。</p>
<p>一空如来藏者：谓此藏性其体本空，一法叵得。如摩尼珠其体空净，了无色相；虽有随方之色，色不离珠，以即珠故。真心本净，了绝妄缘，虽有随缘之妄，妄不离真，以即真故，名曰真空；故为观者先示真心以为观体，能观此体名真空观。（经名奢摩他，亦名体真止）从此经首阿难启请，世尊许说，曰有三摩提名大佛顶首楞严王具足万行，十方如来一门超出妙庄严路起，一往七征八辩，始则决择真妄；且云妄不是真，以明五蕴身心不有、世界本空，破我法二执，以显本觉真如；以至三科七大会归藏性，然后真妄和融，方显妄即是真；从浅洎深，大段总显空如来藏理。（从初卷启请至第三卷终）</p>
<p>不空如来藏者：谓此藏体虽空，具有恒沙称性功德，包含融摄，纤悉不遗。如摩尼珠其体虽净，具有圆照之用，而能随方现一切色，色即是珠，以珠现故。藏性虽空，而能随缘显现十界依正之相，相即是性，以性起故，名不真空；故为观者示此藏性以为观体，能观此体名不空观。（经名三摩，亦名方便随缘止）此从富那执相难性，三种相续，深穷生起之由，委明循业发现之义，总显不空之体。（始从四卷初至本卷故发真如妙觉明性有半卷经文，计一千五百余言。）</p>
<p>空不空如来藏者：谓此藏性其体清净，能应能现。如摩尼珠其体净圆，净故非色，以即珠故；圆故能应，非不色，以即色故；非色非珠。而此藏性其体净圆，净故非相，以即性故；圆故能现，非不相，以即相故；非相非性，名空不空；非相故空，非性故不空，非即非离，平等如如，名曰中道；故为观者示此藏性以为观体，能观此体名中道观。（经名禅那，亦名离二边分别止，亦名等持。此从四卷中而如来藏非心等起，至即常乐我净等，文有二章，几三百言。）</p>
<p>然上三谛体虽不二，举一即三，终带名言，犹存历别，未及一心之源，难契圆融之旨；必若离即离非，是即非即，则藏心妙性彻底穷源，绝诸对待；良以双离则双泯，双是则双存；存则三谛灵然，泯则一心无寄；寂照同时，存泯无碍，唯在忘言者可以神会、绝虑者可以心通，可谓妙契寰中、泯同法界矣！圆融圆融，深思深思，历然不昧；故佛开示已毕，乃总告之曰：上来所说藏性之理如此深妙，如何汝等以所知心而能测度、世间语言而能入哉？且此妙理人人本具，然虽本具隐而未现；譬如琴瑟虽有妙音，非妙指不能发；众生虽具妙心，非妙观不能显。且如我今证此真心，安住大定，圆照法界，凡有动作皆是大用现前；汝等迷之，举措云为皆是尘劳业用；故曰：如我按指，海印发光，汝暂举心，尘劳先起。此无他故，盖由不肯勤求，得少为足耳！当机遂请何因有妄？要显妄元无因，使悟妄不离真，亦似头非外得。然此天然妙性不假修成，但能一念回光，方悟神珠本有，故随结责戏论，切劝修持；乃曰：汝虽忆持十二部经，不如一日修无漏业，如何自欺尚留观听而不修之？是以阿难闻说，疑惑消除，心悟实相，遂乃请入华屋，摄伏攀缘，冀得陀罗、入佛知见等。由是观之，大□一往开示藏性，岂非欲令先悟一心，依之建立三观妙行，然后行成解绝，顿证一心者乎？</p>
<p>初示三观之体属见道分竟<span style="&quot;Times New Roman&quot;;&quot;Times New Roman&quot;">。</span><span lang="EN-US" style="&quot;Courier New&quot;"></span></p>
<p><span style="color:#333399">二示三观之相者：<span lang="EN-US"></span></span></p>
<p>由前开示一真法界如来藏心，而此心体具有广大智慧光明义故，说名为智；今以即体之智，还照寂灭之体，理智一如，离念离相，名一心源，了无说示；今约真妄生灭之门，会取返妄归真之路，方便施设亦有三重；以智照理故单以观名，约妄相以明故曰观相。</p>
<p><span style="color:#333399">且略示观门一：奢摩他空观二：三摩钵提不空观三：禅那中道观<span lang="EN-US"></span></span></p>
<p><span style="color:#333399">一奢摩他名空观者：<span lang="EN-US"></span></span></p>
<p>谓了一真法界如来藏心本无生灭亦无诸相；盖因一念不觉而有无明，因此无明生起三细六粗、四大六根种种诸法，而此诸法唯心所现，本无所有，但是一心，心体圆明，离一切相。如珠中色本来不有，以即空故，故曰色即是空；以色非色故，色不异空，故名真空；作是观者名真空观。</p>
<p><span style="color:#333399">二三摩钵提名不空观者：<span lang="EN-US"></span></span></p>
<p>谓了根身器界一切诸法既是一心，心体圆明，清净本然，周遍法界，随缘显现；此则诸法当体虚假，如幻不实。如珠中色分明显现，全珠即色，以即色故，故曰空即是色；以空非空故，空不异色，故名不空；作是观者名不空观。</p>
<p><span style="color:#333399">三禅那名中道观者：<span lang="EN-US"></span></span></p>
<p>谓依此寂灭一心照明诸法，诸法法尔当体寂灭，寂故名空，照故不空。如珠与色，非色非珠，名空不空；非寂非照，如如平等，唯一心源湛然不动，离即离非，是即非即，言语道断，心行处灭，心心无间，任运流入萨婆若海；作是观者名中道观。</p>
<p><span style="color:#333399">次正示观相文中大科为四：初：总示迷悟之根二：正示一心三观之相三：略示解结之方四：广示最初方便<span lang="EN-US"></span></span></p>
<p><span style="color:#333399">初总示迷悟之根者：<span lang="EN-US"></span></span></p>
<p>由前阿难闻佛开示，已悟如来藏性妙觉明心圆满周遍，备在于己不假外求；良以一向徒事攀缘不能摄伏，今将思而修之，不知造进之方，故有请入华屋之问，冀得直捷之门，即可乘便而入；因相而修，故此科名三观之相。然世尊所示别无其方，先令决择真妄分明，然后随宜调治，故欲返妄归真，造端不出二决定义。意者：盖原迷此圆明湛寂之真心，结为四大，妄分六根，根尘和合虚妄生灭，引起五浊业用烦恼，使妙圆之体隔越而不通，若群器参乎太虚，湛渊之心浑浊而失照，似尘沙投于清水，此则本不分而分，元不浊而浊矣！今欲即生灭以证真常，旋虚妄而复妙觉，要先以此不生灭心为本修因，照破生灭之原；次审所结之根，谁是烦恼之本；若生灭入照则当下真常，若烦恼知根则迎刃而解，斯则能照之一心，心心寂灭，所照之万法，法法圆通，是以顿超五浊，旋复一元，若依此为因心可圆成果证。然则所迷之一心虽是本圆周遍，能迷之六根现前力用不齐，今若即迷返悟、就悟还家，固尔门门皆可穷源、处处尽堪合辙；良以初心昧劣不解圆观，必须直指当阳，要在一门深入，由是备显六根优劣，令审谁浅谁深？浅则逆离而难通，深则顺合而易入，果能入一无妄则六湛圆明，诸妄消亡而一心清净；如是则吾家之故物可归，诸佛之涅槃可证矣！</p>
<p>此后重征一六，意显粘湛而妄发，深穷生灭之根元，再起断见之疑，验出真常之妙性，斯已密拣耳根以为初心方便；若一心守真常而弃生灭，则无上知觉应念圆成，得一旦常光显现而生灭圆离，则根尘识心应时消落，此实圆观之秘诀、破妄之神符，还元之旨妙在兹乎！是所谓返妄归真无出二决定义也！</p>
<p><span style="color:#333399">二正示一心三观之相：<span lang="EN-US"></span></span></p>
<p>阿难闻前第二义门生灭即常之说，遂起何名结解之疑；意谓生灭不常可说为结，今既常矣，将何物而名结？结既尚无，从何物而名解耶？盖前以常为断，此则执妄为真，皆由不了迷悟同根、真妄一体，故致斯问；此实初心所混故须甄明，令其观相分明，不堕空有之见，要显中道之旨，方契一心之源；故尔诸佛因而同告之曰：使汝生死涅槃者，皆汝六根所致也！岂又更容他物哉？直由迷悟之分，故有结解之异耳！如此明言，当机犹未自悟；世尊因而解之曰：根尘识性同一真源，缚脱两途元无二致。盖因迷一真而妄见六根，知见立知即名生死；了六根而本同一体，知见无见斯即涅槃；此实结解之元，岂可更容他物？然此虽明空有，未极一心，何则？盖一真之性不属生死涅槃，如来藏中本无去来迷悟，至若有为起而无为灭俱是缘生，如目前之幻化；无为起而有为灭尽为不实，若眼底之空华；况非真与非真，何有能见所见？（能见六根，所见六尘。）然而根尘之间元无实体，虚有其相，故若交芦，是以结解同根、圣凡无二；汝试但观交中识性（即第八阿赖耶识）空有何名？盖由明昧因依、真妄互立，迷之而六妄同生，悟之而一真何寄？良由此体甚深微细、熏变难思，执之则真已非真，取之则非幻成幻；茍不取而非幻尚无，不执而幻法何立？如是则六根圆湛，空有双祛，三谛圆观，是非齐泯，妙圆之旨尽在兹乎！此则是名金刚三昧、如幻摩提，修之而一念顿超，拟之而诸佛同证；此所谓十方婆伽梵，一路涅槃门。若欲径登彼岸，直造妙严，唯此大定法门，故应修而证入也！</p>
<p><span style="color:#333399">三略示解结之方：<span lang="EN-US"></span></span></p>
<p>上来已示一心三观之相乃佛佛成道之门，今将思而修之，争奈初心不知直捷之方，故有六解一亡之问，远启选择之谈；故我世尊精宣妙旨，巧示玄机，聊绾华巾将成六结，以明依一巾而有六结，结若解而巾亦不存；要显依一真而分六妄，妄若消而真亦不立，何则？良以真净界中本无此事，生死涅槃皆即狂劳颠倒华相，故须真妄两忘，方可会归中道，直造一心之源耳！故随请解结之方，审明下手之处，除结当心以显二边无力，当阳直入必须中道收功，斯实入圆之要术、破惑之利具；唯其法门甚深恐难谛信，世尊因而矢之曰：我此说者乃出世微妙之因缘，非世俗和合之粗相；况我世出世法一一皆了元因，矧此修行岂不知其节要？加兹功用不劳弹指而顿证无生，不涉途程而径登佛地；是故阿难随汝心中选择凭在何根，用此妙术解之，诸妄何愁不灭？恐汝不能圆观顿脱，是须次第销镕，先且选择一根以为最初方便，若得此根初解，五粘随脱而先得人空；从此观智增明，然后成法解脱；若所观人法双空，则能空观智亦泯，斯实药病俱遣，真俗两融，三谛灵然，一心无寄，如斯圆照，任运冥枢，是名从三昧以契无生，即六根而证常乐，直捷之指无尚此矣！初心方便妙在兹乎！</p>
<p><span style="color:#333399">四广示最初方便（二十五圣一一皆是最初方便，但观音耳根一门堪合此方之机，故曰广示。）：<span lang="EN-US"></span></span></p>
<p>阿难闻前开示观相分明，已悟随根皆可证入，然犹不知随处下手做作之方，抑又未达的指何根堪作此界当机最初方便；且将刻志进修冀成道果，庶不失此嘉会辜负密言，亦为远益未来成就最后开示，故有请惠秘严之问。然此秘严之旨乃吾佛自证根本法门，甚深微妙，难解难思，果海离言，了无说示；今兹曲垂指示须藉旁通，故假二十五圣各说最初方便，意显三科七大随处皆可还源，大小三乘远近一齐趋入；且令谛信不疑，托此将为证据，是以诸圣奉敕用解先登，或析色体色以取单真、或即俗离俗要归中道，偏圆互换，星月交罗，深浅齐驱，牛羊共渡，斯则门门总是圆通，法法尽成解脱。茍能入此三昧，证是妙门，随处而常光普照，应念而诸佛现前，水流风动共演圆音，世界山河普现三昧；至此始知自他不二，依正互融，消习漏于刹那，廓众尘于一念，无作之行芬披，真常之乐自现；然此秘严利器付之勇猛丈夫，有何坚而不破？又何结而不解哉？然虽正偏兼到、顺逆皆通，不知此界当根谁为要妙？若是尘中作主非大智无以潜眸、闹里夺尊非大悲不能下手，故敕文殊拣选谁合此方之机，唯独观音耳根可作最初方便，何则？原夫觉海澄圆，圆澄元妙，本无世界及与众生，直以一念才兴空沤顿起，诸缘不息三有齐生，是以六处妄分、诸尘妄隔，使圆通妙体不得而圆通，常住真心莫得而常住矣！若约妄法全真，斯则归元之性不二，奈何根机不一，是以方便之路多门，在乎圣性顺逆皆通，属之初心不无迟速；今者若就六尘而入，六尘之体本非常住；若依五根而入，五根之性匪涉圆融；若凭六识，而六识生灭宛然；若假五大，而五大无知昏钝；若据见性虽则都摄六根，然尚在能所未能忘照；若观识性虽则包含万法，犹存历别难以契真；今若克合此方教体，的示机宜，速取三摩实从闻入，何者？良以闻根圆妙，十处周闻，闻处虚融，墙垣莫隔，音声生灭，闻性恒常，寤寐一如，身心不及，此则可由闻性以证真常，从耳根而入妙觉矣！况复此界众生此根最利，投机之指莫尚于兹！良由迷本循声，故此流转生死，果能旋流无妄，岂不顿契无生？此是金刚三昧如幻妙门，如斯秘密绝要真修；何不将闻以自闻闻，岂肯畜闻而成过误，况闻非有体，因声以名，若旋妄遗尘，则性何名状？此所以一根既返源，六根成解脱也！其如六根幻翳、三界空华，今闻复而翳除，则尘消而觉净，净极光达，寂照含虚，根境皆空犹如梦事，安有梦中之境而能留汝形骸耶？大□世间男女皆如幻以幻成，虽见摇动全一机抽，若机息而幻消，则情忘而执谢，圆明妙体当下现前，诸佛众生应时平等矣！如斯妙利真实圆通，何不旋倒妄之闻机返自闻于真性，以成无上之道哉？此是微尘诸佛一路妙门、三世圣贤修行捷径，非但观音独擅，我亦从中证入；是若将救末劫求出生死之人、欲速成就菩提，无过耳根为最！斯乃大小共由之门、浅深同说之法，但依此修超乘余根，真实心要莫斯为妙者矣！于是当机闻说，自心了然，明见还家归真道路，斯则观相分明现前无惑。奈何未来末法邪道乱真，其有依教信行之辈，如何摄心轨则、得正熏修、安立道场、远诸魔事？故发度人之请远益未来之机，通会长途犹属行门之事；然世尊所答别无其方，直以毗奈耶中三决定义，所谓摄心以戒、定慧是生，三者圆明可超诸漏。然前见道明心已开慧性，修道方便定相圆明，至其戒为基本尚未明言；今若得正熏修须凭定慧，若欲违制行业必禀戒轮，且夫生死之海滔天始于滥觞之念、烦恼之林翳日生于萌□之根，今若绝末停流端在塞源拔本；戒虽多品四重为根，根本不生枝流自绝，然而真修以离欲为本，故先淫欲首惩；生死以冤负相牵，故次杀盗随举；妄言矜俗贪爱潜滋，委论酬偿杀盗相若，为其永殒善根不成三昧，故例属重尤是须并断；若欲圆成修学必先持此冰清，果能四事不遗自然远诸魔事，正行可成，正定可入；然而现行易制、宿习难除，是须诵我无上佛顶心咒，此则显密双修、三慧并运，庶几三障可破、三惑可除，而三界可超、三身可证矣！况此神咒功力速疾冥资，但能依教加持，破惑如霜遇日，是以略陈轨则令依清净之师，若要详悉坛场必使众缘具足，身心俱净，事理齐修，庶指日以取菩提，刻期而成圣果，妙圆之行诚在斯矣！归真之要妙在兹乎！是故宣扬神咒使众咸闻，广显功能策令谛信，方尽修道之门、统收妙圆之行耳！</p>
<p>二示三观之相属修行分竟。</p>
<p><span style="color:#333399">三示三观之用者：<span lang="EN-US"></span></span></p>
<p>上来所说观相分明得倚圆根，则可乘便直捷而入；依之造修任运一心，法尔不无断惑浅深证真高下之用；是故阿难闻前显密开示得正熏修，身心快然获大饶益，然犹不知如是修证未到涅槃，始从凡夫终至佛地，渐次名目以何而至？是故请问五十五位真菩提路，要显圆妙观行有此能断能证之力用、转凡成圣之功能，故名三观之用也！然世尊所示先明二种颠倒妄类之因，后示五十五位真家之路，所以然者，何也？良以妙性圆明，真源湛寂，本无迷悟，安有圣凡？盖由一念才兴则三有之空华乱起，寸心方歇则一真之幻影全消；是所谓生灭名妄，迷之则生死无端；灭妄名真，悟之则轮回顿息；然且生死界宽，总之不出一十二类；涅槃道远，要之不过五十五程；实由迷一真而为六想，则二种颠倒相因；悟六想而本一真，则二种转依是号；是故汝今欲修三昧、直诣涅槃，先当识此颠倒之因，斯可圆成真三摩地，何则？良由迷真觉而成不觉故号无明，迁无生而作众生是称颠倒，此则本不生而生，斯有无生之众生；本无住而住，故有无住之世界；是以迷轮不息则生死之业何穷？妄念不休则迁流之世何已？且既能以一念之迷妄动而六想横发，轮回于十二类生；则可以一念之悟无生而三观齐修，证取于五十五位；由是观之，则众生实约四蕴之心、世界端指色蕴之质，此则全凭正报以显迷悟、总属众生以明真妄，是所谓使汝流转生死、速证妙常，皆汝六根，更非他物，意此岂非知见立知即无明本，知见无见斯即涅槃者乎？细寻大旨讵不信哉？然全妄即真，颠倒具于妙圆真心；全真即妄，修证本于元所乱想；故三种渐次因之建立，五十五位由是而进趣，何也？盖六根相续端由淫杀为因，诸苦长沦直以盗妄为本；今将长揖三界、永越四生，必痛绝助因使正性刳而不发，制止现行令根境偶而不行；如是则根尘泯合，心境俱空，身土皎然，自他圆证；此则始从观行以至分真，永断无明而跻妙觉；然重重观察、位位研穷，莫不皆以首楞大定三观妙门，单复圆修渐次证入者矣！三观之用无尚此耳！一生取办其在兹乎！修断已极故结归观心以终其请，故曰：是种种地皆以金刚观察如幻十种深喻、奢摩他中用诸如来毗婆舍那清净修证渐次深入者也！</p>
<p>三示三观之用属证果分竟。</p>
<p><span style="color:#333399">四结三观之名者：<span lang="EN-US"></span></span></p>
<p>由前一往开示令其先悟妙圆心体，依之建立圆妙行门，藉此妙行圆修，还证妙圆之体，此则背尘合觉之行既终，返妄归真之路明矣！故文殊请问经目，意在结指观名，何者？盖约世谛而谈则名无得物之功，是即有名无实；若就胜义而论则理有当名之实，斯即有实有名；良以上来所诠之义，若理行因果俱属圆融；然则能诠之名，若教相名言皆归究竟；由其理趣深玄故一言难尽，偏圆互焕、五目方周；意者：前来开示要妙法门，若克体而名，乃是如来藏心一实相印海眼真经，故名大佛顶萨怛多钵怛啰无上宝印十方如来清净海眼；若就用而言，则凡在有缘皆堪受度，惑无不断，真无不穷，故名救护亲因度脱阿难性比丘尼得菩提心入佛知见；若的指因果皆真，则佛佛资成之始无非究竟指归，故名如来密因修证了义；若合论体用广大、因果同时，则含染净而不易自在难思，具性德而无遗出生无量，故名大方广妙莲华王十方佛母陀罗尼咒；若据法身所演中道名言，契之而顿绍佛家、修之而不出大定，故名灌顶章句诸菩萨万行首楞严；斯皆称实以彰名、随德以立号，要之不出一心、统之不离三观，此所谓言虽请问经目，意在结指观名，是则教理行果皆归大定之源，真妄迷悟总入如来藏心者矣！大事因缘莫过于此，开示悟入无尚兹乎！</p>
<p>四结三观之名竟。</p>
<p>上来七轴半文，通科判为大开修证之门，开此四章良有所以，顾初心草创诚昧细详，若论宏纲略题大要，冀潜修之士、同志高人，先请熟读经文，然后安心观法，览斯文而通会，忘言象以冥符，愿一旦常光显现使根尘识消，则佛法身心皆为余事，矧此妄识依通岂非剩语者哉！</p>
<p>已上大开修证之门竟。</p>
<p><span style="color:#333399">次曲示迷悟差别：</span><span lang="EN-US" style="color:#333399"></span></p>
<p>上来开示一心真源已彻、三观妙旨大通、迷悟之状悉陈、凡圣之情尽矣！然迷唯一念，因情想而乱发而取七趣之升沉；悟止一心，因妄见横生而取五蕴之魔扰；所谓自心取自心，非幻成幻法。故我世尊真慈痛发、摘胆剜心，精研七趣因情想而分内外多少之不同，详辩阴魔约妄见而显心观浅深之不一；所以然者，直欲吾人思地狱苦，发菩提心，知有涅槃不恋三界。嗟呼！人者茍能执此金刚宝剑如幻定门，斩爱根于当下，则三有之空华影灭世界平沉；拔见刺于刹那，则一心之幻翳全消虚空粉碎；直使纤尘不立、一念不存，佛果于今生、消习漏于旷劫，此所谓圆满菩提归无所得矣！如是信受、如是奉持，是真精进、是名真法供养，可谓雄猛丈夫、大自在安乐人也！有何恩而不报、有何德而不酬耶？不然，则堕复堕矣！岂不痛哉？</p>
<p>首楞严经悬镜终<span lang="EN-US" style="&quot;Courier New&quot;"></span></p>
