<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">授学无学人记品第九</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">授学无学人记品第九<span lang="EN-US"></span></span></p>
<p>下根领记，首为满慈，次为憍陈如及五百弟子，再次即本品之学无学人，故此品居下根领记之第三。</p>
<p>凡未证三果，或已证三果尚未证阿罗汉者，仍有地位应进趣学，名为有学。若已证四果，修习圆满无须修学者，名为无学。第三周授记之生闻众，如满慈、憍陈如及五百弟子，皆为无学阿罗汉。而此品所授记者，为未证四果之阿难，及罗侯罗与二千人等，非尽阿罗汉，非尽无学，故此品通称为授学无学人记品。</p>
<p>满慈以有名大阿罗汉，示现下根声闻，故于前授记中居首。此阿难亦以夙世菩萨示现为佛之侍者，故于本品中居首。</p>
<p><span style="color:#333399">己三　学无学人悕领得记<span lang="EN-US"></span></span></p>
<p><span style="color:#333399">庚一　众自悕望<span lang="EN-US"></span></span></p>
<p><span style="color:#333399">辛一　二人悕请<span lang="EN-US"></span></span></p>
<p><b><span style="color:teal">尔时、阿难、罗侯罗而作是念：我等每自思惟：设得授记，不亦快乎！即从座起，到于佛前，头面礼足，俱白佛言：“世尊！我等于此亦应有分，唯有如来我等所归，又我等为一切世间天、人、阿修罗所见知识，阿难常为侍者护持法藏，罗侯罗是佛之子，若佛见授阿耨多罗三藐三菩提记者，我愿既满，众望亦足”。<span lang="EN-US"></span></span></b></p>
<p>快、即庆喜之意。于此有分，释有二义：谓以佛法言，我等亦当趣证无上菩提。以授记言，我等同是声闻，亦应受记作佛也。唯有如来我等所归，谓一心归向于如来知见，明小乘果位非彼之所归趣也。护持法藏，谓阿难追随法会，多闻善悟，能受持正法使不遗失也。若佛见授阿耨多罗三藐三菩提记，谓如来以佛记见授也。与见爱于人、见恶于人之见，同义。又见、与现同，谓佛现在即授以佛记也。言阿难常为侍者护持法藏，罗侯罗为佛之子，以是故为天、人、阿修罗所共知识。若蒙佛授记，则众望斯足，不但满我等之愿而已。</p>
<p><span style="color:#333399">辛二　二千人悕请<span lang="EN-US"></span></span></p>
<p><b><span style="color:teal">尔时、学无学声闻弟子二千人，皆从座起，偏袒右肩，到于佛前，一心合掌，瞻仰世尊。如阿难、罗侯罗所愿，住立一面。<span lang="EN-US"></span></span></b></p>
<p>阿难等请记，先作念而后陈词。此二千人，并无请记之词，但抱阿难等之愿，一心合掌，瞻仰佛颜。盖不待伸说请记之词，而佛早知其心之所念矣。</p>
<p><span style="color:#333399">庚二　佛为记别<span lang="EN-US"></span></span></p>
<p><span style="color:#333399">辛一　授阿难记<span lang="EN-US"></span></span></p>
<p><span style="color:#333399">壬一　正为授记<span lang="EN-US"></span></span></p>
<p><span style="color:#333399">癸一　长行<span lang="EN-US"></span></span></p>
<p><b><span style="color:teal">尔时、佛告阿难：“汝于来世当得作佛，号山海慧自在通王如来，应供、正遍知、明行足、善逝、世间解、无上士调御丈夫、天人师、佛、世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜旛。其土清净，琉璃为地。劫名妙音遍满。其佛寿命无量千万亿阿僧祇劫，若人于千万亿无量阿僧祇劫中，算数校计不能得知。正法住世倍于寿命，像法住世复倍正法。阿难！是山海慧自在通王佛，为十方无量千万亿恒河沙等诸佛如来所共赞叹，称其功德”。<span lang="EN-US"></span></span></b></p>
<p>中分为八：一、佛名，二、因行，三、教化，四、国名，五、土相，六、劫名，七、住寿，八、赞叹。山海慧自在通王，言阿难智慧，其高如山，其深如海。于远劫以来，发愿护持法藏，由有此愿力、智力，故能证能说，皆得自在，深入经藏，通达无碍。以此为因，故其果德之别号如是也。常立胜旛，亦以如来胜义导引众生之义。妙音遍满，谓以多闻之因，成山海慧自在通王之果，故其劫有妙音遍满之相。阿难佛寿，至无量千万亿阿僧祇劫，而于此巨数之劫中，若人计算校量，均不能知其数之究竟。此寿数之长远，已为不可测度，而其正法住世之数仍倍之，像法住世之数更较正法住世之数复又倍之。是其佛法住世之久远，较余佛为殊胜，茍非具有护持法藏宏愿之因行，其果德曷克臻此！</p>
<p><span style="color:#333399">癸二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“我今僧中说，阿难持法者，当供养诸佛，然后成正觉。号曰山海慧自在通王佛，其国土清净，名常立胜旛。教化诸菩萨，其数如恒沙。佛有大威德，名闻满十方，寿命无有量，以愍众生故。正法倍寿命，像法复倍是。如恒河沙等无数诸众生，于此佛法中，种佛道因缘”。<span lang="EN-US"></span></span></b></p>
<p>前一颂颂因记，后四颂颂果记。</p>
<p><span style="color:#333399">壬二　众起疑念<span lang="EN-US"></span></span></p>
<p><b><span style="color:teal">尔时、会中新发意菩萨八千人，咸作是念：我等尚不闻诸大菩萨得如是记，有何因缘而诸声闻得如是决！<span lang="EN-US"></span></span></b></p>
<p>新发意、谓新发大乘心。此诸菩萨，意谓如上根舍利弗等诸大弟子，倘受如是决定之佛记，我等犹可无疑。乃今于未证无学之阿难，亦受如是决记，果以何因缘而获有此？此意但默存于念，并未明言，盖彼等亦非心存不信，特欲启如来之答，以显现阿难尊者之夙世因行与本地功德，并以明阿难现劫实为菩萨化现之声闻也。</p>
<p><span style="color:#333399">壬二　佛为解说<span lang="EN-US"></span></span></p>
<p><b><span style="color:teal">尔时、世尊知诸菩萨心之所念而告之曰：“诸善男子！我与阿难等于空王佛所，同时发阿耨多罗三藐三菩提心。阿难常乐多闻，我常勤精进，是故我已得成阿耨多罗三藐三菩提；而阿难护持我法，亦护将来诸佛法藏，教化成就诸菩萨众，其本愿如是，故获斯记”。<span lang="EN-US"></span></span></b></p>
<p>空王、谓第一义谛本来空寂，于诸空法能得自在也。此言佛之今世，与阿难在世俗亲谊上虽为弟兄，而在过去世，佛与阿难本于空王佛所同发大心。佛以常勤精进已登正觉，而阿难以常乐多闻且具有护持法藏教化菩萨之大愿，是以不即入涅槃。此正菩萨大悲功行，正应得如是决定成佛之记也。</p>
<p><span style="color:#333399">壬四　阿难证说<span lang="EN-US"></span></span></p>
<p><b><span style="color:teal">阿难面于佛前，自闻授记国土庄严，所愿具足，心大欢喜，得未曾有。即时忆念过去无量千万亿诸佛法藏，通达无碍，如今所闻；亦识本愿。尔时阿难而说偈言：“世尊甚希有！令我念过去，无量诸佛法，如今日所闻。我今无复疑，安住于佛道，方便为侍者，护持诸佛法”。<span lang="EN-US"></span></span></b></p>
<p>阿难闻佛说示夙因，即时亦能忆念往劫所曾护持之诸佛法藏，与其护法之本愿。并证知今日为佛侍者，正为护法之方便，遂益安住于如是之佛道而无复有疑也。</p>
<p><span style="color:#333399">辛二　授罗侯罗记<span lang="EN-US"></span></span></p>
<p><span style="color:#333399">壬一　长行<span lang="EN-US"></span></span></p>
<p><b><span style="color:teal">尔时、佛告罗侯罗：“汝于来世当得作佛，号蹈七宝华如来，应供、正遍知、明行足、善逝、世间解、无上士调御丈夫、天人师、佛、世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严，寿命劫数，所化弟子，正法、像法，亦如山海慧自在通王如来无异；亦为此佛而作长子，过是已后，当得阿耨多罗三藐三菩提”。<span lang="EN-US"></span></span></b></p>
<p>蹈七宝华，以有七觉因行，故果上有宝华之庄严也。常为诸佛之长子，且将为山海慧自在通王之长子，永为佛子，此罗侯罗果记中之殊胜者。</p>
<p><span style="color:#333399">壬二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“我为太子时，罗侯罗为长子；我今成佛道，受法为法子。于未来世中，见无量亿佛，皆为其长子，一心求佛道。罗侯罗密行，唯我能知之。现为我长子，以示诸众生，无量亿千万，功德不可数，安住于佛法，以求无上道”。<span lang="EN-US"></span></span></b></p>
<p>罗侯罗于诸弟子中密行第一。以彼示现种种违佛律仪，发起如来之训诫，以是因缘教化无量众生，是即罗侯罗之密行。又罗侯罗发愿不入灭度，愿常在阎浮提示现教化众生，皆为密行。</p>
<p><span style="color:#333399">辛三　授二千人记<span lang="EN-US"></span></span></p>
<p><span style="color:#333399">壬一　授记<span lang="EN-US"></span></span></p>
<p><span style="color:#333399">癸一　长行<span lang="EN-US"></span></span></p>
<p><b><span style="color:teal">尔时、世尊见学无学二千人，其意柔软，寂然清净，一心观佛。佛告阿难：“汝见是学无学二千人不”？“唯然，已见”。“阿难！是诸人等，当供养五十世界微尘数诸佛如来，恭敬尊重护持法藏，末后同时于十方国各得成佛，皆同一号，名曰宝相如来，应供、正遍知、明行足、善逝、世间解、无上士调御丈夫、天人师、佛、世尊。寿命一劫，国土庄严，声闻、菩萨，正法、像法，皆悉同等”。<span lang="EN-US"></span></span></b></p>
<p>柔软、谓心意柔和，明无执著于二乘之相。寂则能空，净则无垢，一心则意无二三，观佛功德即为能向佛智，由是故堪承受大乘之法。故佛不俟其发言动念，即为授记。此二千人在三根领记中为最后得记，故为后记。而末后于十方国复同时成佛，同号宝相如来，故亦为同记。</p>
<p><span style="color:#333399">癸二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“是二千声闻，今于我前住，悉皆与授记，未来当成佛。所供养诸佛，如上说尘数，护持其法藏，后当成正觉。各于十方国，悉同一名号，俱时坐道场，以证无上慧。皆名为宝相，国土及弟子、正法与像法、悉等无有异。咸以诸神通，度十方众生，名闻普周遍，渐入于涅槃”。<span lang="EN-US"></span></span></b></p>
<p>叙宝相如来，咸以神通化度众生，补长行文所未及。</p>
<p><font color="#333399">壬二<span>&nbsp; </span>领记</font><span lang="EN-US" style="color:#333399"></span></p>
<p><b><span style="color:teal">尔时、学无学二千人，闻佛授记，欢喜踊跃而说偈言：“世尊慧灯明，我闻授记音，心欢喜充满，如甘露见灌”。<span lang="EN-US"></span></span></b></p>
<p>二千人喜领佛记，谓佛授我记，如以甘露见灌于我顶也。</p>
