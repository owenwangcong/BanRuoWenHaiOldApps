<p align="center" style="text-align:center"><b><span style="font-size:36.0pt;color:#FF6600">佛说阿弥陀经疏钞演义会本</span></b></p>
<p align="center" style="text-align:center"><b><span style="font-size:36.0pt;color:#FF6600">（卷第二）</span></b><span lang="EN-US" style="font-size:36.0pt;"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明古杭云栖寺沙门袾宏述</span></p>
<p align="center" style="text-align:center"><span style="color:#003300">明古杭云栖寺古德演义</span></p>
<p align="center" style="text-align:center"><span style="color:#003300">民国华藏莲社净空会本</span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">佛说阿弥陀经疏钞演义会本卷第二<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><font color="#333399">九总释名题二<span>&nbsp;&nbsp;&nbsp; </span>初题义。二译人</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初题义<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">如上八门叙义。已知一经大旨。今欲释文。先明总题。使有纲领。故次之以总释名题。<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p>【演】先明总题使有纲领者。以经之有题。如网之有纲。衣之有领。提其纲。则众目皆举。挈其领。则众缕皆来也。</p>
<p><b><span style="color:teal">【经】佛说阿弥陀经<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】题义有四。初能说佛。二正明说。三所说佛。四结说名。言此土释迦牟尼佛。说彼土阿弥陀佛依正庄严信愿往生之经也。统括大意。次乃离释。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】统括者。先且略表全文。使血脉贯通。意义具足。次乃一一离而释之。题止佛名。而言依正等者。观经言佛便周。今举佛名。摄无不尽故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】观经言佛便周者。佛是所观胜境。举正报。以收依果。则摄日冰池树等六观也。述化主。以包徒众。则摄观音势至三辈等九观也。是观虽十六。言佛便周。故题云佛说观无量寿佛经。</p>
<p><b>【疏】次离释也。佛者。梵语具云佛陀。此云觉者。备三觉故。又云智者。无不知故。又佛者。十号之一。又佛地明十义佛。天台明六即佛。华严明十身佛。故佛者。天中天。圣中圣。凡单言佛者。即本师释迦牟尼也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】本师释迦牟尼者。梵语释迦。此云能仁。是姓。梵语牟尼。此云寂嘿。是名。即悉达太子出家所成之佛也。为娑婆教主。故云本师。</p>
<p><b>【钞】梵者。净也。对华名梵。文质之谓也。具者。具足。梵语当云佛陀。不言陀者。省文也。译以震旦之言。则云觉者。对迷者得名也。三觉者。自觉异凡夫。觉他异二乘。觉满异菩萨。三觉俱圆。故曰自他觉满之者。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】文质之谓者。梵本皆西域之语。质而无文。译以此方之语。则用六经庄老之文。文采绮丽。焕然成章也。</p>
<p>震旦之言者。东方。曰震。初明。曰旦。此方居阎浮之极东。日出之处。故名震旦。</p>
<p>自觉异凡夫三句。凡夫迷五住云。沉三有海。全不自觉。佛则朗然大觉。异凡夫也。二乘自求出世。无兼利心。不能觉他。佛则大悲普度。异二乘也。菩萨无明未尽。法性未圆。不能觉满。佛乃道穷妙觉。位极于茶。异菩萨也。</p>
<p><b>【钞】又离心名自觉。离色名觉他。俱离名觉满。亦三觉义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又离心名自觉三句。心者。识心。色者。心所变也。以心望色。心亲色疏。心亲名自。色疏名他。既空能变识心。名为自觉。复空所变妄色。名为觉他。至心色尽空。并空亦空。名为觉满。</p>
<p><b>【钞】又云智者。智即觉义。无不知者。智论云。知一切众生数非数。常非常等。是智无不知。所谓得一切种智是也。即觉满义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】知一切众生数非数。常非常者。光明疏云。数者。六凡二乘。以堕有堕无。皆落于数也。非数者。大乘菩萨。以亲证法身。法身不落诸数也。常者。圆顿一乘。非常者。六凡三教。佛乃无所不知。名一切种智也。又数及非常。为俗谛境。知此。称道种智。非数及常。为真谛境。知此。称一切智。数即非数。常即非常。为中谛境。知此。称一切种智也。</p>
<p><b>【钞】十号者。万德世尊。举莫能尽。略而言之。如来至佛。共有十号。十号之中。佛当其一。具玆十德。世出世间之所宗主。故名世尊。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如来至佛共有十号者。以无虚妄。名如来。良福田。名应供。知法界。名正遍知。具足三明。名明行足。不还来。名善逝。知众生国土。名世间解。无与等。名无上士。调他心。名调御丈夫。为众生眼。名天人师。知三聚。名佛。具兹十德。世出世间宗主者。以名者。实之宾。世尊十号。世尊十德也。具此十德。为九法界所宗。故名世尊。是十号是别。世尊两字是总也。</p>
<p><b>【钞】十义者。具二智。断二障。觉二谛。得自他二利。如梦觉华开二喻。合之为十义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】具二智五句。二智。即根本。后得。二障。即烦恼。所知。二谛。即真俗。梦觉花开。如大梦觉。如莲花开。若分配之。根本智。断烦恼障。觉真谛理。得自利之益。如大梦觉。后得智。断所知障。觉俗谛理。得利他之益。如莲花开。</p>
<p><b>【钞】六即者。始乎理即。终乎究竟。盖始则全觉全迷。中则觉而未尽。末乃无所不觉。今称佛者。指究竟也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】始乎理即五句。约事。故言六。约理。故言即。又欲令免于上慢。故言六。欲令免于退屈。故言即。理即者。谓众生本具佛性之理。与如来无二无别。故涅槃云。一切众生皆是佛。是为理即佛也。古云。动静理全是。行藏事尽非。冥冥随物转。杳杳不知归。是也。名字即者。谓或从知识处闻。或从经卷中得。通达解了。一切诸法无非佛法。是为名字即佛也。古云。乍听无生曲。才闻不死歌。方知当体是。翻恨自蹉跎。是也。<span>&nbsp; </span>观行即者。谓知一切皆是佛法。必须心观明了。理慧相应。所行如所言。所言如所行。是为观行即佛。此五品位也。古云。念念照常理。心心息幻尘。遍观诸法性。非假亦非真。是也。相似即者。谓于观行中。愈观愈明。愈止愈寂。虽未能真证其理。而依稀见理。仿佛证真。是为相似即佛。此十信位也。古云。四住虽先落。六尘未尽空。眼中犹有翳。空里见花红。是也。分证即者。谓无明惑。有四十二品。至此。破一品无明。证一分法身。是为分证即佛。此初住至等觉位也。古云。豁尔心开悟。湛然一切通。穷源犹未尽。尚见月朦胧。是也。究竟即者。谓五住二死。尽净无余。无量甚深。永绝思议。是为究竟即佛也。古云。昔年真是妄。今日妄皆真。但复旧时物。更无一法新。是也。</p>
<p><b>【钞】十身者。一正觉佛。至十随乐佛。详具离世间品。此十身佛。唯华严有之。然约其大要。不出觉满之义。故曰十身初满。正觉始成。名圆满佛也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】十身者三句。一正觉佛。示成正觉故。二愿佛。随愿现身故。三业报佛。万行感故。四住持佛。自身舍利常住故。五涅槃佛。示现灭度故。六法身佛。法界一相故。七心佛。具大慈心故。八三昧佛。常在定故。九本性佛。智了本性故。十随乐佛。随乐示现故。</p>
<p><b>【钞】天中天者。天有四。一世间天。诸国王是。二生天。欲色无色诸天是。三净天。四果支佛是。四义天。十住菩萨是。佛并超之。是天而又天也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】天有四九句。一世间天者。国王虽处世间。锦衣玉食琼宫瑶台。受用似天。故曰世间天。二生天者。若精修十善。兼坐未到地定。得生六欲天。若进修根本四禅定者。得生色界天。若进修四空定者。得生无色界天。此三界天。不离生灭。福尽还堕。故曰生天。三净天者。罗汉辟支。断四住惑。证真谛理。烦恼净尽。故曰净天。四义天者。十住菩萨。进断界外见思惑。证第一义谛。故曰义天也。</p>
<p><b>【钞】圣中圣者。声闻缘觉菩萨。入圣域而未优。惟佛居极果。是圣而又圣也。即释迦者。过去未来。须标某佛。释迦见坐道场。一土之中。无二佛故。喻如前朝帝主。须称国号。当今天子。直曰至尊。亦以一国之中无二主故。是知单言佛者。即悉达所成贤劫第四佛也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】说者。悦也。悦所怀故。四辩宣演故。十二部等。至四悉檀。皆是说义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】悦所怀者。悦。是畅悦。怀。是心怀。若就此经。即是如来久修久证念佛三昧。蕴之在怀。今得机而说。乃畅昔之所怀。</p>
<p>四辩宣演者。以无量善巧智。起四无碍辩。用种种言辞。而演说法也。</p>
<p>十二部等。是明所说法相。谓或作长行说。或作重颂说。或作未曾有说。或作无问自说说等。此十二部通乎大小。或云小乘唯有九部。大则十二。或云小有十二。大唯九部。或云大小皆有十二。等者。等八万四千法藏。六度四等。一切法门。至四悉檀。是明能说善巧。谓所说十二部等。种种诸法。一一皆作四悉利益。至者。谓自种种所说。以至种种能说。一一无非说义也。</p>
<p>皆是说义者。通涂明其说相也。若据今之说。正在念佛。次文委示。今不须陈。故且通涂明其说相。</p>
<p><b>【钞】悦所怀者。本愿度生。得机而说。所怀畅悦。如大本世尊欲说此经。先且诸根悦豫。颜色异常。况今持名念佛。得机而说。悦可知矣。四辩者。曰义。曰法。曰词。曰乐说也。四皆无碍。名之曰说。中论云。诸佛依二谛。为众生说法。词无碍智。以世智差别说。乐说无碍智。以第一义智善巧说。不言义法者。后后兼于前前。词及乐说。摄义法故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】四辩者。一义无碍辩。谓了知一切诸法义理。通达无滞。二法无碍。谓通达一切诸法名字。分别无滞。三词无碍。谓于诸法名字义理。随顺一切众生。殊方异语</p>
<p>。为其演说。能令各各得解。辩说无滞。四乐说无碍。谓随顺一切众生根性。所乐闻法。而为说之。圆融无滞。</p>
<p>四皆无碍名之为说者。一有所碍。则心不悦。心不悦。则非说也。以说者。即悦故。</p>
<p>诸佛依二谛为众生说法者。二谛。真俗二谛也。有时一切尽扫。不立一尘。依真谛说也。有时一切建立。不舍一法。依俗谛说也。</p>
<p>词无碍智以世智差别说者。世智。即了世俗谛之智。如来于诸法名字义理。随顺众生。殊方异语。为其演说。皆以了世谛之智。差别说也。</p>
<p>乐说无碍智以第一义智善巧说者。第一义智。即了第一义之智也。如来随顺一切</p>
<p>众生根性。所乐闻法。而为说之。圆融无滞。皆以了第一义智善巧说也。言善巧者。第一义谛。本无言说。凡有言诠。皆善巧故。</p>
<p><b>【钞】十二部等。指所说也。悉檀者。合华梵云遍施。以世界。为人。对治。第一义。四门。作欢喜。生善。灭恶。入道。四益。十二部经一切诸法。随宜而说。无量方便。要归作世界等四说。使人得欢喜等四益而已。鉴机授法。其文繁广。略举不悉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】世界悉檀者。世。即隔别义。界。即界分也。盖由众生根器浅薄。故佛随其所乐欲闻。为之次第分别而说。令生欢喜。作欢喜益也。</p>
<p>为人悉檀者。谓佛欲说法。必观众生。机器之大小。宿种之浅深。然后称其机宜。令生正信。作生善益也。对治悉檀者。谓如众生贪欲多者。教观不净。嗔恚多者。教修慈心。为对此诸病。说此法药。遍施众生。作灭恶益也。</p>
<p>第一义悉檀者。第一义。即理也。谓佛观众生善根已熟。即为说法。令其得悟。作入道益也。</p>
<p>一切诸法随宜而说。要归作四说使得四益者。一切诸法。不出八万四千法门。而八万等法。通乎四教。即是生灭八万。无生八万。无量八万。无作八万。如生灭八万。趣举一法。须开四门。约有门说。念念无常。如灯焰焰。约空门说。三假浮虚。犹如云雾。双亦门说。二相从容。双非门说。二相俱舍。四中一门机生熟。故四悉被之。为未种者。作世界说。令其欢喜。为已种者。作为人说。令其生善。恶未破者。作对治说。令其灭恶。根已熟者。作第一义说。令其入理。佛智鉴机。说之必中。知不入理。令得三益。知不破恶。令得二益。无善可发。作世界说。但生欢喜。故云要归作世界等四说。使得欢喜等四益而已。</p>
<p>鉴机授法其文繁广者。如上明。即一有门被机四悉。余之三门被机亦尔。八万中一四门四悉被机既尔。其余诸法四门四悉被机亦然。一教八万门四悉既然。三教亦尔。故云鉴机授法。其文繁广也。</p>
<p><b>【疏】佛说者。说拣五人故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】五人者。一佛。二菩萨。三天。四仙。五化人。此五皆能说经。今显此经是至圣立言。金口亲出。不同菩萨在因。天凡类。仙杂外道。化人非真也。如天子诏。不同百官宰相诸王等语也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】阿弥陀者。是标显彼佛。梵语阿。此云无。梵语弥陀。此云量。言佛功德不可穷尽。故云无量。如经寿命光明。是无量中姑举二事。摄余功德也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】言佛功德不可穷尽者。功德二字。该尽三身。四智。十眼。十通。无量百千陀罗尼门等。不可穷尽者。十地莫能穷其源。等觉不能窥其顶故。</p>
<p>是无量中姑举二事者。如华严八地。得无量身。无量音声。无量智慧。无量受生。无量净国。教化无量众生。入无量法门。具无量神通。有无量众会道场差别。住无量身语意业。则此寿命光明。非姑举二事而何。</p>
<p><b>【钞】无量者。有二义。一者众多无有数量。二者广大无有限量。复有二义。一者十大数中之无量。二者更无穷尽之无量。姑举二事者。以无量不止寿命光明也。详如后文中辩。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】众多无有数量二句。如佛寿命。经不可数劫。光明。有不可说数。此众多无数量也。即此寿光。周遍法界。无有边际。此广大无有限量也。</p>
<p>十大数中之无量。犹为有量之无量。无穷尽之无量。是真无量之无量。</p>
<p><b>【疏】经者。梵语修多罗。此云契经。有通别二义。契复二义。经复多义。经虽多义。不出贯摄常法四义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】通别者。佛所说教。总名修多罗。是之谓通。析之则经名修多罗。律名毗奈耶。论名阿毗昙。是之谓别。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】佛所说教总名修多罗者。以此修多罗三字。乃大藏之都名。三学之通号。以若经。若律。若论。皆上契诸佛之理。下契群生之机故。</p>
<p><b>【钞】契复二义者。一者契理。则合道之言。二者契机。则逗根之教。今略契字。但名曰经者。省文也。经复多义者。华严疏引杂心五义。谓一出生。二显示。三涌泉。四绳墨。五结鬘。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】经复多义者。以彼方则有七义。此方复有四义。故云多义也。</p>
<p>不出四义者。以彼方虽有七义。不出贯摄二义。此方虽有四义。不出常法二义。故云不出四义也。</p>
<p>一出生者。出生诸义及圣果故。二显示者。显示法相故。三涌泉者。无穷义味。涌注无尽故。四绳墨者。楷定邪正故。五结鬘者。贯穿诸法故。</p>
<p><b>【钞】佛地二义。谓一贯穿。二摄持。此方四义。谓一常。二法。三迳。四典。故云多义。不出四义者。指贯摄常法四字也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】万世不易曰常。十界轨则曰法。圣智通游曰迳。古今共宗曰典。</p>
<p><b>【钞】良以经字。西域正翻为线。线有贯持义。贯则文穿所说之理。持则摄持所化之生。此二足该出生五义。而此方经典。亦名曰经。经是线义。此方不贵线。故直取经字。而加以契。古称最为允当。又常者。古今不易。法者。近远同尊。常则久而行之。有共繇义。即名为迳。法则轨而正之。有定据义。即名为典。亦二足该四。则彼方贯摄。此方常法。合而言之。四字之中。尽经义矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】良以下先释贯摄二义。可摄五义。是贯摄二字。足尽彼方之义也。</p>
<p>又常者下次明常法二义。可摄迳典二义。是常法二字。足尽此方之义也。</p>
<p>则彼方下。总结四字能尽经义。故虽有多义。不出四义也。</p>
<p>正翻为线者。以席经井索等。皆为旁翻故。线有贯持义者。收前佛地二义也。此二足该出生五义者。复收前杂心五义也。贯穿可总该五义。以出生等同明所说之理故。摄持止该出生绳墨二义。以出生圣果。及楷定邪正。不堕邪见故。若贯穿摄持。通所说所化。则二俱该五矣。</p>
<p><b>【疏】又经复有通别二义。经之一字。是为通名。佛说阿弥陀五字。是为别名。如教行理通别亦尔。此三即配三德。圆融具足。如天台所称。闻首题名。功德无量。若配三大。则佛是体大。无量寿是相大。无量光是用大。如教中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】经之一字是为通名者。除律论外。十二分教皆契经故。佛说五字是为别名者。佛说阿弥陀。非大方广佛等故。</p>
<p>如教行理通别亦尔者。若据观经疏中。教通别者。如上所说。行通别者。为行不同。从一乃至无量。即行别。同会常乐。即行通。理通别者。理虽无名。将门名理。理随于门。四四十六。即名理别。门随于理。即名理通。此约一化论通别也。若钞中所解。乃约一题论通别。闻首题名功德无量者。首题既即三德秘藏。心闻秘藏。则净智妙圆。体自空寂。所得功德。讵可量耶。</p>
<p>如教中说者。起信论云。一者体大。谓一切法。真如平等不增减故。二者相大。</p>
<p>谓如来藏。具足无量性功德故。三者用大。能生一切世出世间善因果故。</p>
<p><b>【钞】教行理者。本理立教。依教修行。从行显理。诸经皆具教行理三。故名为通。专指此经。则佛说是教。执持名号是行。阿弥陀是理。局此异余。故名为别。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】本理立教者。从实相般若。流出文字般若。所谓从真如流出十二分教也。</p>
<p>依教修行者。从文字般若。修观照般若。依十二分教。修行万行也。从行显理者。因观照般若。悟实相般若。因修万行。乃契真如也。</p>
<p><b>【钞】配三德者。理即法身。教即般若。行即解脱。又理通行教。法身即般若解脱。乃至行通理教。教通理行。举一即三。例上可知。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】教即般若者。十二分教。即文字般若。以般若。乃照境之慧。十二分教。即照机之慧故。</p>
<p>行即解脱者。以解脱。乃法性妙用。万行。亦随缘妙用故。</p>
<p>又理通教行。法身即般若解脱者。全性成修。故理通行。法性遍在诸经。故理通教。直法身。非法身。法身必具般若解脱。若法身离二德。即偏真之理。非法身故。行通教理者。全修即性。故行通理。菩萨万行。开悟众生。故行通教。直解脱。非解脱。解脱必具法身般若。若解脱离二德。即孤调解脱。非大解脱故。</p>
<p>教通理行者。文字性空。即是实相。故教通理。随文成观。故教通行。直般若。非般若。般若必具法身解脱。若般若不具二德。即人空般若。非大般若故。</p>
<p><b>【钞】体相用者。体者。总体。言佛便周。故佛为体。相者。体中所具之相。体无尽。相亦无尽。故无量寿为相。用者。体中所发之用。体无不照。用亦无不照。故无量光为用。若通若别等。亦如上例。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】若通若别亦如上例者。诸经皆具体相用三。故名为通。专指此经。则佛是体。寿是相。光是用。局此异余。故名为别。又体即法身。相即般若。用即解脱。体通相用。法身即般若解脱。乃至相通体用。用通体相。举一即三。例上可知。</p>
<p><b>【疏】诸经立名。皆以人法喻。或单或复。此经单人。人复有二。两土果人故。实则三皆融通故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】或单或复者。谓人。法。喻。单三。复三。并具足一。以成七别也。</p>
<p><b>【钞】单复者。如大方广佛华严经。具足人法喻三。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】大方广具足人法喻者。大方广是法。大。即体大。法体竖穷横遍。称体而周故。方。即相大。方者。法也。轨持为义。恒沙性德。皆可轨持故。广。即用大。法性之用。广多广博故。佛是人。能证三大之人故。华严是喻。菩萨修万行之因华。严一乘之果海故。</p>
<p><b>【钞】大方便佛报恩经。人法无喻。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】大方便人法无喻者。大方便报恩是法。佛者是人。方便者。权宜也。报恩者。经云。大孝释迦尊。历劫报亲恩。积因成正觉。而云大方便者。报恩方便。乃即体之权。非体外之权。故云大也。</p>
<p><b>【钞】妙法莲华经。法喻无人。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】妙法华经法喻无人者。实相妙法。巧喻莲花。有为莲故花。花开莲现。花落莲成三义。以喻本迹二门。为实施权。开权显实。废权立实三义。</p>
<p><b>【钞】菩萨璎珞经。人喻无法。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】菩萨璎珞经人喻无法者。菩萨是人。璎珞是喻。璎珞所以严身。以喻万行严法身故。</p>
<p><b>【钞】大般若经。单法无人喻。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】大般若经单法无人喻者。般若。此翻智慧。今存梵语者。以智慧轻薄。般若尊重。五种不翻中。尊重不翻也。</p>
<p><b>【钞】梵网经。单喻无人法。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】梵网单喻无人法者。乃佛观大梵天王网罗幢。因为说无量世界犹如网孔。一一世界。各各不同。别异无量。佛教门亦复如是。菩萨以梵行庄严法身。犹梵王以梵网为华饰也。</p>
<p><b>【钞】今此经者。单人无法喻。他皆例此。两土果人者。菩萨在因。如来在果。故佛号果人。今是此方之佛。说彼方佛故。融通者。举一即三故。如今经虽属单人。而法从人说。喻以人举。言偏义圆。通融交彻。理固然也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法从人说喻以人举者。如此经。乃佛宣说依正庄严信愿往生之法。举大如车轮喻。百千种乐同时俱作之喻是也。</p>
<p><b>【疏】此经本名称赞不可思议功德。一切诸佛所护念经。今名是什师改定。自有二义。一者佛摄无尽义故。二者彼佛人所乐闻故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】摄义无尽者。如前云言佛便周。则一切功德皆从佛出。佛即不思议故。又弥陀万德洪名。十方三世一切众生之所喜乐。上至诸佛赞叹。下至鬼畜归依。正话不思议功德故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】一切功德皆从佛出者。佛乃功德丛林。真如库藏。经云。刹尘心念可数知。大海中水可饮尽。虚空可量风可系。无能尽说佛功德。</p>
<p><b>【疏】云疏钞者。疏以释经。钞以释疏。冀易晓也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】疏者。古云条陈也。又记注也。今谓经义得此。条陈而不隐晦。记注而不遗忘也。钞者。古云略取也。又写录也。略取。则条陈之切要。写录。即记注之显明。冀。望也。经难明。疏通之。疏难明。钞出之。望人人晓了经义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】略取则条陈之切要者。谓条陈切要。取而抄之。取其要。而略其缓也。 写录即注记之显明者。谓记注得钞而写录之。则记注之文洞然焕然。彰灼显了也。</p>
<p><b>【疏】称理。则自性觉。是佛义。自性觉无量。是阿弥陀义。自性本始二觉。是两土果人义。自性觉体遍照。是说经义。后皆例此。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性觉是佛义者。所谓色见声求。是行邪道。若言他是佛。自己却成魔。<span>&nbsp; </span>自性本始二觉者。起信云。本觉义者。对始觉义说。以始觉者。即同本觉。始觉义者。依本觉故。而有不觉。依不觉故。而有始觉等。自性觉体遍照。是说经义者。以说经者。因众生沉迷不觉。故如来以般若真光而觉照之。今觉体遍照。岂非说经义耶。如古云。出息不涉众缘。入息不住阴界。常说如是经。百千万亿卷。</p>
<p><b>【钞】称理者。以即事即理。所谓总该万有。即是一心。则依报正报。何非自性。又即理者。事依理成。如净名云。随其心净。则佛土净。今经言一心不乱。即自性弥陀。惟心净土。为一经大旨也。冥理而谈。云称理也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】即事即理等。是理事相即门。以即事即理。故事必称理也。</p>
<p>又即理五句。是依理成事门。随其心净。悟惟心净土。正所依之理也。则佛土净。感依正庄严。正所成之事也。既依理成事。故事必称理也。</p>
<p><b>【钞】觉是总义。觉体之中。广大悉备。无穷无尽。是为别义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】觉是总义者。释上自性觉。是佛义。觉体之中等。释上自性觉无量。是阿弥陀义。广者。从用得名。广多广博为义。广多者。此觉体本有过麈沙之妙用。潜兴密应。无有休息。无有穷尽。广博者。此无尽之用。一一同于觉性。无有边际。无有分限。大者。当体得名。常遍为义。当体者。不同拣小之大。大外有小可。拣。犹是分限。今觉体体无边涯。绝诸分量。强名大也。常遍者。常则竖通三世涅槃云。所言大者。名之为常。遍则横该十方。涅槃云。所言大者。其性广博。犹如虚空。</p>
<p><b>【钞】本始有二。约先后。则弥陀古佛。此佛新成。是彼本此始。即自性本来是佛为本。无明所覆。今方破惑证智为始也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】约先后则弥陀古佛者。彼佛成佛以来。于今十劫故。此佛新成者。释迦如来。周昭王时方始成道故。是彼本此始者。先成者为本。今成者为始也。</p>
<p><b>【钞】约因果。则此佛教令往生。乃得见阿弥陀佛。是此本彼始。即自性本有成佛之智为本。依本智而求佛智。乃得成佛为始也。本始互融。常觉不昧。辉天鉴地。耀古腾今。常说如是经。百千万亿座。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】约因果则此佛教令往生者。是因。乃得见阿弥陀佛。是果。是此本彼始者。修因为本。果证为始也。</p>
<p>本始互融者。觉体在缠。名本觉。觉体出缠。名始觉。无明性空。在缠即出缠。本融始也。断尽无明。始觉同本觉。始融本也。</p>
<p><b>【钞】问。疏钞此经。正为发挥持名功德。普劝诸人求生彼土也。何乃一一消归自性。翻成极则之谈。依然净土是心。奚必舍此愿彼。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】答。此正双被二根。双破二惑。如前序中所明。良以钝根者。守事相而自足。观此。使知事有理存。毋滞事而迷理。利根者。崇理性而著空。观此。使知理在事中。毋越事而求理。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】钝根守事相而自足者。但知以生求佛。舍此趣彼。不知唯心之理。因称理故。方知事中有至理存焉。非徒事相。此破钝根著事而迷理之惑也。利根崇理性而著空者。但知自性惟心。耽著顽虚。不信有西方净土。因称理故。方知至理不离事相。不落顽虚。此破利根著理而迷事之惑也。</p>
<p><b>【钞】又此经本为托彼名号。显我自心。与十六观经同意。则欲悟心者。正应念佛求生。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又此经下。恐有问云。既净土法。皆欲会归理性。则修行者。只须直悟自心之理。何必念佛求生。故云此经本为托彼名号。显我自心。与十六观经同意者。观经疏钞云。行者应知。据乎心性。观彼依正。依正可彰。托彼依正。观于心性。心性易发。今此经。乃托彼名号。显我自心。正与彼同意也。</p>
<p><b>【钞】又菩萨犹宜近佛。如前教起中说。则已悟心者。亦正应念佛求生。何足疑也。又维摩经云。虽知诸佛国。及与众生空。而常修净土。教化于众生。故患不悟自心耳。悟心。则无一法出于心外。即心即境。即境即心。往生净土。愿见弥陀。不碍唯心。何妨自性。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又菩萨犹宜下。恐又问云。未悟心者。应当念佛求生。已悟心者。似不必然。故云菩萨犹宜近佛。维摩下。引证已悟求生。可知。</p>
<p><b>【钞】又问。昔人谓华严极教。可得皆约观行。明诸法门。方等而下。何得亦约观行。古德答云。诸了义不了义教。皆是了义。以唯一心故。据此。则圆机对教。何教不圆。理心涉事。何事不理。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】昔人谓华严下。观行。即观心称理也。以华严称性之谈。故一切法可观心称理。方等已下诸经。事理犹分。心法未即。何得称理。以此经判归方等。不应称理故。古德答下。了义。指华严。不了义。指方等而下。惟一心者。法界心中。不见精粗大小。同一妙心故。</p>
<p><span style="color:#333399">二译人<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">姚秦三藏法师鸠摩罗什译<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】姚秦标代。三藏显德。罗什出名。译之一字。结成能翻人也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】出处始末备前。玆不重录。古称什师。七佛以来译经师也。犹是略举。且以七佛为言耳。夫毗婆至于释迦。首尾止经二劫。而弥陀成佛十劫。则庄严劫前。更上九劫。所历已几万佛。既六方诸佛。靡不赞叹此经。则万佛以来。亦必皆说此经。亦必皆有译者。而经称母佛者曰。世世佛生。我为其母。子佛者曰。世世佛出。我为其子。以是例之。什师译经。何啻七佛。而此经流通久远。于是益信。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】经称母佛者。谓摩耶夫人。以如幻法门。幻生诸佛。故世尊未降生时。十方诸佛。一日三时。于摩耶腹中。说受生法门。十月满足。右协降生。而曰岂唯释迦我为其母。将来贤劫千佛亦我为其母。世世佛生。我为其母也。子佛者。即罗喉罗。曰。岂唯释迦我为其子。贤劫千佛亦我为其长子。</p>
<p><b>【疏】称理。则自性融通隐显。是华梵翻译义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】重重无碍。故名融通。隐显者。融通之貌。即百界千如之意也。<span lang="EN-US" style="&quot;Courier New&quot;"></span></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="&quot;Times New Roman&quot;">【钞】</span>即梵可以成华。则显非密外。方华未尝不梵。则密在显边。当暗中有明。当明中有暗。互相掩映。涉入重重。妙体融通。不一不异。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】即梵可以成华者。句句梵语。句句华言。显非密外者。华言显而易了。梵语密而难知。即梵即华。显非密外也。方华下。例知。</p>
<p>当暗中有明者。参同契云。当明中有暗。勿以暗相遇。当暗中有明。勿以明相现。明暗互相对。比如前后步。威音那畔。不离今日门头。今日门头。不离威音那畔。夜半正明。天晓不露也。</p>
<p>互相掩映。约二法交彻说。如东镜入西镜时。东镜映西镜。西镜掩东镜。西镜入东镜。亦然。涉入重重。约重重交映说。如东镜入西镜。西镜即带东镜之影涉入东镜等。西镜入东镜。亦然。如是乃至重重无尽。楞严云。譬如双镜光明相对。其间妙影重重涉入也。又如千珠帝网。一珠涉入千珠。千珠涉入一珠。妙影重重。无尽无尽也。</p>
<p>妙体融通者。谓妙心体具。如如意珠。心佛及众生。是三无差别。此心即空即假即中。圆融无碍。通达无滞也。</p>
<p>不一不异者。以随缘。故不一。以不变。故不异。以有如实空。如实不空。故不一。以一切法悉皆真。一切法皆同如。故不异。以十法界假名差别。故不一。以一念心全体具足。故不异。以具一切法。造一切法。故不一。实无能具所具。能造所造。故不异。三谛宛然。故不一。举一即三。言三即一。故不异。有显有密。有明有暗。故不一。显非密外。密在显边。暗中有明。明中有暗。故不异。掩映重重。故不一。互相涉入。故不异。乃至有事有理。有不一。不异即是一异。而其实三世诸佛。到此口挂壁上。是真不一不异也。看翻译高僧到此。何处著脚。</p>
<p><font color="#333399">十别解文义三<span>&nbsp; </span>初序分。二正宗分。三流通分</font></p>
<p><font color="#333399"><span lang="EN-US" style="color:#333399">&nbsp;</span></font></p>
<p><font color="#333399">初序分二<span>&nbsp; </span>初五句体。二列众证</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初五句证<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】如是我闻。一时。佛在舍卫国。祇树给孤独园。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】别解文义者。已知一题总意。未审经中。自始至终。为何等文。阐何等义。今乃章分句解。俾文字般若达乎实相。以有尽之言。略彰无尽故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】文字般若者。略有三义。一者。文字从般若流出。故谓如来悯众生迷昧。乃放般若真光。而觉照之。为说种种文字。因名文字般若也。二者。文字能生般若。故谓众生依如来言教。能开示悟入佛之知见。遂名文字般若也。三者。文字即是般若。故谓一文一字。当体即空即假即中。当体即是解脱相。故名文字般若也。然此三义。自是泛论。若约如来果上说者。则三藏十二部一切修多罗。即是如来大智慧光明。故名文字般若也。</p>
<p>达乎实相者。即所谓从文字起观照。从观照证实相也。又复智者顿能随文成观。知文字性离。不著文字。亦是达乎实相也。</p>
<p><b>【疏】于中分三。今属序分。序者叙也。又绪也。未入正文。先叙列此经之端绪也。有证信发起二序。今唯证信。凡证信者。皆以六种成就。今顺文便。均其繁简。且分为二。先明五句。后明列众。合之成六。玆复例前统括大意。次乃离释。言如是之法。我从佛闻。彼一时释迦牟尼佛。在舍卫国之祇园也。盖是佛示阿难故。如是我闻有三义。一断疑故。二息诤故。三拣邪故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】证信者。以六种成就。堪为证据。使闻者不疑。故大论第四问曰。何不直说般若。而言舍卫等。答。说时方人。令人信故。发起者。如楞严。误堕淫室。观经。阇王弑逆。各有因缘。为之发起也。</p>
<p>言五句者。但以诠义究竟为句。如佛但一字。亦名句也。均其繁简者。五句分为五科。失之太简。列众立之为六。失之太繁。今合五句为一科。则简者非简。列众与五总对。则繁者不繁。</p>
<p><b>【钞】文字般若。谓般若无言。赖言而显。故佛以文字说经。今还以文字解释。然文字性空。即是实相。故三种般若。相为融通。不碍文字也。略彰者。言不尽意。故云略也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】般若无言赖言而显者。古云。道本无言。因言显道。经云。生生不可说。生不生不可说。不生生不可说。不生不生不可说。以四悉檀因缘故。而亦可说。此之谓也。文字性空即是实相者。维摩天女云。言说文字。皆解脱相。所以者何。解脱者。不内。不外。不在两间。文字亦不内。不外。不在两间。是故舍利弗。无离文字。说解脱也。一切诸法。是解脱相。三种般若相为融通者。从实相般若。流出文字般若。从文字般若。起观照般若。从观照般若。契实相般若。然而全性成修。实相即观照。全修即性。观照即实相。文字性空。文字即实相。不离文字。实相即文字。依解成行。文字即观照。全行契解。观照即文字。举一即三。言三即一也。</p>
<p><b>【钞】六种成就。分合二科者。例如五蕴六根。或合色开心。或合心开色。随其所宜。无定法也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】例如五蕴三句。世间诸法。不出色心。如来为迷心不迷色之人。则合色开心说五蕴。为迷色不迷心之人。合心开色说六入。为心色俱迷之人。心色俱开说十八界。是随其所宜也。</p>
<p><b>【钞】佛示者。智论云。佛涅槃时。示阿难言。一切经初。皆云如是我闻。一时佛在某国某地。盖是遵佛遗敕故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】佛涅槃时示阿难者。世尊临涅槃时。阿难心没忧海。阿菟楼驮。教令问佛四事。一佛灭度后。以何为师。二。依何法住。三。恶性比丘。如何摈斥。四。一切经初。当安何语。佛答阿难。佛灭度后。以戒为师。依四念处住。恶性比丘。嘿而摈之。一切经初。应云如是我闻。一时。佛在某处。某国土。与某大众。非独我法如是。三世诸佛经初亦然。</p>
<p><b>【钞】断疑者。阿难结集时。众起三疑。一疑佛重起。二疑阿难成佛。三疑他方佛来。今曰如是我闻。三疑顿释。息诤者。曰我闻。则非臆见自作故。拣邪者。曰如是。则异外道阿忧故。如佛地论云。如是之法。我昔曾闻。意避增减异分过失。亦息诤义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】三疑顿释者。曰如是之法。我从佛闻。则非佛重起。述佛成言。则亦非阿难成佛。亦非他方佛来。故顿释也。异外道阿忧者。外道一切经初。皆安阿忧二字。以阿者。无也。忧者。有也。外道所诠。不出有无。故曰阿忧。又阿忧者。吉也。经初安吉。则自始至终。吉无不利故。意避增减异分过失者。阿难结集法藏。佛四十九年所说之法。如一器水。传于一器。不增一滴。不减一滴。无有增减异分过失。故云佛法大海水。流入阿难心也。</p>
<p><b>【疏】如是者。信成就也。如智论中说。又二字复为二义。有多种解。若以宗拣定。约当宗。则一心不乱曰如。唯此无非曰是。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】以宗拣定者。多解并陈。从违莫决。随宗以定。则无异词也。</p>
<p><b>【钞】智论云。佛法大海。信为能入。信者言是事如是。不信者言是事不如是。肇公曰。如是者。信顺之辞也。故世人允可。亦曰如是。复二义者。又离如是二字各释也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智论佛法大海信为能入者。释论第二。问曰。诸佛经。何故初称如是。答。佛法大海。信为能入。智为能度。如是义者。即是信也。若人有信。能入佛法。无信不入。不信者。言是事不如是。信者。言是事如是。</p>
<p>肇公如是信顺之辞者。肇公维摩疏云。如是。信顺之辞也。信则所言之理顺。理顺。则师资之道成。经无丰约。非信不传。故建言如是。</p>
<p><b><span lang="EN-US">&nbsp;</span></b></p>
<p><b>【钞】多解者。有以圣人说法。但显于如。唯如为是。如刘虬所说。有以如者。当理之言。是者。无非之称。如生公所说。有以如来顺机为应名如。众生无非为感名是。如融公所说。有以实相之理。始终不异名如。如理而说名是。如天台所说。有以如为真空。是为妙有。敌破外道断常二见。如清凉折衷诸家所说。余说尚多。恐繁不引。以上各有意义。小异大同。并无相碍。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】但显于如唯如为是者。除诸法实相外。余皆魔事也。此约所诠之理释。</p>
<p>当理之言。无非之称。是约能诠之文释。</p>
<p>顺机为应者。如经云。为应声闻人。说应四谛法。为应缘觉人。说应十二因缘法。为应菩萨人。说应六波罗密法也。无非为感者。若众生机器不净。不能感佛。如澄潭始能现月。浊水不能现也。此约感应释。</p>
<p>始终不异者。实相之理。迷时不减。悟时不增。迷时不染。悟时不净。如如不动。故名如也。如理而说者。谓如实相理。为人演说。无别异说。故曰是也。此双约能诠所诠释。</p>
<p>如为真空。是为妙有者。即有之空。为真空。此破虚无之断见。即空之有。为妙有。此破实有之常见。此约破邪释。</p>
<p>并无相碍者。能诠之外。无所诠义。所诠之外。无能诠文。则能诠不砖所诠。所诠不碍能诠。众生无机。佛不说法。净机感佛。乃显言诠。则能所诠。不碍感应。感应。不碍能所诠。又应机说法。显示真宗。敌破邪外。则前二。又不碍破邪也。</p>
<p><b>【钞】以宗拣定者。如是二义。随宗以定。今此经宗乎一心。良繇执持名号。一心不乱。一心。则非生非灭。无去无来。湛然常住。故名曰如。又此一心。四过离。百非绝。故名曰是。异此所明。不得称是。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】非生非灭者。谓本自不生。今何有灭也。又论云<span lang="EN-US">.随妄不生。约治不灭。修起不生。处染不灭。无去无来者。谓无所从来。无所至去也。又经云。不来不去。如是而来。不动不起。如是而去。湛然者。如净琉璃。内外明彻。即所谓一道清净。染污不得也。常住者。不迁不变。无起无灭。即所谓诸法从本来。常自寂灭相也。四过百非者。有。无。双亦。双非。为四过。于四句中。随举一句。复具四句。成一十六句。通过去未来。则成四十八句。又约已起未起。合为九十六句。连根本四句。共百非也。</span></p>
<p><b>【疏】我闻者。闻成就也。我者自我。闻者亲闻。自我亲闻。非私淑故。非读古故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】读古。疏钞事义中详明。</p>
<p><b>【钞】自我亲闻者。自拣非己。亲拣非面。盖是己躬面受之说也。私淑者。孟子云。予未得为孔子徒也。予私淑诸人也。释曰。以孟子非亲见孔子。乃受业孔子之后人。而私其道。以善其身者也。读古者。齐桓公读书于堂上。轮人以为所读者。古人之糟粕耳。释曰。以桓公非面对古人。古人已往。为徒读其遗言者也。今阿难躬逢至圣。非私淑也。合上自我。阿难耳耹至教。非读古也。合上亲闻。自我亲闻。今以告众。便应信受。更复何说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】圣人无我。今何称我。智论有三。一随世间故。二破邪见故。三不著无我故。以是三者。不碍说我。又法身真我。亦得称我。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】圣人无我者。既名曰圣。则生佛依正镕融。总摄一切对待。尽净无余。何得有我。</p>
<p><b>【钞】此下复分我闻为二。离释同前。一云随世间者。谓世法中说我。非第一义中说我。随顺世间而说。无有实体。则不乖于第一义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】非第一义中说我者。第一义。对二谛说。一尘不立。真谛也。万法齐彰。俗谛也。真俗不二。中道第一义谛也。第一义中四相顿空<span lang="EN-US">.何有我相而云我耶。</span></p>
<p><b>【钞】二云破邪见者。谓邪我。慢我。名字我。世俗人具前二我。学道人具后二我。圣人唯最后我。顺俗称我。但是名字。实无邪慢。故然过咎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】邪我者。或计即色是我。离色是我。我大色小。色在我中。色大我小。我在色中等。此从邪师训诲。妄计而生。分别我也。慢我。则不因师教而成。生来即有。俱生我也。名字我者。谓既无见我横计主宰。复无慢我俱生主宰。但随世流布说名为我。则但有名字。而无实体也。</p>
<p>世俗人具前二我者。以未达我空。无名字故。学道人具后二我者。见道学人。虽断分别邪我。我慢犹存。若尽理而言。未至八地。俱生我执。犹现行故。圣人唯最后我者。圣人断尽二障。达二无我理故。</p>
<p>顺俗称我但是名字者。谓阿难尊者。至结集时。尚破同体见慢之我。岂有界内二种我耶。为传化故。乃顺世俗。立名字我。有何过咎。</p>
<p><b>【钞】三不苦无我者。诸圣人知一切法空实相无我。而不著空。不著无我。又瑜伽有四义。大略同此。第三义言。若定无我。谁为修学。人则生怖。故不著无我。又观经疏云。无我则无闻。无闻则化道绝。为传化不绝。假名说我。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】知一切法空而不著空者。经云。虽乐远离。而不依身心尽。虽行于空。而植众德本。是也。知实相无我而不著无我者。经云。虽行诸法不生不灭。而以相好庄严其身。虽随诸法究竟净相。而随所应为现其身。是也。引瑜伽观经二段。是证明第三不著无我之故也。瑜伽言。无我。则无人修学。观经言。无我。则无人传化。自利利他。二皆不就。故不著无我。</p>
<p>瑜伽有四义者。瑜伽第六云。略由四义。故称我闻。一为世间语便易故。二为随顺世间故。三为断除怖畏。若定无我。谁为修学。人生布畏故。四为宣说自他得失。令生决定信解心故。</p>
<p><b>【钞】法身真我者。约本而言。阿难亦通法身我也。以无我法中。有真我。即法身我。如涅槃常乐我净之我。何碍于无我。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】阿难亦通法身我者。法华有本迹二门。若就迹门。则阿难但证偏真。若约本门。则阿难久证法身。经云。内秘菩萨行。外现是声闻。少欲厌生死。实自净佛土。是也。以无我中有真我者。因二无我。乃得真我。所谓唯心相灭。心体不灭。因灭是色。获得常色也。常乐我净者。是涅槃四德。不迁不变曰常。离二死苦曰乐。具八自在曰我。三惑净尽曰净。</p>
<p><b>【疏】闻者耳根发识。废别从总。故云我闻。大乘中三。始教无闻。终教闻。而不闻。顿教无闻不闻。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】耳根发识者。耳根是色法。即第八亲相分。具执受二义。是白净无记性。识乃心法。即第八见分。三性皆具。与根不同。如楞严以门喻根。以人喻识。不同明矣。发者。生起之意。具八种缘。方得生起。即所谓耳识唯从八也。八者。一空。二根。三境。四作意。五分别依。六染净依。七根本依。八种子也。</p>
<p>废别从总云云者。谓小教云。闻者耳根发识。声在可闻处。是则应云耳闻。何云我闻也。盖以我有主宰之义。为六根六识之总。今废根识之别。从主宰之总。曰我闻也。</p>
<p>始教无闻三句。闻。即是有法。无闻。即是空。今始教是谈一切法空。故无闻。终教双照二边。故闻而不闻。此处影略不闻而闻句。盖即有而空。即空而有。正是双照二边中道也。顿教双遮二边。故无闻亦无不闻。无闻。是遮有。无不闻。是遮空。正是双遮二边中道也。</p>
<p><b>【疏】约当宗。则传法圣人。以我无我不二之真我。根境非一异之妙耳。闻娑婆极乐无障碍之法门也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】以我无我不二之真我者。我即是有。无我即是空。我无我不二。是即有而空。即空而有。即二边之中道也。又空处全有。有处全空。离二边之中道也。离即离非。是即非即。非法身真我而何。</p>
<p>根境非一异之妙耳者。根境若异。则两皆是有。根境若一。则二俱成空。今非一非异。则空有双遣。即是顿教双遮中道也。然非一。则异存。非异。则一存。则空有双存。又即是终教双照中道也。寂而常照。照而常寂。非妙耳而何。</p>
<p>娑婆极乐无障碍之法门者。娑婆是此岸。极乐是彼岸。若无障碍。则此不碍彼。彼不碍此。彼此俱存。是为双照法门。所谓究竟寂光。不越凡夫一念。三涂剧报。全居极圣自心也。又若无障碍。则何分此岸。何分彼岸。彼此两亡。是为双遮法门。所谓黑暗女。功德天。有智主人。二俱不受也。</p>
<p><b>【钞】废别从总者。以不云耳闻。而云我闻。良繇我则统收诸根识等。以总该别。故云我闻。始教等者。若云我既无我。闻亦无闻。是大乘初门。始教意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】闻亦无闻是大乘始教者。大乘始教。第二时空宗。依诸部般若。谈一切法空。内无能闻。外无所闻。方曰真闻。故曰尊者无说。我乃无闻。是真说真闻也。</p>
<p><b>【钞】若云从缘故空。不坏假名。即不闻而闻。闻而不闻。终教意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】从缘故空。不坏假名者。因内根引生外尘。则尘无自性。因外尘引生内根。则根无自性。从缘故空也。经云。由尘发知。因根有相。相见无性。同于交芦。是也。又因根有尘。则不坏尘相。因尘有根。则不坏根相。不坏假名也。如云如幻非实。则心境双忘。不无幻相。则不坏心境。是也。不闻而闻闻而不闻者。不坏假名。不闻而闻也。从缘故空。闻而不闻也。不闻而闻。即空即有。闻而不闻。即有即空。中道之义。此大乘至极之理。曰终教也。</p>
<p><b>【钞】若云能所双寂。无闻不闻。离念顿显。顿教意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】能所双寂无闻不闻者。从缘故空。缘生。显无性也。缘生为能显。无性为所显。不坏假名。无性显缘生也。无性为能显。缘生为所显。缘生无性。以无性夺缘生也。无性生。以缘生夺无性也。互夺两亡。则能所双寂。又缘生夺无性。不闻不可得。无性夺缘生。闻亦不可得。则无闻无不闻矣。此是旧解。今复解云。能即是第八转相。所。即是第八现相。以业识顿空。故双寂。闻与不闻。皆生灭相。既无业识起灭。何有闻与不闻也。离念顿显者。闻与不闻。皆妄念分别。今既双遮。则一念不生。全体显现。不历阶级渐次。顿教意也。此是旧解。今云。离念顿显有二义。若离分别粗念。与无分别智相应。得见法身。名随分觉。若一念相应。远离微细念故。心即常住。名究竟觉。盖以顿教虽无渐次。而不无前心后心。则其所离之念。自不无粗细。而所显之理。亦不无分满也。</p>
<p><b>【钞】我无我者。生而不生。不生而生。即法身故。根境者。闻说阿弥陀佛。能闻所闻。非一异故。娑婆极乐者。所谓娑婆依正。全处极乐之自心故。以此经分摄于圆。应归法性故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】生而不生不生而生者。生即我。即凡夫之有。不生即无我。即二乘之空。此二不二。即法身真我故。</p>
<p>能闻所闻非一异故者。根境历然不坏世谛。故非一。根麈同源同归性海。故非异。古云。通玄峰顶。不是人间。心外无法。满目青山。是也。</p>
<p>娑婆依正全处极乐之自心者。自心即是法界。法界之中。无所不摄。则娑婆依正。摄无不尽。天台云。以檀为法界。则一切法趣檀。依正之摄归极乐。其理亦然古云。阿鼻依正。全处极圣之自心。毗卢心土。不离下凡之一念。法界圆融。头头涉入。不相障碍故。</p>
<p>分摄于圆应归法性者。恐有难云。前说五宗。分有。空。法相。法性。圆融。终顿。判归法性宗。圆教。判属圆融宗矣。今既摄于圆。应归圆融。何故归法性耶。答。诚如所问。但法性之与圆融。分之为二。合之为一。以事事无碍之圆。虽不同事理无碍之终顿。实离事理无碍之法性外。无事事无碍之圆融。以同一了义大乘。可合可分故。今据可合之义。归法性也。</p>
<p><b>【疏】或疑佛成道久。阿难方始出家。何得俱言我闻。古谓有四义故。曰闻无碍。又阿难有三。或闻不闻。亦无碍故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】疑者。佛成道已历年二十。阿难出家。又十年。方命为侍者。虽亲侍佛。而三十年前。佛所说经。何得俱称我闻。古答四义者。一展转闻。如报恩经言。阿难所不闻经。从诸比丘边闻。或诸天子说。如涅槃经。乃弘广菩萨之所流通故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】弘广菩萨之所流通者。涅槃第四十云。佛告文殊。阿难比丘。是我之弟。给事我来。二十余年。所可闻法。具足受持。喻如泻水。置之一器。是故我今顾问阿难为在何所。欲令受持是涅槃经。善男子。我涅槃后。阿难比丘所未闻法。弘广菩萨当能流布。</p>
<p><b>【钞】二者佛重说。如报恩里言。阿难因佛命为侍者。乃求三愿。其三所未闻经。请佛重说故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】阿难求三愿者。一愿不受佛故衣。二愿不随佛受别请。三愿二十年前所未闻经。请佛重说。</p>
<p><b>【钞】三者阿难自通。如金刚华经言。阿难得法性觉自在三眛。所未闻经。自能忆持。涅槃亦云。若在若不在。自然能解了故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】得法性觉自在三昧者。觉了法性。从性起觉也。法性竖彻三际。三际之法无不觉。法性横遍十方。十方之法无不觉。于法性海中。普觉一切。得大自在。曰法性觉自在三昧也。涅槃下。引证可知。</p>
<p><b>【钞】四者清凉折衷上三。言阿难乃大权菩萨。影响弘传。如不思议境界经言。舍利目连。乃至阿难等。皆大权菩萨现声闻身。何滞于迹。言不闻也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】影响弘传者。天台释法华经。言闻经众有发起。当机。结缘。影响。四众。影响众者。谓往古诸佛菩萨。隐其圆极之果。亦同机众。匡辅法王。如影之随形。响之应声也。</p>
<p><b>【钞】三阿难者。一名欢喜。结声闻藏。二名喜贤。结缘觉藏。三名喜海。结菩萨藏。则阿难以大神力。随机示教。是知一代时教。此阿难不闻者。彼阿难闻之。又何闻与不闻而为碍也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】三阿难者。圣人无名。名因事立。声闻断见思正使。得出三界。得大欢喜。故结声闻藏名曰欢喜。缘觉进侵习气。贤于声闻。故结缘觉藏名曰喜贤。菩萨进断无明。悟入法海。故结菩萨藏名曰喜海。</p>
<p><b>【疏】一时者。时成就也。师资相合。当时说听事毕。即名一时。以说听无定故。不言某年月日者。十方时分不一。两土正朔不同故。约当宗。则即说听顷。心境泯。凡圣会。依正融。一多等。此诸二法。皆一之时。名一时也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】古人释一时。都谓机应合一之时。亦是谛智合一之时。故云一时。今师资相合下。是言机应合一之时。约当宗下。是明谛智合一之时也。</p>
<p>心境泯者。谓心境双消。归圣现量。然凡圣犹分也。凡圣会者。圣凡情尽。唯妙觉明。然依正犹二也。依正融者。情器体融。同归法界。然一多犹在也。一多等者。一多相即。无碍圆融。究竟圚圆满矣。以上从狭至广。融成一味为一时也。</p>
<p><b>【钞】说听无定者。或说者得陀罗尼。一刹那顷。一字之中。说一切法门。或听者得净耳根。于一刹那。闻一字时。于余一切悉无障碍。或说者时少。听者时多。或说者时多。听者时少。说者神力延促随宜。听者根器利钝不一。古谓三乘凡圣。所见佛身报化。年岁短长。成佛久近。各各不同故。今止取佛及弟子师资机感相遇之顷。说听事毕。便名 一时也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】陀罗尼此翻总持。有多字。一字。无字。之别。多字。如诸经密咒。一字。字。无字。即无相妙心。今之所云。指无字也。一刹那顷一字之中者。以既得无相妙心。刹那普融三际。一字摄法无遗。一切法门说无不尽也。</p>
<p>得净耳根者。众生循声流转。分别外尘。秽耳根也。圣人脱粘内伏。发本明耀。净耳根也。于一刹那悉无障碍者。以既净耳根。则心闻洞彻十方。洞彻三际。一切即一。一即一切。无不知也。古云。在眼时。如千日。万象不能逃影迹。在耳时。如幽谷。大小音声无不足。是也。</p>
<p>说者神力延促二句。出上文说听多少之所以。说者延一日为一劫。则说者时少。听者时多。说者促一劫为一日。则说者时多。听者时少。又听者根利。则说者时多。听者时少。以一心入于语义。不觉时长故。听者根钝。则说者时少。听者时多。以不得法味。身体在座。多有疲倦。觉时长故。</p>
<p>古谓下。引例。凡夫。二乘。及三贤菩萨。以事识见佛。故见应身。年岁则短。在世八旬。即入涅槃。成道以来。始经四十余年。登地菩萨。以业识见佛。故见报身。永不灭度。成道以来。经尘点劫。各各不同故。</p>
<p><b>【钞】十方时分者。以十方遍于横竖。竖则该乎天上。四天一日。人寿五旬。横则偏乎四洲。赡部三更。俱卢日午。不可定也。两土正朔者。岁首之日。名为正朔。震旦五天。不相统属。周正建子。夏正建寅。彼时震旦属周。而佛在舍卫。舍卫建寅。乃用夏正。则五天正月。震旦三月。五天二月。震旦四月也。亦不可定。故止言一时也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】周正建子夏正建寅者。谓周时以斗柄初昏。建子之月为岁首。夏时以斗柄初昏。建寅之月为岁首也。一取天开于子之义。一取人生于寅之义。</p>
<p><b>【钞】心境者。一心不乱。无能念所念故。凡圣者。与诸上善人。同会一处故。依正者。佛及水鸟树林。同说妙法故。一多者。一佛说经。六方齐赞故。如上种种二法。皆成一味。即以此时为一时也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】心境者下。约当宗。以一心不乱为宗。一心不乱。则内无能念之心。外无所念之境。能所双消。泯然无迹故。诸上善人同会一处者。一处。指一心也。若圣若凡。全归一心。无有高下故。佛及水鸟同说妙法者。以一心中。情与无情。同成正觉。炽然说。无间歇。一说一切说故。一佛说经六方齐赞者。以一心中。不见彼佛此佛。一即是多。多即是一。同一法性故。</p>
<p><b>【疏】佛者。主成就也。佛义解见前文。以是一期众生所共宗故。名之曰主。又六种成就中。最为主故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】共宗者。佛出世为一期。一期之中。六凡三圣。一切众生。同所宗主。如万姓百辟。归一人故。六成就申主者。望前。则际主之会成时。聆主之语成闻。受主之教成信。望后。则主之所居成处。主之所化成众。是六种共成。而归重于佛。亦言佛便周意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】际主之会成时者。时。非别时。法王启运。嘉会之时也。法王不作。嘉会难成。不得成时故。</p>
<p>聆主之语成闻者。耳闻法音。心契妙理。曰闻。慧日不升。圆音不演。众生旷劫皆成聋瞽。不得成闻故。</p>
<p>受主之教成信者。于实德能深忍乐欲。曰信。佛不垂教。心迷尘境。信自何生。纵有信从。皆堕邪见。非正信故。主之所居成处者。处非他处。乃法王转法轮之处也。圣人到处。成邑成都。法王不住。不成住处故。</p>
<p>主之所化成众者。闻经之众。贤圣之众也。佛未出时。各趣异道。尽堕邪宗。因蒙佛教。转邪归正。方成圣众故。</p>
<p><b>【疏】在舍卫国。祇树给孤独园者。处成就也。在者。天台谓在即住意。别之有四。曰天住。梵住。圣住。佛住。随宜佛住。乃至天住。实则佛身无在无不在。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】别之有四者。若据经文。但云佛住。天台乃别之为四者。略有二义。一者欲显能住心法故。谓他人唯论身住。不明能住心法。则抑极圣同凡夫住。而况复凡圣各各有于能住之法。不可不知也。二者欲显如来无法不住故。谓佛住既胜。则无法不住。为引物故。且就世善。略指定散。收一切善。故言天梵。于出世中。略指小大摄一切法。故言圣佛也。</p>
<p><b>【钞】在即住者。大品论。明佛在某所。已而言暂在久住。总成在意。今谓无论久暂。但就当时说经之处。即名为在。如天子所至。即名行在也。四住者。佛摄众生。随宜而住。或现天住。谓六欲天因。即以施戒善心住。或现梵住。谓初禅至非想因。即以四无量心住。或现圣住。谓三乘因。即以三三昧住。或现佛住。即以首楞严百八三昧。力无畏不共住。上三随他意住。后一随自意住。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】或现天住下。四住中皆明因果。而所住法。正在于因。所谓如来以摄物故。示现施戒及十善心。此即佛以欲天之法。住舍卫城。为物示现四无量心。示三三昧。即梵法圣法。住舍卫城。此皆如来随他意住。若随自意。即以楞严至不共等。住舍卫也。</p>
<p>初禅至非想是果。四禅八定是因。而云四无量心住者。以单修八定。不生色无色界。必用四心为熏禅功德。定与功德具足方生八天。故云四心也。<span>&nbsp; </span>三三昧者。即空。无相。无作也。百八三昧。即首楞严三昧。宝印三昧。师子游步三昧。乃至百八离著虚空不染三昧。详如智度论说。十力者。一是处非处如实力。二业智力。三定力。四根力。五欲力。六性力。七至处力。八宿命力。九天眼力。十漏尽力。四无畏者。一得总持无畏。二得知根无畏。三得决疑无畏。四得答报无畏。十八不共者。一身业无失。二口业无失。三意业无失。乃至十八。知未来无碍。谓之不共者。不与二乘共也。</p>
<p><b>【钞】问。佛何以天住。答。屈至尊在至劣处。为度生故也。无在无不在者。体寂寥。故无在。体圆通。故无不在。华严云。佛身非至非不至。何以故。虚空无身故。如来亦尔。遍一切法。遍一切众生国土。非至非不至。即此意也。然则佛在舍卫。以就劣机。故名天住。如实而论。即舍卫名梵住圣住佛住。亦何不可。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】舍卫。梵语。亦云室罗筏悉底。华言闻物。以德名故。一云闻者。以人名故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】德者。以国丰四德。一者尘德。五尘之境。多美丽故。二者财德。七宝珍奇。无弗有故。三者圣德。三藏圣法。皆具足故。四者解脱德。人多解脱。不染欲故。以是誉动五天。名闻物也。以人名者。多贤人故。国以人为重故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】祇树给孤独园者。梵语只陀。亦云逝多。言只者。省文也。此云战胜。给孤。表德。即须达多。园者。梵语僧伽蓝摩。此云众园。安众僧故。盖只陀施树。给孤买园。兼二为名。故云祇树给孤独园也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】战胜者。波斯匿王太子生时。王与外国交战得胜。喜而立名。须达多者。梵语。此云乐施。胜军王大臣也。喜乐行施。遂成令名。给孤独者。幼而无父曰孤。老而无子曰独。今但无倚无养。即名孤独。偏言孤独者。孔恩周急。岐政先茕。非不普慈。有缓急故。众居曰园者。林荫清幽。学道之人。应栖止故。施树买园者。涅槃经说。须达长者。本舍卫人。初未知佛。为娉妇故。入王舍城。因珊檀那见佛生信。请归舍卫。佛令身子选众居处。得只陀园。长者问价。太子戏答。金布地满。即当卖与。长者布金。太子感叹。遂与易地。地所有树。并以施佛。因立精舍。长者太子交相发心。成此美事。故双标也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】若喻当经教理。各有所表。如法华华严释例。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】喻当经者。如舍卫国。国之胜。表此净土法门。广大宏远。法之最上故。即慈恩言。王舍城。城之胜。城胜余城。表法华法胜余法故。下皆例此。祇树。树之胜。表净土荫盖众生。永离热恼故。给孤园。园之胜。表净土安隐众生。恒受诸乐故。只陀太子。种之胜。表净土生者。毕竟成佛。绍隆佛种故。须达长者。人之胜。表净土生者。入正定聚。俱上善人故。如华严种种表法。以显一、心。皆此意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法华法胜余法者。五时极唱。最后极谈。非兼但对带。纯一圆教故。</p>
<p>舍卫国之胜者。以国丰四德。誉动五天。净土法门。广大宏远者。帡包幽显。统括圣凡。国丰万德。声震十方故。祇树树之胜者。以扶竦畅茂荫盖清凉。净土众生。永离热恼者。佛以大慈。普覆一切。离生死恼。永得清凉故。</p>
<p>给孤园之胜者。以受用自在。适悦人心。净土安隐受乐者。寒暑不迁。寿命无量。涅槃寂静。得大解脱故。</p>
<p>只陀种之胜者。以位超百寮。绍居九五。净土绍隆佛种者。皆不退转。多有补处。不滞化城。直至成佛故。</p>
<p>须达人之胜者。以能具十德。足以长人。净土入上善会者。永离凡外邪定。不定。得入正定贤圣等侣故。</p>
<p><b>【疏】称理。则自性洞彻十方。是阿难闻佛义。自性不离当处。是佛在祇园义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性洞彻十方者。若云阿难闻佛。则众生皆背佛。若云佛在祇园。则自己却成魔。非真闻佛也。非真佛在也。今十方是佛法身。自性洞彻十方。则一代时教。无有不闻。是真闻也。当处。即今显现自性。不离当处。则法性湛然。不迁不变。是真佛在也。</p>
<p><b>【钞】心闻洞十方。则庆喜现今方结集。真佛屋里坐。则释迦原不住西干。反闻自闻。反佛自佛。当知祇园一会。俨然未散。岂独灵山。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】经云。心闻洞十方。生于大因力。古云。金佛不度炉。木佛不度火。泥佛不度水。真佛屋里坐。</p>
<p>反闻自闻者。以众生循声流转。向外奔驰故。反佛自佛者。以众生以色见我。音声求我故。</p>
<p>俨然未散者。智者大师。诵法华经。至药王本事品。是真精进。是名真法供养如来处。亲见灵山一会。俨然未散。</p>
<p><font color="#333399">二列众证三<span>&nbsp; </span>初声闻众。二菩萨众。三人天众</font></p>
<p><font color="#333399"><span lang="EN-US" style="color:#333399">&nbsp;</span></font></p>
<p><font color="#333399">初声闻众三<span>&nbsp; </span>初明类数。二表位德。三出名号</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初明类数<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】与大比丘僧。千二百五十人俱。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】自此而下。至诸天大众俱。众成就也。与者共义。大者拣小。具有三义。谓大。多。胜。异余比丘故。佛地亦具三义。比丘。梵语。此云有三。一乞士。二怖魔。三破恶。僧者。梵语。具云僧伽。不言伽者。省文也。此云众和合。千二百五十人者。三迦叶。目连。舍利。五人弟子。共合成故。上明类属声闻。下明数有若干也。俱者。合上共义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】具有三义者。盖以华言大者。梵曰摩诃。乃含三义。谓大。多。胜<span lang="EN-US">.故须就本三义释之。 僧伽有四种。一有羞僧。持戒无违。二无羞僧。三业不净。诸恶并行。三无知僧。虽不破戒。根钝无慧。不知重轻。四真实僧。四果四向。学无学人也。有羞真实。得共羯磨。同闻证信。唯取无学。</span></p>
<p>众和合者。谓戒和同修。见和同解。身和同住。口和无诤。意和同悦。利和同均。</p>
<p>三迦叶。是兄弟三人。昔共起刹。今连枝也。目犍连。此云莱根。姓也。舍利弗。此云身子。名也。姓拘栗陀。</p>
<p><b>【钞】共义者。天台以七一释共。谓处一。时一。心一。戒一。道一。见一。解脱一也。佛与大众共居祇园。是经正意。广之如上。拣小者。明非初心比丘。即下所称长老等是也。大多胜者。天王大人。所共敬仰。非小德也。名大。内典外籍。无不博通。非寡解也。名多。超出九十六种之上。非劣器也。名胜。皆小乘中极也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】以七一释共者。七种一故。方成共义也。</p>
<p>判已属生酥。且从本说。七在三藏。同感佛时。同鹿苑处。同一切智心。同别脱</p>
<p>戒。同三十七道。同无漏正见。同有余解脱。昔同七者。今日同闻。</p>
<p>天王敬仰者。梵王。师陈如。帝释。师迦叶等。内典、谓三藏十二部。外籍。谓四韦驮十八经等。</p>
<p><b>【钞】佛地三义者。一最极利根。波罗密多种性。故名为大。二皆得无学果位。故名为大。三皆得小果已。趋大菩提。故名为大。则通大乘言也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】波罗密多。此云到彼岸。今最极利根。到百行至极之处也。如布施。则财法无畏。以至三轮空寂。持戒。则不破不漏。乃至戒相都空。般若。则人法俱空。乃至空亦不立。此大乘种性也。皆得无学果位者。研真断惑。曰学。真穷妄尽。曰无学。今皆得阿罗汉无学果位也。皆得小果趣大菩提者。既成四果。复回心向大。发大菩提心也。则通大乘言者。谓上大多胜三义。止就小乘言耳。今佛地三义。则是通大乘言也。</p>
<p><b>【钞】比丘三者。一乞士。谓乞食乞法。乞食。则离四邪命。合四正命。无事经营。不勤畜积。万缘顿息。一志清修。僧宜以此活命。故曰乞食资身也。乞法。则参师访友。恳苦翘诚。询求妙法。期成圣果。故曰乞法资心也。二怖魔者。若人发心出家。魔王闻之。生大怖畏。以魔乐生死。出家离欲。趋向无生。魔失党与。生怖畏故。三破恶者。能破烦恼九十八使。悉皆断绝故。或加净戒。净命。则成五义。今三义者。以乞食摄净命。以破恶摄净戒故也。众和合者。四人以上。多至无量。悉皆同一羯磨。不相违诤。如水乳合。名和合众。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】四邪命者。合药种植田园。名下口食。仰观星宿。名仰口食。四方巧语。名方口食。咒术卜算。名维口食。比丘不作此四。名清净乞士也。九十八使者。见思惑也。见惑有八十八使。以五钝五利。对苦等四谛。苦下全具。集灭除三。谓身见。边见。邪见。道除二。谓身见。边见。上界不行嗔。思惑有十使。谓欲界贪嗔痴慢。上二界各有贪痴慢。共九十八也。</p>
<p>羯磨。此云作法办事。谓行筹相向说也。水乳之乳。非人乳牛乳。水中自有乳。唯鹅王能辨。</p>
<p><b>【钞】三迦叶者。一优楼频螺。于火龙窟。有五百弟子。二伽耶。于象头山。有三百弟子。三那提。于希连河。有二百弟子。后皆归佛。故有千众。目连舍利者。二人共有二百五十弟子。亦来归佛。成千二百五十人也。一说度耶舍等五十人。及陈如等五人。共成此数。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】优楼频螺。此云木瓜林。为瓶沙王师。有五百弟子。伽耶。此云城。那提。此云江。二人共五百弟子。佛入迦叶窟。毒龙放火。佛收毒龙。住于钵内。乃至十种神变。迦叶虽靓。执犹未改。曰瞿昙虽神。不如我道真。佛言。汝若不舍邪见。令汝长劫受苦。闻已。头面礼佛求悔。乃告弟子。各随所宜。我愿皈依佛也。乃至五百弟子。皆闻善来。须发自落。得成沙门。乃各以事火术具。投之于水。随流而下。二弟见之。亦皆皈佛。</p>
<p><b>【疏】独举千二百五十人者。以常随故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】常随者。谓佛出世间。所度罗汉比丘。甚多无量。何独举此。以此千二百五十人者。最先归佛。又常不离佛。直至佛灭。故独举也。其他散在四方。虽千里面谈。而据迹成文。常法应尔。如仲尼之门。贤达之士。盖三千焉。而独举七十子者。以久在泗滨。相依陈蔡。亦常随故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】常不离佛者。以千二百五十人。未见佛前。各修异道。久受勤苦。空无所获。一遇如来。便得道果。感佛恩深。常随侍佛。为同闻众也。</p>
<p>千里面谈者。唐李世民。为秦王时。在军中。使房玄龄入朝奏事。高祖笑曰。玄龄为吾儿奏事。虽隔千里。犹如面谈。泗滨谓泗水之滨。有杏坛在焉。是孔子讲学处。久在泗滨者。谓平居共事。相依陈蔡者。谓患难不离也。</p>
<p><span style="color:#333399">二表位德<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】皆是大阿罗汉。众所知识。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】上句表位。下句表德。大者。拣余小声闻故。梵语阿罗汉。此有三义。一应供。二杀贼。三无生。即前乞士怖魔破恶果也。知识者。闻名钦德曰知。现形敬奉曰识。一云见形为知。见心为识。一云知即是识。亦可众中知识。为众导故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】拣余者。初果至四果。皆声闻位。今曰大阿罗汉者。表是四果声闻也。应供者。凡夫无德。前三果有德而未大。未名应供。今梵行已立。超出三界。应受人天供养故。俱舍云。供养阿罗汉。得现在福报。是人天植福之良田。受施无惭。故曰应供。始焉持钵。期福众生。今已证道。理应受供。云乞士果也。然佛亦名应供。罗汉局于人天。佛。则人天声闻缘觉菩萨所应供也。杀贼者。烦恼劫功德财。伤智慧命。前三果见惑虽断。思惑尚存。今断思惑七十二品俱尽。如乱流悉殄。天下太平。故曰杀贼。始焉以恶为敌。今恶已灭。云破恶果也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】断心惑七十二品者。思惑分三界九地。共九九八十一品。若初果则全未断。于第二向中。断欲界前六品。即证二果。于第三向中。断欲界后三品。即证三果。然尚有上八地七十二品在。复于四向中断尽。方成四果阿罗汉也。</p>
<p><b>【钞】无生者。凡夫生死无量。初果七返生死。二果一生欲界。三果不来欲界。犹生色界。今生缘已尽。不受后有。故曰无生。始焉愿出生死。令魔起怖。今证无生。云怖魔果也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】初果七返二果一生者。欲界九品思惑。上上品。润二番生死。上中。上下。中上。三品各润一生。中中。中下。二品同润一生。下上。下中。下下。三品同润一生。故初果七返生死。二果一生欲界也。</p>
<p><b>【钞】闻名现形者。是亲疏一对。知者耳闻则思慕愿见。识者目击则奉事不违也。见形见心者。是浅深一对。知者则面对光仪。识者则神交意地也。如二僧觐佛。其一道亡。佛以亡者为先见我。即见心之谓也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】二僧觐佛者。昔有二僧相期觐佛。时值炎暑。行至中途。热渴欲死。共觅水饮。见一清水可掬。而多细虫。一僧以有虫故。不饮而死。一僧从权。乃得见佛。具白前事。佛言。道亡者为先见我。以尊我戒律。即亲见佛故。</p>
<p><b>【钞】知即识者。犹言相知相识也。德高望重。名满天下。人人知之。人人识之。故曰众所知识也。一说举众之中。此为多知多识。人天眼目。云众导也。今人称善知识。亦具二义。一者对恶而言。以我所知识。有善有恶。今是善之知识故。二者此人有了然之知。卓然之识。人所不及。是知识之善故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】称理。则自性无漏。是罗汉义。自性无迷。是知识义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性无漏者。漏有三。谓欲漏。有漏。无明漏。欲漏。即欲界贪爱。有漏。即上二界贪爱。无明。即三界中痴。此小乘之漏。若大乘之漏。不唯三界贪痴为漏。有无明惑。不居中道。漏落二边。亦漏也。今自性。从本以来。无有变异。不可破坏。何漏之有。论云。智体不动。具足无漏性功德。是也。</p>
<p>自性无迷者。迷。有二。谓根本不觉。枝末不觉<span lang="EN-US">.因一念无明妄动。遂成三细六粗种种迷痴境界。然自性。从本以来。一切染法。所不能染。何迷之有。论云。一切染法不相应。故名如实空。是也。</span></p>
<p><b>【钞】心源本寂。则诸漏全空。心体本明。则群迷安在。法华谓是真阿罗汉。起信号曰真实识知。彼沈空为寂。作念而知者。名字罗汉。虚妄知<span lang="EN-US"></span></b></p>
<p><b>识也。是故邪见与正见一体。众妙与众祸同门。息心达本源。庶几可以为沙门矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】心源者。心。为万法之源也。诸法从本来。常自寂灭相。曰本寂。既曰本寂。则欲。有。无明。以及二边等漏。向何处著脚。故曰全空。</p>
<p>心体者。心。为法界之体也。光明照一切法界悉清净。曰本明。既曰本明。则见思。尘沙。以及无明等惑。向何安立。故云安在。</p>
<p>法华谓真阿罗汉者。法华经中。迦叶须菩提等。闻喻说一周。开权显实。乃云。我等今者真是声闻。以佛道声。令一切闻。我等今者真阿罗汉。应受人天一切供养等。</p>
<p>起信号曰真实识知者。起信论云。从本以来。自性满足一切功德。所谓自体。有大智慧光明义故。遍照法界义故。真实识知义故。乃至满足无有所少义故。沈空为寂者。二乘弃有著空。堕无为坑。饮三昧酒。乃枯寂之寂。非本寂之寂也。乃名字罗汉。非真阿罗汉也。</p>
<p>作念而知者。凡夫生心动念。缘而后照。虑而后知。乃妄作之知。非本明之知也。乃虚妄知识。非真实识知也。是故下。结劝。</p>
<p>沈空之寂。为邪见。本寂之寂。为正见。古云。魔界与佛界。一界无别界。故曰邪见与正见一体。</p>
<p>本明之知为妙门。作念之知为祸门。经云。知见立知。即无明本。知见无见。斯</p>
<p>即涅槃无漏真净。故曰妙与众祸同门。</p>
<p>息心达本源者。古云。三界兮扰扰。六趣兮昏昏。息心达本源。故号为沙门。今则息邪见众祸之妄心。达正见众妙之本源。庶几可以为沙门矣。</p>
<p><font color="#333399">三出名号二<span>&nbsp; </span>初众名。二总结</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初众名<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】长老舍利弗。摩诃目犍连。摩诃迦叶。摩诃迦旃延。摩诃俱絺罗。离婆多。周利槃陀伽。难陀。阿难陀。罗喉罗。憍梵波提。宾头卢颇罗堕。迦留陀夷。摩诃劫宾那。薄拘罗。阿菟楼驮。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】长老者。德长腊老。又德腊具一。亦通称长老。贯下十六尊宿。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】腊者。出家一岁名一腊。周岁之中。惟一腊故。亦云一夏。意正同也。通称者。上云德腊俱尊。此谓独德冠众。单腊先人。亦得名为长老。如毗婆沙论。法性上座。生年上座之类是也。又唐译具寿。则双备德腊。魏译慧命。则专就德言。虽曰二可通称。尤必以德为重。今经所列。盖有有德而无腊者。未有有腊而无德者也。贯下者。长老之称。不独舍利弗。乃至阿菟楼驮。皆名长老。皆上首弟子也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】舍利弗者。梵语舍利。此云鹙鹭。梵语弗。此云子。故云鹙子。亦云身子。亦云珠子。更有多号。恐繁不引。诸弟子中。智慧第一。称第一者。姑显一德。语云。君子不器。况复罗汉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】鹙子者。其母身形端正。眼净如鹙鹭。连母得名。云是鹙鹭之子也。身子即身端意。珠子即眼净意。更有多号。非今所急。故不繁引。下皆例此。智慧者。在母胎时。已能令母辩胜其舅。八岁登座。十六大国。议论无双。七日之内。遍达佛法。故云智慧第一。姑显一德者。明非身子之外。诸阿罗汉皆为劣慧。亦非身子止具智慧。余则不兼。盖是各举一德。以表法门无量。又以引诸偏好耳。如经言。舍利弗晏坐。目连欲起其定。竭尽神力。不能动其衣之一带。常言目连神通第<span lang="EN-US"></span></b></p>
<p><b>一。孰知舍利弗神通。乃至是乎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】引诸偏好者。众生之机不一。所好之法亦不一。是故好智慧者。舍利引之。好神通者。目连引之。乃至好多闻者。阿难引之。</p>
<p>舍利弗宴坐者。舍利宴坐。佛令目连唤之。舍利云。汝前去。吾后至。目连欲牵之去。舍利即解衣带著地。语目连曰。汝能举此衣带。方可牵我去。目连竭尽神力不能动。舍利以带系阎浮提树。树动。而带不动也。</p>
<p><b>【钞】君子不器者。孔子语。如舟不可陆。车不可水。是器也。君子具足多能。不滞一器。生得谓颜闵无文。游夏缺行。君子尚尔。况超凡入圣。三明皎然。六通清彻。号漏尽阿阿罗汉耶。故曰姑显一德也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】颜闵无文者。颜闵。列在德行科。游夏。列在文学科故。三明六通者。三明。即过去宿命明。现在天眼明。未来漏尽明。加天耳。他心。神足。即名六通。前三。双具通明。后三止为通者。以但知宿世受生之事。名宿命通。复知宿世百千万生。如是姓名。如是受苦乐等事。皆悉能知。是名宿命明。但见死此生彼。名天眼通。复见我及众生死时生时。及所作善恶之行。或生善道恶道。皆悉能见。是名天眼明。众生因三界见思之惑。堕落生死。故名为漏。唯罗汉断见思尽。而得神通。名漏尽通。复知漏尽以后。更不受于生死。是名漏尽明。后三无此分别。故唯名通也。</p>
<p><b>【疏】首举舍利弗。以此经惟智所解故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】经中谓佛为众生说此难信之法。难信。则惟智慧深远者。始信不疑。是以首举。或难。般若心经。独告身子。则知身子之智。在乎解空。不在净土。噫。色即是空。空即是色。独不曰净土即空。空即净土乎。若拨净土。则非真空。不解真空。则非正智。身子之智。必不如是。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】色即是空者。色。即十一色法。此色凡夫计为实有。三乘计为虚幻。不知全体是妙色也。妙色即是真空。故云色即是空。经云。观相元妄。观性元真。即是菩提妙净明体。是也。</p>
<p>空即是色者。空。即第一义空。此空不是邪外所计断空。小乘所执偏空。乃是真空也。真空。即是妙色。故云空即是色。经云。如来藏中。性色真空。性空真色。清净本然。周遍法界。是也</p>
<p>净土即空者。净土依正庄严。无非妙色。妙色既即真空。净土岂不即空也。</p>
<p>空即净土者。自性清净。名如实空。而如实空。即如实不空。离一切相处。元自净法满足。空岂不即净土乎。若拨净土。则是顽空偏空。非即色之真空。不解真空。则是凡外邪智。二乘小智。非大乘正智。身子之智不如是者。以身子已发大心。乃于般若会上。盛谈般若。淘汰执情。已具大乘正智。既具正智。必解真空。不拨净土。净土之告。不告身子。而谁告耶。</p>
<p><b>【疏】摩诃目犍连者。摩诃。此云大。目犍连。此云采菽氏。一云莱菔。神通第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】目犍连。姓也。名拘律陀。拘律陀者。树名。祷树神而生。因以为名。其族众多。故别以大。神通者。如佛升忉利。毐龙障佛。诸比丘请降龙。佛皆不许。目连化身大小。龙惧遂服。又如外道移山。制之不动。一城释种。举之梵天。及止车烧堂等。故云神通第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】目连化身大小者。难陀。跋难陀龙。兄弟居须弥山边。佛常飞空。上忉利天为母说法。龙便嗔恨。吐黑云暗雾。隐翳三光。以身绕须弥七匝。尾拖海水。头枕山顶。目连乃倍现其身。绕须弥十四匝。尾拖海外。头枕梵宫。龙犹嗔甚。雨金刚砂。目连变砂。以为宝花。轻软可爱。犹嗔不已。连乃化为细身。入龙身内。眼入耳出。耳入鼻出。龙受苦痛。其心乃服。</p>
<p>外道移山者。外道师徒五百。用咒移山。经一月日。山根已动。目连念言。此山若移。多所损害。即于山顶。结跏趺坐。山还不动。外道相谓。我法动山。计日必移。云何安固。还若于初。必是沙门。使尔如是。自知力弱。归心佛法。举之梵天者。琉璃大王。灭释迦种。目连欲救。佛以定业难逃。不允其请。连以神力。将钵盛五百释种。托之梵天。灭释之后。毕钵视之。唯血水而已。故知业力。佛亦不能救也。</p>
<p>止车者。耆婆善医。已生忉利。连因比丘病。乘通往问。值诸天出游。耆婆乘车不下。但合掌而已。连以神力。止住其车。耆婆方下车问讯。欲何所为、连乃具说来意。答云。断食为要。目连放之。始得前迈。</p>
<p>烧堂者。帝释造得胜堂。庄严奇丽。目连往看。诸天女皆隐避不出。连念帝释著乐。不修道本。乃以神通。烧得胜堂赫然崩坏。仍为帝释。说无常等语。帝释欢喜。后堂俨然。无灰烟色。</p>
<p><b><span lang="EN-US">&nbsp;</span></b></p>
<p><b>【疏】摩诃迦叶者。此云大龟氏。一云饮光。头陀第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】大龟者。先世学道。有灵龟负图而出。因以为姓。名毕钵罗。亦树也。称大。以别同名。如三迦叶等。饮光者。繇宿生为冶金师。与一女人。同以金严佛像。遂感世世身如金色。金色晃耀。吞乎余色。名饮光也。头陀者。梵语。此云抖擞。或云淘汰。有十二行。谓一阿兰若。二常乞食。乃至十二但三衣。以斯苦行。扫除尘累。澄净身心也。迦叶年老。不舍头陀。佛悯其衰。劝令休息。迦叶头陀如故。佛乃深赞。有头陀行。我法久存。故云头陀第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】抖擞者。抖擞尘劳。即下扫除尘累也。淘汰者。淘汰习气。即下澄净身心也。</p>
<p><b>【疏】摩诃迦旃延。姓也。此云文饰。一云不定。一云扇绳。一云离有无等。南天竺婆罗门族也。论议第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】文饰者。文采修饰也。凡人论议。心虽晓了此理。若直遂而不文。汗漫而不饰。则辞不达意。非善于论议者也。不定者。纵横善巧。是善论议忘。扇绳者。子系母故。又破热弹曲为扇绳。不堕断常。发挥中道。为离有无也。如外道问。人死不还。知无他世。谓人死受苦。应当回还。甘受不还。故无他世。答言。如世罪人。被驻牢狱。宁得归否。又问。天何亦不归。答言。堕厕得出。肯再入否。如是种种妙说诸义。增一阿舍赞云。善分别义。敷演教道。故曰论议第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】纵横善巧者。谓横说。竖说。扫荡说。建立说等。破热弹曲者。以其论议。能破邪见之热。能弹邪见之曲也。子系母者。尊者幼丧父。其母欲改适。因子系故。不遂其心。犹绳系扇。故曰扇绳。</p>
<p>善分别义。即是义无碍辩。敷演教道。即是法无碍辩。得大辩才。故议论第一也。</p>
<p><b>【疏】摩诃拘絺罗者。此云大膝。舍利弗舅。答问第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】大膝者。从状得名。舅者。与身子母。是姊弟故。往论胜姊。姊怀身子。机辩迅发。弟不能及。发愤游学。誓不翦爪。读十八种经。答问<span lang="EN-US"></span></b></p>
<p><b>者。繇精勤故。得四辩才。触问能答。故云答问第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】离婆多者。此云星宿。一云室宿。无倒乱第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】星宿者。从星乞子而生。因以为名。室宿者。室为二十八宿中。第十三宿。或祷此星故。无倒乱者。心正。故不颠倒。心定。故不散乱。故云无倒乱第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】周利槃陀伽者。此云继道。一云大路边。仅持半偈。得悟证果。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】继道者。其母孕时还家。于中路诞子。继续于途路之间。故云继道。大路者。母生二子。皆于路边。言大以别小也。半偈者。出家愚暗。久无所解。兄先入道。怪其无知。遣使归俗。倚佛寺门。嗟叹流涕。佛怜而录之。使诵扫帚。每日诵之。记一忘一。久之忽悟。垢净惑除。得阿罗汉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】陀者。此云善欢喜。放牛难陀也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】放牛。即牧牛意。</p>
<p><b>【钞】放牛难陀者。难陀有三。阿难陀。孙陀罗难陀。兼此为三。以放牛别余二故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】阿难陀者。此云庆喜。又云无染。佛之从弟。多闻第一。就当经。则阿难与众。同闻净土之教。而独以总持力。忆念不忘。成结集也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】庆喜者。佛成道日诞生。王及臣民。既闻太子成佛。又闻宫中诞子。双美二难。一时毕具。举国忻庆。因以立名。又见其相者。闻其声者。现其威仪者。无不欢喜故。无染者。随佛入天宫龙宫。心无乐著。亦其事也。佛从弟者。佛。净饭王子。阿难。白饭王子。二王昆季故。多闻者。阿难侍佛二十五年。佛所说法。不忘一字。涅槃称阿难多闻士。又迦叶赞曰。佛法大海水。流入阿难心。是也。同闻独忆者。正表强记超乎等夷也。故曰多闻第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】迦叶赞者。佛灭度后。阿难升座。迦叶与众赞曰。面如净满月。目如青莲花。佛法大海水。流入阿难心。是也。</p>
<p><b>【疏】罗猴罗者。此云覆障。或云执日。密行第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】覆障者。本阿修罗名。能以手障日月。故名覆障。亦曰执日。障有二义。一云。佛为所障。不即出家。以未有子。父王不许出家。后以指腹怀妊。方遂本志。则佛被其障也。一云。六年在胎。以宿生曾塞鼠穴。幽之六日。今报六年。则己自被障也。密行者。经云。罗喉罗密行。惟我能知之。惟佛能知。则菩萨声闻皆所不知。况凡夫乎。积行而人不知。故曰密行第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】桥梵波提者。此云牛哃。受天供养第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】牛哃者。过去世中。轻弄沙门。今报牛哃。又五百世曾为牛故。牛虽不食。恒事虚哨。余报未尽。故称此名。天供者。马麦之报。彼独于天上尸利沙园受供。又凡夫现形。不知观德。多轻之者。恐人讥笑遭愆。常居天上。诸天敬奉。故云受天供养第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】马麦之报者。佛与弟子。三月在毗兰色食马麦。以偿宿报。独憍梵。于天上受供。</p>
<p><b>【疏】宾头卢颇罗堕。上三字。此云不动。名也。下三字。此云利根。姓也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】先名后姓者。其族凡十八。称名在先。别其余也。柰耶律云。树提长者。以栴檀钵置刹顶上。号于众云。神力能取者即与。尊者现通取钵。佛呵责已。敕令不得入灭。留身久住。应末世供。为大福田也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】迦留陀夷。此云黑光。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】黑光者。颜容粗黑故。又黑色光耀。异常黑故。夜行乞食。人见惊骇。佛禁夜行。繇此制也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】摩诃劫宾那者。此云房宿。知星宿第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】房宿者。二十八宿中。第四宿也。父母祷此星而生子。一云初出家时。将欲诣佛。中路值雨。寄食陶舍。俄有比丘来共宿止。彼比丘者。即佛化现。闻法得道。则房宿者。以于陶宗房舍而旅宿故。亦一义也。知星宿者。不假玑衡。通晓天象。故云知星宿第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】玑衡者。谓璇玑玉衡也。注。璇。美珠也。玑。机也。以璇饰玑。所以象天之体转运也。衡。横也。谓衡箫也。以玉为管。横而设之。所以窥玑。而齐七政之运行。犹今之浑天仪也。</p>
<p><b>【疏】薄拘罗者。此云善容。寿命第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】善容者。颜貌端正故。寿命者。寿年百有六十。故云寿命第一。繇昔持不杀戒。九十一劫。寿不中夭。又昔曾施一病僧诃黎勒果。感五不死。初生现异。母以为怪。置之熬盘不死。复置釜中不死。复置水中。巨鱼吞之。鱼为人获。刀破子现。一无所损。火不能炮。汤不能煮。水不能淹。鱼不能噬。刀不能割。名五不死。又闲静少欲。收摄六根。灭度之后。塔犹却贝。故常乐闲居。不处众中。亦称第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】塔犹却贝者。阿育王礼诸罗汉塔。次至薄拘罗塔而说偈言。虽自炼无明。于世少利益。因供二十贝子。而贝子。从塔飞出。来著王足。诸臣惊怪。所以然者。良由尊者平生。闲静少欲。其塔犹有是力。</p>
<p><b>【疏】阿菟楼驮者。一名阿那律陀。此云无贫。亦云无灭。亦云如意。天眼第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】无贫者。昔于饥世。曾以稷饭施辟支佛。九十一劫资用充足。至今不灭。所求如意。故有无贫等三译。天眼第一者。出家喜眠。佛说法时。昏睡不觉。佛乃责。比之螺蛤。发愤精进。经七昼夜。眼不交睫。失其双目。佛教修习乐见照明金刚三昧。遂得天眼。观大千界如现掌果。故云天眼第一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】资用充足。即第一名义。至今不灭。即第二名义。所求如意。即第三名义。比之螺蛤者。尊者听法之次。多昏睡。佛责云。咄咄何为睡。螺蛳蚌蛤类。一睡一千年。不闻佛名字。</p>
<p>乐见照明金刚三昧者。注心欲见。照明万法之见性。名乐见照明。此三昧。能坏万法。万法不能坏此三昧。故名金刚。</p>
<p><span style="color:#333399">二总结<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】如是等诸大弟子。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】如是者。结上。等者。例余。大者。收前大义。弟子者。学在师后曰弟。解从师生曰子。如斯胜会。可谓难弟难兄。善作善述。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】难弟难兄者。东汉太丘长。陈寔。生二子。长曰元方。次日季方。俱有俊才。二子之子。各论父功德。诣祖决其优劣。寔曰元方难为兄。季方难为弟。</p>
<p><b>【钞】结上例余者。前结十六尊者。后例千二百人也。收前大义者。此大弟子即前大比丘大阿罗汉。以一大字摄前二也。学在师后者。先觉后觉。如兄先弟后故。解从师生者。启发育养。而成法器。所谓从佛口生。当绍佛种。如父母生子故。难弟难兄者。古称元方难为兄。季方难为弟。言兄豪弟俊。无可优劣。今不取彼意。略喻佛为兄。诸阿罗汉为弟。二俱难得故。善作善述者。古称文王以王季为父。父作于前。以武王为子。子述于后。今亦不取彼意。略喻佛为父。诸阿罗汉为子。师资道协故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】称理。则自性王数融通。是佛与弟子俱义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】王数融通者。王外无数。数外无王。一心融通。故王所融通。</p>
<p><b>【钞】台教云。心王如来。心数弟子。今释谓王者。八识也。此八识者。善恶轮转。繇之主宰。如王御臣。如师率弟子故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】善恶轮转由之主宰者。以前六识。通善恶无记三性。能造有漏三业。能招苦乐二报。七识。是有覆无记性。恒与我痴。我见。我爱。我慢。八大相应。念念执第八识见分为我。唯第八识。是无覆无记性。不造善恶等业。乃一期总报主故。</p>
<p><b>【钞】数者。五十一心所也。此五十一。一则恒依心起。二则与心相应。三则系属于心。其于八识。如臣向君。如弟子奉师故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】五十一心所者。遍行有五。别境有五。善有十一。根本烦恼有六。随烦恼二十。不定有四。</p>
<p>恒依心起三义。是释名为心所之义。恒依心起者。心王不起。心所不起也。与心相应者。恒与心王相应不离也。系属于心者。心所系属心王。如八识。有五遍行。七识<span lang="EN-US">.有十八。前五。三十四。六识。具足五十一也。</span></p>
<p><b>【钞】又智觉云。十大声闻。皆是自心十善法数。毗昙偈云。欲想更乐慧。念思及解脱。作意于境界。三摩提以痛。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智觉。即永明寿禅师。欲想更乐等者。欲。即别境中欲。于所乐境希望为性。勤依为业。想。即遍行中想。于境取相为性。施设种种名言为业。更乐。即遍行中触。令心心所触境为性。受想思等所依为业。慧。即别境中慧。于所观境拣择为性。断疑为业。念。即别境中念。于曾习境。令心明记为性。定依为业。思。即遍行中思。令心造作为性。于善品等役心为业。解脱。即别境中胜解。于决定境印持为性。不可引转为业。作意。即遍行中作意。能警心为性。于所缘境引心为业。三摩提。即别境中定。于所观境令心专注不散为性。智依为业。<span>&nbsp; </span>痛。即遍行中受。领纳违顺非他境相为性。起欲为业。</p>
<p><b>【钞】是知大迦叶者。心欲数。以志存出要。善欲心发。舍世恶欲故。富楼那者。心想数。以想则分别。辩才无碍故。迦旃延者。更乐数。以问答往复。更相涉入。论议不穷故。乃至慧舍利弗。念优波离。思罗喉罗。解脱善吉。作意那律。三摩目连。痛阿难等。痛者。受也。领纳意也。王必具数。数必归王。此二相扶。而取开悟。若王若数。不出自心。但得一心。王数俱尽。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】迦叶。心欲数者。迦叶修行十二头陀苦行。乐超三界。乐证涅槃。舍离世间五欲。如弃涕吐故。富楼那。心想数者。富楼说法第一。演说苦空。深谈实相。唯想为先。以想能观机说法。四辩宣演故。迦旃延。更乐数者。旃延议论第一。以议论时。宾主问答。种种妙义。触境而生。更互涉入。彼此皆得法乐故。慧。舍利弗者。鹙子智慧第一。得无疑解脱。正合断疑为业故。念。优波离者。波离持戒第一。以由恒持正念。明记不忘。方能检束身心。无犯毁故。思。罗喉罗者。罗喉密行第一。秘密之行。非正思惟不能成就故。解脱。善吉者。善吉解空第一。胜解印持。不可引转。解脱一切有为故。作意。那律者。那律天眼第一。以小乘天眼。乃作意通。作意能见大千。若不作意。不能穿针故。三摩。目连者。目连神通第一。通由定发。净极光通故。痛。阿难者。阿难多闻第一。得文字总持。领受不失故。此二相扶而取开悟者。数若非王。从谁引起。与谁相应。系属于谁。如臣失君。弟子无师。无所依故。何由开悟。是必须王扶数也。王若非数。则数等十善法数不生。不能引心触境。领纳前境。乃至正念定慧。一切皆无。亦不能开悟。是必须数扶王也。若王若数四句。始由一念无明。迷自心源。而成八识。从八识心王。引生心所。如空生云雾。海起波涛。今王数相扶。开悟自心。则浓云薄雾。总作晴空。巨浪微波。咸成止水。尽法界唯一真心。更无王数可得也。</p>
<p><font color="#333399">二菩萨众三<span>&nbsp; </span>初明类。二列名。三总结</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初明类<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】并诸菩萨摩诃萨。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】并者。承前言佛说此经。不但声闻与会。大士亦所同闻也。菩萨者。梵语。具云菩提萨埵。今举二字。省文也。此云觉有情。觉情复有三义。又勇猛求义。摩诃萨者。此云大道心众生。以具四种大故。又法华六大。佛地三大。不出四故。菩萨摩诃萨。犹云菩萨中大菩萨也。拣非诸小菩萨故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】不但声闻者。言小乘大乘。一切贤圣。共闻此经。毋谓净土为菩萨所不屑也。觉有情者。同佛所证之谓觉。无明未尽之谓情也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】毋谓净土。菩萨不屑者。屑者。洁也。不洁者。不以其法为洁。而远离之也。有以念佛求生。但化愚夫。非大乘菩萨事。则今此经。不应菩萨同闻也。既是同闻。岂可以净土。为菩萨所不屑。</p>
<p><b>【钞】复有三义者。一悲智所缘义。言觉是所修佛道。情是所化众生。上以智求。下以悲度也。二能所合目义。言觉是所求之果。有情是能求之人。以己之心。悟佛之理也。三利生为急义。言广觉一切有情。所谓未能自度。先能度人。是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】复有三义者。初。是双约二利说。次。是单约自利说。三。是单约利他说。</p>
<p>悲智所缘者。悲。是三缘悲。智。是十种智。悲智是能缘。佛道众生是所缘也。上以智求者。无智。不能上求。无悲。无以下度。所谓先悟毗卢法界。后修普贤行门。先具同体大悲。然后遍入尘劳也。</p>
<p>能所合目者。有情为能。觉为所。合此能所。而名目之。曰觉有情也。心是能缘之智。故属能。理是所缘之境。故属所。</p>
<p>利生为急者。初发心时。便普为恩有法界众生。既证果后。尚留惑润生。不取灭度。是菩萨以利生为急也。广觉一切者。即众生无尽。我愿无尽。有一众生不成佛。我誓不取正觉等。</p>
<p><b>【钞】勇猛求者。声闻趋寂自安。名为懈怠。大士克志菩提。所谓大强精进勇猛也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】趋寂自安者。即自谓已得涅槃。无所堪任。但念空无相无作。于菩萨法。心不喜乐也。大强精进者。即所谓假使热铁轮。在我顶上旋。终不以此苦。退失菩提心。</p>
<p><b>【钞】大有四义者。湇凉疏谓一者愿大。求大菩提故。二者行大。二利成就故。三者时大。经三无数劫故。四者德大。具足一乘诸功德故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】求大菩提者。不求人天福报。声闻缘觉等。乃愿与法界众生。一时同得菩提故。三无数劫者。此非藏教三僧祇也。如起信论。经一万劫。方得信成就发心。复经三阿僧祇劫。乃至菩萨究竟地等。具足诸功德者。如常乐我净。清凉不变。真实识知。乃至十力。四无所畏。十八不共等。</p>
<p><b>【钞】法华六大者。信大法。解大义。发大心。趋大果。修大行。证大道。而信解发三。第一愿大中摄。趋者。第三时大中摄。修者。第二行大中摄。证者。第四德大中摄。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法华六大下。信大法者。信一心真如之法。解大义者。解一心三大之义。发大心者。发上求下化之心。趣大果者。趣无上菩提之果。修大行者。修自利利他之行。证大道者。证一乘无上妙道也。</p>
<p>信解发是愿大摄者。以菩萨发愿。必信解妙理。然后发心。对三宝境。发四弘誓愿也。趣是时大中摄者。不历三祇。不造一乘无上果故。证是德大中摄者。一乘妙道。即一乘诸功德故。</p>
<p><b>【钞】佛地三大者。一数大。二德大。三业大。德大可知。数即愿意。业即行意。故云不出四意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】数大。谓誓愿弘深。如无量无作。乃至普贤愿王等。德大。谓万德圆满。如华严十地十定。乃至十忍等。业大。谓万行具足。如华严十行十向。乃至普贤万行等。数即愿者。如药师十二大愿。弥陀四十八愿。毗卢愿力周乎法界。法界无尽。则愿力无尽也。</p>
<p><b>【钞】拣非小者。如文殊弥勒等。皆是等地位中菩萨。非初心五品信住行向故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】五品者。即天台五品观行位。一随喜品。初心顺理。庆己庆人。二读诵品。古教</p>
<p>熏心。道芽增长。三说法品。更加说法。如实演布。四兼行六度品。正观有力。六度兼修。五正行六度品。观行六度。无有二相。</p>
<p><b>【疏】称理。则自性真妄融。是菩萨义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性真妄融者。觉是真。有情是妄。融者。融通也。又融化也。融通者。谓真外无妄。妄外无真。以即烦恼是菩提。即三惑染为三德秘藏故。所以古人云。断除妄想重增病。趋向真如亦是邪。融化者。妄既不存。真亦不立。以菩萨地尽。八识消融。觉与不觉。二俱浑化故。所以楞严云。真性有为空。缘生故如幻。无为无起灭。不实如空华。言妄显诸真。妄真同二妄。</p>
<p><b>【钞】真不变而随缘。是之谓觉有情。妄成事而体空。是之谓有情觉。真妄不立。唯是一心。成此大道心。号曰摩诃萨。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】真不变而随缘者。真。即真如。不变。谓无有变异。不可破坏。随缘。谓随九法界缘。谓之觉有情者。以即真而妄故。此约不变随缘说也。</p>
<p>妄成事而体空者。妄。即一念无明。成事。谓成三细六粗。种种诸事。体空。谓此惑业苦当体全空。谓之有情觉者。以即妄而真故。此约随缘不变说也。既即妄而真。则真不立。既即真而妄。则妄不立。从本以来。离诸名相。真妄不立也。真妄既皆不立。则唯妙觉明。圆照法界。唯是一心也。至于唯是一心。是真成大道心也。非摩诃萨而何。</p>
<p><span style="color:#333399">二列名<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】文殊师利法王子。阿逸多菩萨。乾陀诃提菩萨。常精进菩萨。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】文殊师利者。此云妙首。亦云妙吉祥。亦云妙德。法王子者。佛为法王。菩萨入法正位。名法王子。又首举文殊者。例前舍利弗义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】佛为法王者。佛为诸法中王。又以法王于三界故。</p>
<p><b>【钞】文殊师利。亦云曼殊室利。言妙首等者。准华严宗。表三法门。曰信行智。妙首者。信也。信为万行万德之头首故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】信为行德之首者。行。谓行门。德：是实德。万行。如布施持戒。乃至普贤万行等。万德。如常乐我净。十力无畏。十八不共。乃至无量百千陀罗尼等。佛法大海。信为能入。经云。信为道元功德母。信能长养诸善根。信能必到如来地。故信为万行万德之头首。</p>
<p><b>【钞】妙吉祥者。行也。佛地经言。一切世间亲近供养赞叹。名妙吉祥。又真谛云。于怨亲中。平等利益。不为损恼。名妙吉祥。又生时有十种瑞。一光明满室。乃至十象生六牙。名妙吉祥。是即解之行故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】一切亲近供养赞叹。是妙德感物行也。怨亲平等不为损恼。是大悲平等行也。生时有十种瑞。是胜福瑞应行也。即解之行。即行之解。是释妙字。即解之行者。如上诸行。皆全性起修。非有为有作之行故。</p>
<p><b>【钞】妙德者。智也。经云。诸佛之母。释迦之师。岂非妙德。是即行之解故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】妙德是智者。种智不圆。不成妙德。华严云。了了见佛性。犹如妙德等。故妙德者智也。诸佛之母者。经云。智度菩萨母。方便以为父。一切众导师。无不从是生。释迦之师者。经称文殊为七佛师故。即行之解者。如上之解。全修即性。非空知空解之解故。</p>
<p><b>【钞】入法正位者。如来据中道第一义。而菩萨入于此地。是谓绍隆佛种。当继佛位。如大君体元居正。所生王子。今在东宫。当绍王位。名法王子。又名佛子。其意亦尔。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如来据中道第一义句。是出脱疏中法字。而菩萨入于此地句。是出脱入字。是谓绍隆佛种二句、是出脱正位两字。但正字尚未明显。故约喻说。体元居正也。据中道者。二乘据真。权乘据俗。俱为偏位。如来据中道。是居法正位。菩萨入于此地。是入法正位也。大君体元居正者。天子体乾元之德。居九五正位。王子在东宫者。东。为震。震。为干之长子。又帝出乎震。故曰东宫。</p>
<p><b>【钞】凡菩萨皆法王子。独称文殊者。荆溪云。于王子中。德推文殊。又诸经文殊常为一切菩萨上首故。例舍利弗者。身子智慧第一。文殊大智独尊。如前所明此经惟智力能信受故。又分别而论。则身子权智。文殊实智。权智明有生净土。实智明无生净土。钝根则从权入实。利裉则权实双融。若推本而论。不思议境界经云。复有百千万亿菩萨。现声闻形。亦来在坐。其名曰舍利弗等。则文殊身子。同一甚深智慧。益知此经非浅智所能信矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又分别而论者。以上文犹是总论。尚未分别。若又分别而论。则智又有权实不同也。权智。是小乘偏空之智。不称法性。故曰权。实智。乃大乘中道之智。称乎法性。故曰实。权智明有生者。权智不达法空。不悟唯心。生佛迢然。净秽历然。以我之生。求彼之佛。舍此五浊。往彼西方。实智明无生者。实智了达法空。悟明唯心。生佛不二。净秽融通。虽云念佛。心外无佛。虽曰往生。实乃无生。钝根下二句。恐有问云。同一净土。分有生无生二者何也。故云以根有利钝。不得不分故。从权入实。则且就事持。渐渐入理。权实双融。则理既不迷。事亦不废。</p>
<p>若推本而论者。以上文犹是分别而论。未是推本论。若推本而论。则同一甚深智慧也。</p>
<p><b>【疏】阿逸多者。此云无能胜。即弥勒菩萨也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】弥勒。此云慈氏。姓也。阿逸多。名也。具足当云慈无能胜。以在母胎中。即有慈心。故以名族。又过去生中。遇大慈如来。愿同此号。即得慈心三昧。又昔为婆罗门。号一切智。于八千岁。修习慈行。又弗沙佛时。与释迦如来同发菩提心。常习慈定。又思益经云。众生见者。即得慈心三昧。又悲华经云。发愿于刀兵劫中拥护众生。是则慈隆即世。悲臻后劫。至极之慈。超出凡小。故无能胜。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】慈无能胜者。慈有三种。一众生缘慈。无心扳缘一切众生。而于众生自然现益。如涅槃云。我实不往。慈善根力。能令众生见如斯事。二法缘慈。无心观法。而于诸法自然普照。如日照物。无所分别。三无缘慈。无心观理。而于平等第一义中自然安住。以无缘慈。摄诸众生。慈无能胜者。指此三慈也。</p>
<p>文中所引。有三世二利不同。第一在母胎中。即有慈心。是现在慈。又是自利慈也。第二过去生中。第三又昔为婆罗门。第四又弗沙佛时。皆是过去慈。又皆自利慈也。第五又思益经。是现在慈。是利他慈也。第六又悲华经。是未来慈。亦是利他慈也。</p>
<p><b>【疏】又弥勒既闻此经。龙华必说此经。当知此经流通无尽。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】问。何知必尔。答。法华称古佛放光。为说此经。今佛放光。知必说此。则佛佛说法华也。而此经者。度生最急。诸佛共赞。既为诸佛共赞。必为诸佛所说。龙华之会。必说此经。何疑之有。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法华称古佛放光为说此经者。世尊于法华会上。放眉间白毫相光。照东方万八千土。光中圆现法界事相。生佛始终。于是弥勒腾疑。文殊酬答。答中云。过去日月灯明佛。放斯光已。即说妙法华经。今佛现光。亦应说此经等。</p>
<p><b>【疏】乾陀诃提。此云不休息。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】不休息者。行诸梵行。历恒沙劫。然后授记。经此多劫。曾不休息故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】常精进者二义。一者天台云。见法性常住。行无作正勤故。二者宝积经云。此菩萨为一众生。经无量劫。随逐不舍。犹不受化。曾无一念弃舍之心。乃精进之至极也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】二义者。一是自利。未生善增长。已生善保持。未生恶预防。已生恶速灭。名四正勤。而言见性无作。则了知法性本非善非恶。虽云修善。不修而修。虽云去恶。不去而去。所谓一念不生。是真精进故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】了知法性本非善恶者。以顺益二世者为善。违损二世者为恶。法性本无违顺。亦无损益。又善恶者。对待之法。法性绝诸对待。故非善恶也。</p>
<p>虽云修善不修而修者。法性本无善。有善可修。是违法性。是修恶。非修善也。当知无善可修。是真修善。虽云去恶不去而去者。法性本无恶。有恶可去。是背法性。是去善。非去恶也。了知无恶可去。是真去恶。一念不生是真精进者。古云。若起精进心。是妄非精进。若能心不妄。精进无有涯。</p>
<p><b>【钞】二是利他。为多众生。犹未为难。今日为一众生。少时为一众生。犹未为难。今曰无量劫。多劫而易可化度。亦未为难。今曰犹不受化而不弃舍。不弃舍犹未为难。今曰无一念弃舍。如是精进。更无退堕。故名曰常。又不休息。必常精进。常精进。必不休息。此二菩萨。亦名殊而德一者也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">三总结<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】与如是等诸大菩萨。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】结上例余同前。就当经。则表信行愿三。成净土因故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】同前者。结上文殊弥勒等。例余。则普贤观音一切菩萨也。信行愿者。妙首表信。求生净土。信为最先。经云若有信者是也。精进表愿行。精者不杂。进者不退。不杂者。经云一心不乱。不退者。经云不退辖菩提是也。不休息者。即不退义。又弥勒慈行。乾陀梵行。观经云。慈心不杀。具诸戒行。是也。成净土因。则列诸菩萨。非无因故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】精进表愿行者。信而后愿。愿者。信力之精进也。愿而后行。行者。愿力之精进也。</p>
<p><b>【疏】称理。则自性无不照。是文殊智义。自性无不容。是弥勒慈义。自性无穷无尽。是不休息常精进义。余可类知。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】文殊之智。是一切种智无所不照者。今自性辉天鉴地。耀古腾今。无不照也。弥勒之慈是三缘大慈无所不容者。今自性囊括虚空。包罗法界。无不容也。</p>
<p><b>【钞】类知者。自惟广大是普贤义。自性圆通是观音义等。如上随举一门。以标名字。若各具者。即名字互通。故谓心即名也。如是解者。即于正观心中。见一切菩萨也。今见凡夫不见菩萨者。以失正观故。故曰。菩萨清凉月。常游毕竟空。众生心垢净。菩提影现中。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性广大是普贤义者。行弥法界曰普。位邻极圣曰贤。有广大义。今自性竖穷横遍。无有边际故。自性圆通是观音义者。修耳根圆通。缘心自在。是圆通义。今自性圆融通达。无有障碍故。</p>
<p>若各具即名字互通者。如无不照。即无不容。文殊通弥勒。广大具圆通。即普贤通观音等。</p>
<p>心即名者。菩萨无名。名者。人人自心。离自心。别求菩萨。是行邪道。不见菩萨也。</p>
<p>正观心中见一切菩萨者。达自心无不照。则文殊现前。达自性无不容。则弥勒出世。达自性之广大。则常现普贤。达自性之圆通。则时亲自在。</p>
<p>今见凡夫不见菩萨者。以我等终日迷心逐境。造诸恶业。无有观力。纵或修戒善。及诸禅定。但涉有为。并非正观。正观者。即直心正念真如。约当经。即是系缘法界。专称名字。所谓离四句念佛也。若得此正观。则文殊弥勒普贤观音。无不具足。是见一切菩萨也。又即普见一切众生皆成正觉。是不见凡夫也。今见凡夫。不见菩萨。以失正观故。</p>
<p><span style="color:#333399">三人天众<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】及释提桓因等。无量诸天大众俱。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】及者。承前言净土法门。不但诸圣与会。一切凡众皆同闻故。释提桓因。此云能天主。曰等。又曰无量者。尽一切诸天故。曰大众者。尽一切众生故。俱者。通结并诸菩萨以下文也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】上并菩萨。是小大一对。今及诸天大众。是圣凡一对。圣凡共闻此经。毋谓净土为凡夫所不能也。释提桓因者。具云释迦提婆因提。释迦者。此云能。提婆因提者。此云天主。详有五种名。恐繁不叙。迦叶佛灭时。一女人发心修塔。三十二人佐之。今王忉利。统四方三十二天。又阿舍云。本为人时。行于顿施。堪能作主。故曰天主。等者。等三十二。以及其余也。无量者。又增词以尽。则概欲色无色诸天也。天有多义。或名昼。以昼长故。或名无愁恼。以常乐故。或名灯明。以无黑闇故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>大众者。诸天而下。人及修罗。尽六道一切众生也。一云。兼前菩萨声闻。同名大众。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>通结者。上言与大比丘众俱。今此俱者。言亦与诸菩萨诸天大众俱也。或难。无色。则无耳无身。鬼狱。则极幽极苦。何容与会而闻此经。然无色者无粗色。非无细色也。佛涅槃时。无色天人。泪下如雨。则身至耳闻。亦复何碍。地狱饿鬼。重者或隔不通。轻者未可例判。又佛光所触。地狱天子得证顿圆。然则佛说此经。光照十方。安知鬼狱不得闻也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】佛光所触得证顿圆者。如来为菩萨时。足下有四十种光明。于圆满王相好中。放光下照。地狱遇斯光者。即生兜率。闻天鼓音忏悔已。即时位登十地。所以然者。以众生先熏一乘种子故。</p>
<p><b>【疏】称理。则自性彻上彻下。是罗汉菩萨诸天大众俱义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】是法平等。无有高下。上而彻乎诸圣也。上亦与之俱。下而彻乎六凡也。下亦与之俱。良以四谛。十二因缘。四等六度。五戒十善。万行纷然。乃至八万四千诸尘劳门。唯是一心。真实性中无差别故。龙蛇混杂。凡圣交参。此间佛法住持。本来如是。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】是法平等无有高下者。是法指法性也。法性之中。圣凡平等也。</p>
<p>上而彻乎四句。谓法性有高下。则不能彻乎高下。以其无高下。故能彻高下也。良以下出所以。四谛。声闻法。十二因缘。缘觉法。四等六度。菩萨法。五戒十善。人天法<span lang="EN-US">.万行纷然。则总收四圣。八万四千尘劳。则总收六凡。虽四圣六凡不同。唯是一心。是会十法界行归一心也。何以故。以一心之真实性中。无十法界之差别故。因无十法界之差别。故能彻十法界也。</span></p>
<p>龙蛇混杂者。无著禅师礼五台。遇文殊化作老翁。问云；南方佛法。如何住持。著云。末法僧尼。少持戒律。即问。此间佛法如何住持。翁云。龙蛇混杂。凡圣交参。</p>
<p>二正宗分四<span>&nbsp; </span>初详陈依正令生信乐。二正示愿行令知修证。三交引佛言令断疑惑。四互彰难亨令切感发。</p>
<p><span lang="EN-US" style="color:#333399">&nbsp;</span></p>
<p>【演】科分正宗四科。不出三资粮。初、详陈依正。令生信乐。属信资。二、正示愿行。令知修证。三、交引佛言。令所疑惑者。以上虽令生信乐。犹恐有疑。信力不坚。故引六方共赞。以坚其信也。四、互彰难事令切感发者。以上虽正示愿行。犹恐因循。不能兴起。故举彼此互赞。以鼓发行愿也。</p>
<p><font color="#333399">初详陈依正令生信乐二<span>&nbsp; </span>初对机。二示法</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初对机<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】尔时。佛告长老舍利弗。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】此下文属正宗。以前是序引。后是流通。唯此为一经所宗之正义也。尔时者。当彼六种成就时也。佛告者。经无发起。佛自说故。良繇此经。救世最急。不俟请故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】凡言尔时。必上有缘起。故云当彼时也。佛自说者。诸经皆有通别二序。通则证信。别则发起。如法华。则白亳放光。启一乘之教。维摩。则毗耶示疾。开不二之谈。圆觉。金刚。以及诸经。多因有问在先。然后佛为宣演。今经不然。故无发起。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】通则证信别则发起者。证信为通。一切诸经皆然故。发起为别。经经发起各不同故。</p>
<p>白毫放光启一乘之教者。如来于法华会上。先放白毫相光。照万八千土。然后告舍利弗。诸佛智慧。甚深无量。十方佛土中。唯有一乘法。无二亦无三。除佛方便说等。</p>
<p>毗耶示疾开不二之谈者。维摩居士于毗耶离城。现身有疾。世尊遣诸大声闻。诸大菩萨。往问其疾。然后三十二大士。各说不二法门。如生灭不二。垢净不二。一相无相不二。乃至无有文字语言。是真入不二法门。</p>
<p>圆觉金刚多有问在先者。圆觉。则文殊启请如来因地法门。及菩萨远离诸病。金刚。则善吉启请。云何应住。云何降伏其心。</p>
<p><b>【钞】救世最急者。末世众生。根钝障深。解脱禅定。甚难可得。佛以大悲出此一门。横截生死。急救众生。唯恐不及。故不待请。譬如有人。卒患恶疡。命在呼吸。比有良方。依之修制。延缓日时。药未及成。命已先殒。现有成药。入口即活。有仁心者。即应速与。尚何俟其礼聘殷勤。然后投剂。佛救众生。意亦如是。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】解脱禅定。即五分法身之二。有大小乘不同。而禅定。复有事理。世出世不一。命在呼吸者。四十二章经云。佛问沙门。人命在几时间。答曰。数日间。佛曰。子未知道。又问。人命在几时间。曰。饭食问。佛曰。子未知道。又问。人命在几时间。答曰。呼吸间。佛言。子知道矣。</p>
<p>譬如下。合法。譬如有人。喻六道众生。卒患恶疡。命在呼吸。喻众生生死轮回。无常迅速。比有良方五句。喻其余法门。未易成就。功行未圆。无常已至。现有成药。入口即活。喻念佛法门速超生死。有仁心者四句。喻如来大慈。即应速告。何俟其殷勤启请。然后说也。</p>
<p><b>【疏】问。诸经无论。只如本教二经。皆有发起。今经何独不然。答。意弥切故。亦是不发起之发起故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】本教二经者。十六观经与此经大本。皆专说净土。故称本教。观经。则韦提伤子恶逆。厌浊求净。而曰我愿生清净世界。不乐此阎浮提浊恶世也。是以阇王母子为发起故。大本。则世尊一日容颜异常。阿难问言。我从侍佛。未曾获现威容。有如今日。岂非念过去诸佛。或念未来诸佛。故致然耶。佛言。善哉阿难。有诸天教汝来问。汝自问耶。汝所问者。胜布施一四天下声闻缘觉诸天人民。乃至蜎蠕。经于累劫。尚百千万倍。不可以及。所以者何。诸天人民。乃至蜎蠕。皆因汝问而得度脱。是以如来颜容为发起故。今难。诸经发起。且置勿论。只如二经。是净土本教。皆有发起。此经不异二经。何以独无。故为此通。言佛说二经。虽亦大悲心切。特示往生。然而观法精微。愿门广大。如前序中说。未若此经。但事持名。即生彼国。尤为要而又要。故佛意于斯。亦复切而又切。为诸众生作不请友也。不发之发者。现前众生。乐著生死。不求出离。自能发起佛之大悲。说此经故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】独告舍利弗者。例前唯智所信故。又一告一切告故。又净觉云。合四悉故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】例前者。即首举身子意。以甚深智慧。洞察于净秽之机。融通于事理之际。方能信受不疑。如般若会上首举须菩提者。以般若谈空。须菩提解空第一故也。一切告者。告身子一人。即是告现前一切声闻菩萨人天大众。及未来一切诸众生也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】甚深智慧者。谓不是藏人析空观智。通人体空观智。并不是菩萨二谛观智。平等观智。乃以不思议心。照不思议境。方名甚深智慧也。</p>
<p>洞察于净秽之机者。国土本无净秽。净秽生于自心。以心净土净。心秽土秽也。融通于事理之际者。愿见弥陀。往生安养。事外无理。理外无事。事理之际。本融通故。又解云机谓机微。机括。一切净秽。皆由自心转变。故自心为净秽之机。洞察者。彻悟也。彻悟妙心。深知一念缘起。是洞察于净秽之机也。际。谓交会之间。涉入之处。一切事理。皆根本于自心。故自心为事理之际。融通者。圆悟也。圆悟自心。契入事理无碍法界。是融通于事理之际也。</p>
<p>方能谛信不疑者。以不达净秽生于自心。必曰同一国土。云何有净有秽。则闻清净国土。必疑而不信。以不达事理本自一致。则执事者。不信理。执理者。不信事。又不信理者。事则无根。久之亦不信事。不信事者。理亦无据。久之并不信理。达斯二者。方能谛信也。又解云若不具甚深智慧达于秽净之机事理之际者。则净秽相妨。事理攸隔。净土。则理外修成。万法。乃不由心具。指彼净土因果。但是体外方便。焉能信受不疑。是必甚深智慧。悟十方净秽。卷怀同在于刹那。一念色心罗列遍收于法界。方了迁神亿刹。实生乎自己心中。孕质九莲。匪逃乎刹那际内耳。故曰方能信受不疑也。</p>
<p><b>【钞】四悉者。一身子乃左面弟子。经多居首。法应尔故。是世界悉檀。二身子智慧第一。众所宗仰。彼信净土。众亦信之。是为人悉檀。三为不信净土者。自鄙不如。转其邪执。是对治悉檀。四为令习小法者。效其向大。求生净土。究竟成佛。是第一义悉檀。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法应尔者。如君有事。必告大臣。父有事。必告长子。如来说法。必告上首。是世界悉檀者。世界。是差别义。告必有法。令众生知法门差别。井井有条。而不紊乱。令得欢喜益。 &nbsp;为人悉檀者。身子智慧。为众所宗。身子而信。众无不信。各起善心。令得生善益。对治悉檀者。大众智慧。不如身子。身子回心。无不回心。舍其邪执。令得灭恶益。第一义悉檀者。既回小向大。令不退转。究竟成佛。悟第一义。令得入理益也。</p>
<p><b>【疏】又不独智为能信。佛果成就。皆繇智故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】华严二十二。经云。一切诸佛庄严清净。莫不皆以一切智故。则知阿弥陀佛。亦以此智成就净土功德。而诸众生修净土者。以智生信。则为正信。以智发愿。即为弘愿。以智起行。则为妙行。乃至成佛。恒必繇之。盖通因彻果。成始成终之要道也。岂独为信解之门而已哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】以智生信则为正信者。信知生佛不二。众生念佛。定当作佛。方为正信。若无妙智。此信不生。纵有信心。非正信故。</p>
<p>以智发愿为弘愿者。了无作四谛之境。发四弘誓愿。愿生西方。方为弘愿。若无妙智。弘愿不发。纵有愿心。非大愿故。</p>
<p>以智起行为妙行者。先悟自性。从性起修。离四句念佛。方为妙行。若无妙智。妙行不生。纵有修为。皆堕有为。非妙行故。</p>
<p><b>【疏】称理。则自性自然智。是佛自告舍利弗义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】无缘而照。弗虑而知。妙性天然。不从他得。是故犍椎未动。启请无人。炽然说。无间歇。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】无缘而照下。以缘而后照虑而后知者。是从外得。有作之智。非自然智也。无有扳缘。而无所不照。不劳思虑。而无所不知。此是无师智。自然智。不从他得也。既有此智。何必考钟伐鼓。三请殷勤。然后为告。故曰犍槌未动等。</p>
<p><font color="#333399">二示法二<span>&nbsp; </span>初总标。二别释</font></p>
<p><font color="#333399"><span lang="EN-US" style="color:#333399">&nbsp;</span></font></p>
<p><font color="#333399">初总标二<span>&nbsp; </span>初标土显依。二标主显正</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初标土显依<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】从是西方。过十万亿佛土。有世界名曰极乐。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】土是所依。名依报。佛是能依。名正报。今先举依也。是者。指此界言。从此娑婆世界。向西而去。名过。佛土者。一大千界名一佛土。过如是佛土。至十万亿。言去此方远之远也。非坛经十万八千之土也。若据事据理。亦未为远。世以时言。界以处言。极乐者。梵语须摩提。此云安乐。亦云安养。亦云清泰。亦云妙意。名虽小殊。皆极乐义。然土有多种。四土之中。今此极乐是同居土。而亦通前三土。又受用法性变化三土。亦同此意。又十种土。亦同此意。又佛虽无土。为化众生。不妨说土。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】此云安乐者。离生死逼恼故。安养者。供养天然不假人力故。清泰者。大小三灾不及故。妙意者。六尘妙境。无不随心故。</p>
<p><b>【钞】依报者。身藉土居。故名所依。随所作业。依有胜劣。故名为报。言从是娑婆者。娑婆极乐。在华藏中。二土相望。今云过者。从此西向横亘而过也。一大千者。三千大千世界也。至下六方中辨。十万亿者。从此过西之程。以亿计之。当有十万。谓过一佛土。十佛土。乃至亿佛土。又从一亿佛土。十亿佛土。乃至十万亿佛土。故曰远之远也。然亿有四种。十万。百万。千万。万万。皆得名亿。今之所指。未可知也。檀经十万八千者。讹指今西域也。亦详辨下六方中。言未为远者。自有二义。一者据事。法华明东方世界之多。而以抹土点尘计之。则十万亿者。特至少耳。华严一世界种。娑婆之外。围绕十三刹尘世界。今极乐止过十万亿土。何足为远。二者据理。则所谓十万亿者。对凡夫生死心量言耳。净业若成。临终在定之心。即净土受生之心也。又谓分明在目前是也。亦何尝远。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法华明东方世界之多者。经云。譬如三千大千世界。所有地种。假使有人。磨以为墨。过于东方千国土。乃下一点。大如微尘。又过千国土。复下一点。如是展转尽地种墨。于汝意云何。是诸国土。若算师。若算师弟子。能得边际。知其数否。不也。世尊。世界之多。何可思议也。</p>
<p>华严一切世界种者。经云。华藏庄严世界海。有须弥山微尘数风轮所持。最上风轮。能持普光摩尼香水海。此海有大莲华。名种种光明蕊香幢。华藏庄严世界海。住在其中。此世界海。大轮围山内。所有大地中。有十不可说佛刹微尘数香水海。此十不可说香水海中。有十不可说佛刹微尘数世界种安住。一一世界种。复有不可说佛刹微尘数世界。此最中央香水海。名无边妙花光。出大莲华。有世界种。而住其上。有不可说佛刹微尘数世界。于中布列。其最下世界。名最胜光遍照。至此第十三世界。名娑婆。十三佛刹微尘数世界围绕。</p>
<p>临终在定之心者。天台云。临终在定之心。即净土受生之心。举念。即往生净土时。则临终在定。净土受生。不离此心。心无彼此。何曾从此至彼。而言往生者。特一举念耳。如人梦中从此至彼。实不离梦心。而曰从此至彼者。特梦心自现耳。</p>
<p><b>【钞】时谓过现未来。处谓四维上下。单时单处。世界不成。合时与处。名世界也。极乐译有多名。而极之为言。显至极之乐。非人天一切诸乐之比。故特标也。四土者。一曰常寂光土。经云。毗卢遮那遍一切处。其佛住处。名常寂光。是极果人所居。二曰实报庄严土。行真实法。感殊胜报。七宝庄严。具净妙五尘故。亦云无障碍土。以色心不二。毛刹相容故。是法身大士所居。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】毗卢遮那遍一切处者。毗卢遮那。此云光明遍照。遍一切众生。遍一切国土等。故云法身遍在一切处。一切众生及国土。</p>
<p>其佛住处名常寂光者。常即法身。寂即解脱。光即般若。三德秘藏之真净土。此唯诸佛所居。然虽云诸佛所居。其实即依即正。依正不分。故曰普贤身相若虚空。依真而住非国土。菩萨尚尔。况诸佛耶。</p>
<p>行真实法者。贤位菩萨。比观相应未证法身。不能全性成修。不名真实。唯法身菩萨。现观相应。亲证法身。全性成修。曰行真实法。此释实字也。感报殊胜者。内行既胜。果报亦胜。变易之身。展转微妙。此释报字也。七宝庄严具净妙五尘者。释论云。菩萨胜妙五欲。能令迦叶起舞。华严云。无量香云台。观经云。一一树上有七重网。一一网间。有五百亿妙华宫殿。即其土净妙五尘。此释庄严二字也。色心不二者。以色外无心。心外无色。色即是心。心即是色。所谓一一尘中一切心。一一心中一切麈。一一心尘复互周。重重无尽无障碍也。毛刹相容者。即是一一尘中一切尘。所谓于一毛端。现宝王刹也。以此土菩萨分证法身。心外无法。举一毛端。全彰法界。故能法法相即。周遍含容也。</p>
<p><b>【钞】三曰方便有余土。断四住惑。属方便道。无明未尽。名曰有余。是三乘圣人所居。四曰凡圣同居土。是四圣六凡之所共居。四土虽胜劣不同。亦可各分净秽。今极乐国。既曰菩萨声闻诸天人民。是与娑婆均名同居。而此方则土石荆棘。四趣纭纭。彼国则八德七珍。人天济济。是同居净也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】断四住惑属方便道者。四住即是见思。以见为一。名见一切住地。思惑分三。一欲爱住地。欲界九品思。二色爱住地。色界四地各九品思。三无色爱住地。无色界四地各九品思。此之四住。藏通二教二乘。及别教菩萨。皆已断除。但未证法身。属方便道。此释方便也。无明未尽名曰有余者。无明。即界外见思。有四十二品。今全然未断。名曰有余。此释有余也。</p>
<p>亦可各分净秽者。见思轻重。同居净秽。如凡夫见思轻。感同居净。重。感同居</p>
<p>秽也。体析巧拙。方便净秽。通教三乘。体色明空则巧。感方便净。藏教三乘。析色明空则拙。感方便秽。次第一心。实报净秽。别教菩萨。修次第三观。证法身理。感实报秽。圆教菩萨。修一心三覾。证法身理。感实报净。分证究竟。寂光净秽。别教如来。断十二品无明。分证三德。感寂光秽。圆教如来。断四十二品无明。究竟证三德秘藏。感寂光净。土石荆棘是依。四趣纷纭是正。八德七珍是依。人天济济是正。</p>
<p><b>【钞】亦通前三者。随其机异。所见亦异。有于同居见寂光土。有于同居见实报土。有于同居见方便土。有于同居但见本土。如法华云。我此土安隐。天人常充满。像法决疑经云。今日坐中无央数众。或见此处山林地土砂砾。或见七实。或见是诸佛行处。或见即是不思议诸佛境界。皆随机异见耳。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】随其机异所见亦异者。若能断尽无明。即同居见寂光。分断无明。同居见实报。断四住惑。同居见方便。未断见思。同居见本土。如法华下。引证。我此土安隐者。法华云。大火所烧时。我此土安隐。大火所烧。是同居土也。我土安隐。是同居见方便也。或见此处山林地土沙砾。证同居但见本土。或见七宝。证同居见方便土。或见是诸佛行处。证同居见实报。以实报土。行真实法。感殊胜报。是诸佛因中修行处故。或见即是不思议境界。证同居见寂光。喻如一水无别。天人鬼畜所见不同也。</p>
<p><b>【钞】三土同上者。一法性土。即是寂光。二受用土。复分自他。同乎实报。三变化土。同前三四方便同居。则极乐者。虽当变化。亦可受用及法性也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】受用土复分自他同乎实报者。自受用土。唯佛一人自己受用。不共余人。他受用土。则与十地菩萨受用故也。此二虽分自他不同。皆三僧祇劫修真实行。所感果报。故同实报。变化。同前三四方便同居者。以方便同居。乃极果圣人无方大用。随机变化。方便利生之土也。极乐虽当变化。亦可受用及法性者。极乐虽是同居。对前第三变化。若能进修现观。分断无明。乃至无明断尽。则通受用及法性也。</p>
<p><b>【钞】十种土者。枣柏所分十种权实。虽极乐是权非实。然是且据权实对待分别言耳。若论随机。权实无定。所以者何。彼云弥陀佛土。为一分取相凡夫。未信法空实理。以专忆念。其心分净。得生净土。是权非实。则知就取相者。非就入理者。若理一心。即权即实。故云无定。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】枣柏所分十种权实者。华严合论云。第一阿弥陀经净土。第二观无量寿经净土。此二是权非实。第三维摩经净土。第四梵网经净土。皆是实未广。第五摩醯首罗天净土。第六涅槃经净土。第七法华经净土。皆是权未实。第八灵山会所指净土。是实非权。第九唯心净土。是实净土。第十毗卢所居净土。是实净土。</p>
<p><b>【钞】又上四土。亦法尔具足。不可但执寂光。若证寂光。于下三土。随心寄托。自不拨无。未证寂光。拨无下三。则无复所居之土。错之甚矣。故不信他方有金色世界。楞严所深呵也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又上四土亦法尔具足不可但执寂光者。恐人闻寂光是实。前三土是权。唯执寂光。拨无三土。故云此之四土。法性理中。法尔具足。以众生蕞尔心中。百界千如。三千性相。无不具足。若执寂光为实。拨无前三。此天台别教所诠。清净真如权理。非真寂光也。</p>
<p>若证寂光等者。言果若真证寂光。于下三土随心寄托。如欲化法身菩萨。则寄实报。欲化权乘圣人。则寄方便。欲化凡夫。则寄同居。以寂光妙理。非清净真如。不离前三。故自不拨无。若于寂光则未证。于三土则拨无。四土皆非。现居何处。此乃堕豁达空。起断灭见。邪魔之侣。外道之俦。错之甚矣。故不信下。引例。楞严破想阴文云。都指现在即为佛国。无别净居。及金色相。是也。</p>
<p><b>【钞】佛无土者。十四科净土钞云。八地以上。永脱色累。照体独立。神无方所。用土何为。况复诸佛。佛实无土。而言有者。以众生解微惑重。故以福乐引之行善。盖圣人接物之近迹耳。故曰不妨说土。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】八地已上永脱色累者。八地转现相。得色自在。九地转转相。得心自在。十地转业相。究竟成佛。此三位菩萨。渐空业识。脱体无依。内无根身。外无世界。况极果圣人而有土耶。</p>
<p><b>【疏】偏指西方者。定趋向故。西方偏指极乐者。如后文无苦有乐。及往生经中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】西方偏指极乐有二意。一则纯是乐故。如后文无苦有乐是。二则因缘皆殊胜故。如往生经中说是。</p>
<p><b>【钞】恐有难言。十方世界皆有净土。何为独示西方。教生彼国。良繇道以多歧亡羊。射以专注中鹄。心无二用。功戒杂施。上都仪云。归命三宝。要指方立相。住心取境。以凡夫系心。尚乃不得。况离相耶。若夫遍供十方诸佛。还国犹在食时。是生西方以后事。所谓见卵而求时夜。何太早计乎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】多歧亡羊者。列子载杨子之邻人亡羊。既率其党。又请杨子之竖子。共追之。杨子曰。一羊何追者之众。曰。多歧路故。已而返。竟不得羊。曰。岐路之中。又岐路焉。不知所之故也。故曰大道以多岐亡羊。学者以多方丧生。专指中鹄者。鹄。皮革之的也。射侯用皮。其中画鹄以为的。</p>
<p>若夫遍供十方者。恐有难云。既云指方立相。住心取境。何故经中又云供养他方十万亿佛。故云此乃生西方已。见佛闻法。得无生忍以后事。非今未生西方之凡夫即能也。见卵而求时夜者。庄子云。且汝亦太早计。见卵而求时夜。见弹而求鸮炙。时夜。鸡也。见卵而即望其报晓。甚言欲速之极也。</p>
<p><b>【钞】又问。然则华严何以普礼刹尘如来。答。华严一即是多。多即是一。若知此义。或普或偏。常异常同。无足疑也。无苦有乐。详见后文。又随愿往生经言。佛国无量。专求极乐者何。一以因胜。十念为因。即得往生故。二以缘胜。四十八愿。普度众生故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又问下。然则华严一身复现刹尘身。一一遍礼刹尘佛。此非生西方已后事。何不住心取境耶。答中约一多相即答。即十玄门中一多相即自在门。以一无体全法界为体。法界之外。无有剩法。故一即多。以多望一亦然。故一多相即。或普或偏常异常同者。遍礼刹尘。曰或普。唯念一佛。曰或偏。或偏或普。曰常异。一多相即。曰常同。</p>
<p><b>【疏】问。观经云。极乐不远。今言十万亿土。二经远近。何以不同。答。以是即远之近。即近之远故。若依佛地。则净土远近。不可思议。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】即远之近。指观经。即近之远。指今经。此犹是以凡情思议。</p>
<p><b>【钞】去此不远者。观经云。尔时佛告韦提希言。汝今知否。阿弥陀佛。去此不远。今谓即远即近者。良以去此不远。是明过十万亿之极乐。去此不远也。过十万亿。是明去此不远之极乐。过十万亿也。心包法界。何近而非远。法界唯心。何远而非近。交互言之。固无碍也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】良以去此下。言观经之去此不远。是明此经过十万亿之极乐。去此不远也。此经过十万亿。是明观经去此不远之极乐。要过十万亿也。</p>
<p>心包下。出所以。心者。不离当处。近也。法界广无边涯。远也。今则心包法界。何近而非远。故云此不远之极乐。实过十万亿土。法界唯心。何远而非近。故云过十万亿之土。实去此不远也。</p>
<p><b>【钞】不可思议者。佛地论云。如是净土。超过三界所行之处。为与三界同一处所。为各别耶。答云。有说在净居天。有说在西方等。然亦周圆无际。遍法界故。不可说言离三界处。即三界处。但随菩萨所宜现者。或在净居。或西方等。则知极乐净土。超出常情。非方不方。无在不在。未可概以同居而为定论。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】超过三界所行之处者。此三界是生死处。是怖畏处。是险恶处。今所云超。为与三界同一处所言超耶。与三界各别处所言超耶。</p>
<p>不可说言离三界。即三界者。若离三界。则染净隔别。隔别。则净而不遍。若即三界。则染净不分。不分。则遍而不净。</p>
<p>非方不方无在不在者。不即不离。非方也。或在净居。或在西方。非不方也。又不即不离。无在也。或在净居。或在西方等。无不在也。</p>
<p>未可概以同居而为定论者。以前问二经远近。何以不同。是概以同居而为定论也。<span lang="EN-US" style="&quot;Courier New&quot;"></span></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="&quot;Times New Roman&quot;">【疏】</span>称理。则自性坚固清净。是西方义。自性离障绝非。是过十万义。自性横该竖彻。是世界义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】是世界义者。世为迁流。有竖义。界为方位。有横义故。</p>
<p><b>【钞】坚固者。西属金体有坚固义。即自性真常不易。万古如如故。清净者。复有二义。西当肃气。有澄清义。即自性诸妄本空。体露金风故。西当白色。有洁净义。即自性诸染不生。本来一色故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】西属金体者。以五行配之。则西方庚辛金。西当肃气者。以四时配之。西为秋。有肃杀之气故。西当白色者。以五色配之。西为白也。<span lang="EN-US" style="&quot;Courier New&quot;"></span></p>
<p><span lang="EN-US" style="&quot;Courier New&quot;">&nbsp;</span></p>
<p>体露金风者。僧问云门。树凋叶落时。如何。门云。体露金风。</p>
<p><b>【钞】离障绝非者。自性本无烦恼。如十苦十恶。十缠十使等。并超越之。有远过义。是知坚净为西。方尽西矣。岂必专标日落。迥绝为过。无弗过矣。谁能更计途程。横亘十方。竖穷三际。非近非远。绝中绝边。则从是过不可说不可说微尘佛土。无世界不名极乐。何但有世界名为极乐也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】十苦者。生。老。病。死。愁。怨。忧。苦受。痛恼。生死流转。十恶者。即身三。口四。意三恶业。十缠者。嗔。覆。睡。眠。戏。掉。悭。嫉。无惭。无愧。注云忿恚曰嗔。隐覆自罪曰覆。意识昏迷曰睡。五情暗冥曰眠。嬉游曰戏。三业躁动曰掉。财法不能惠施曰悭。他荣心生热恼曰嫉。屏处起罪不自羞曰无惭。露处起罪不羞他曰无愧。十使者。即五利五钝。五钝者。贪嗔痴慢疑。五利者。身见边见邪见见取戒取。</p>
<p>坚净为西者。华严童子南询。古云。明正为南。力尽南矣。</p>
<p><span style="color:#333399">二标主显正<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】其土有佛。号阿弥陀。今现在说法。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>其者。承上。土必有人。指能依之人曰佛。佛必有号。出本佛之号曰阿弥陀。三世皆有佛。拣过未之佛曰现在佛。佛皆度生。指度生之轨曰说法。现在说法。如大本及大云中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】释现在文中有三义。初节引大本大云。明释迦说法时之现在。次节云释迦弥陀。均名现在。而小不同。明即今此时之现在。后一节明后后无尽。指尽未来为现在。</p>
<p><b>【钞】大本云。彼佛非过去。非现在。非未来。但以酬其志愿。现在西方。其世界名曰极乐。佛号阿弥陀。大云者。大方等大云经云。尔时世尊。熙怡微笑。从其面门出无量光。大云密藏菩萨问故。佛言西方世界。有国名安乐。佛号无量寿。现在说法。告一菩萨言。娑婆世界释迦牟尼佛。今说大云经。汝可往听。今彼菩萨将来至此。则正当释迦说法时。弥陀亦在彼说法。故知非过非未。现在说法。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】非过去现在未来者。以过去无始未来无终。现在不住故也。</p>
<p><b>【疏】凡言现在。复有二义。如释迦弥陀。均名现在。而小不同。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】复有二义者。一是现在。二是现在之现在。如念佛为径路。而持名又径中之径也。</p>
<p><b>【钞】小不同者。释迦贤劫四佛。是名现在。而双林示灭。相好难亲。徒仰嘉名。仅存像教。阿弥陀佛。则今日今时。正于彼国。现在说法。是<span lang="EN-US"></span></b></p>
<p><b>释迦现在之过去。弥陀现在之现在也。古人云。佛在世时我沉沦。今得人身佛灭度。懊恼自身多业障。不见如来金色身。感慕伤嗟。一至于此。今释迦虽灭。弥陀现存。但得往生。便能亲炙。而不信不愿。徒为无益之悲。亦惑矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】又此现在。且据释迦当时而言。实则彻于前后。亦复后后无尽。皆名现在。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】前后者。释迦未出世前。弥陀亦现在说法。释迦既灭度后。弥陀亦现在说法。乃至今日。犹云现在。后后无尽者。以释迦说法。止于四十九年。迦叶而上。弥勒而下。纵年数多。亦有限量。未若弥陀说法。至为久远。诸佛莫及。是故不唯今日犹名现在。后后无尽。皆可名为现在说法也。问。弥陀之后。次补观音。安得无尽。答。弥陀住世几劫。观音补之。曾有数否。彼观音尚云。住无央数劫。无央数劫。不可复计劫。不可复计劫。乃授势至。则弥陀可知矣。岂非亦是有尽之无尽耶。况势至之补观音。永无般泥洹时。虽云势至。实弥陀说法无异也。谓之后后无尽。夫奚不可。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】虽云势至。实弥陀无异者。观经疏云。菩萨机忘。如来应息。名为补处。以十方三世一切如来。同一法身。同一智慧。更无彼此迭相见。但由菩萨之机。感如来之应。若菩萨无明断尽。无能感之机。如来之应随息矣。如来应息。名为灭度。菩萨机忘。名为补处。岂真一灭一生。判然两人耶。故虽云势至。实乃弥陀也。</p>
<p><b>【疏】又此现在。且据释迦对彼而言。实则弥陀现在。即释迦现在。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】智觉云。总持教中。说三十七佛。皆毗卢遮那一佛所现。谓遮那内心。证自受用。成于五智。自当中央法界清净智。次从四智。流出四方四如来。其妙观察智。流出西方极乐世界无量寿如来。则一佛而双现二土也。故清凉云。即本师也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智觉云。总持教中说者。宗镜二十四云。且如总持教中。亦说三十七佛皆遮那一佛所现。谓从大圆镜智。流出东方阿<img src="../articleimages/../books2/1200.files/image001.gif" width="16" height="16" align="absmiddle">（音同触ㄔㄨˋ）。平等性智。流出南方宝生。妙观察智。流出西方无量寿。成所作智。流出北方不空成就。法界清净智。即自当遮那。言三十七者。五方如来。各有四大菩萨。即成二十五。及四摄。八供养。故成三十七。皆称佛者。皆一佛所现。以所从能。皆名为佛也。四摄、即钩。锁。铃。索。八供养。即烧。散。灯。涂。华。鬘。歌。舞。</p>
<p><b>【疏】然诸佛说法。多种不同。今是依正皆说。详如此经。及大本观经中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】多种不同者。以根根尘尘。皆能说法故。</p>
<p><b>【钞】多种者。如言说瞻视。乃至香饭等。故极乐世界。不但金口说法。依正悉尔。如大本云。阿弥陀佛。为诸菩萨声闻诸天世人。广宣大教。敷演妙法。莫不欣然悦适。心得解悟。各有所得。又云。东方恒河沙数诸佛。各遣无量菩萨声闻。至阿弥陀佛所。听说妙法。四维上下。亦复如是。是正报说法。此经水鸟树林演畅妙法。及大本观经。如后文中详引。是依报说法。又大本云。彼国莲华出无量光。光中出无量佛。一一诸佛。皆说妙法。是依正俱时说也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】言说瞻视乃至香饭者。楞伽云。大慧。非一切刹土有言说。言说者是作耳。或有佛刹。瞻视显法。或有作相。或有扬眉。或有动睛。或笑。或欠。或謦欬。或动摇等。</p>
<p><b>【疏】有谓说法是应身报身。有谓三身齐说。各随机见。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】应身说者。有云。法身一向不说。报身具说不说。应身定说。则彼佛说法。当是应身。然亦兼报。如大本。高出一切世间之身。观经。六十万亿那由他恒沙由旬之身。则岂定丈六。然经云。报化非真佛。亦非说法者。何得定言法身不说。当是随机所见。自不同耳。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法身一向不说者。此指文字法也。若三身分析而言。法身以理为身。无有身相。云何说法。故云法身一向不说。</p>
<p>报身具说不说者。报身有二。若自受用。乃法性身也。以一切功德为体。此身无相。亦不说法。若他受用。则从法身现起。为十地菩萨说法。</p>
<p>应身定说者。应身则为三贤菩萨。及二乘凡夫。现起说法也。</p>
<p>报化非真佛亦非说法者。此含二义。一会用归体义。以报化二身。乃法身之用。用无自性。全体即真。故报化无体。乃归法身也。二夺事显理义。以报化所说。乃文字法。然文字性空。名字亦离。以何为法。必见法身者。乃能知法也。</p>
<p>当是随机所见者。凡小权乘。但见应身说法。大乘登地。乃见报身说法。若圆顿菩萨。乃见法身说法。以佛本无三。随机所见。自不同故。</p>
<p><b>【疏】所惜者。万里百城。为参知识。梯山航海。云礼道场。岂可万德如来现在说法。漠然不顾。甘堕城东。是则名为可怜悯者。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】万里者。僧问大随。劫火洞然。未审这个坏不坏。答云。坏。僧曰。恁么则随他去也。答云。随他去。僧疑不决。往还万里。广参知识。始得大悟。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】僧问大随至始得大悟者。僧至南方参投子。投子问云。大随有何言句。僧陈前事。投子向西礼云。西川有古佛出世。令僧反见。僧返。大随已灭度矣。一往一还。路途万里。后参龙牙。复理问前事。牙曰。为同大千。始得彻悟。古云。一句随他语。千山走衲僧。又颂云。劫火光中立问端。衲僧犹滞两重关。只因一句随他语。万里区区独往还。</p>
<p><b>【钞】百城者。善财南游百一十城。参五十三善知识。引此以况阿弥陀佛。是最上知识也。梯山航海。如峨嵋普陀等。引此以况西方极乐世界。是最胜道场也。然古之跋涉。盖为亲炙圣贤。今日奔驰。祗是遥瞻影像。而且备经险阻。不惮劬劳。何得现在慈尊。舍之不往。城东老母。与佛同生而不见佛。非此之流耶。过未之佛。势所难逢。现在空过。故可怜悯。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】城东老母者。此老母但见佛来。即避不见。然虽不欲见佛。佛常现前。老母向东。佛于东现。向西南北。佛现亦然。母以十指掩面。十指尖头。皆现佛相。</p>
<p><b>【疏】称理。则自性体自灵知。是其土有佛义。自性即今显现。是现在说法义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】终朝侍佛侧。不见金容。竟日坐法筵。罔闻妙道。遂使魔王混于佛殿。邪法乱乎真宗。但能返照心源。佛法一时双足。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】终朝侍佛侧等。既云体自灵知。则终朝侍佛侧也。奈何众生有眼如盲。不见金容。既云即今显现。则竟日坐法筵也。奈何众生有耳如聋。罔闻妙道。因不见金容故。遂使魔王混于佛殿。因罔闻妙道。遂使邪法乱乎真宗。虽然如是。佛身如故。正法犹存。但能不随外境。返照心源。则佛法一时双足矣。</p>
<p><font color="#333399">二别释二<span>&nbsp; </span>初依报。二正报。</font></p>
<p><font color="#333399"><span lang="EN-US" style="color:#333399">&nbsp;</span></font></p>
<p><font color="#333399">初依报二<span>&nbsp; </span>初总名极乐。二别示庄严。</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初总名极乐<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】舍利弗。彼土何故名为极乐。其国众生。无有众苦。但受诸乐。故名极乐。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】先释依者。顺上文故。亦令众生生忻乐故。苦者。逼恼之义。为四谛首。众苦者。诸经论开有三苦。八苦。十苦。百一十苦。又约二种生死。则变易亦苦。况其余者。以苦事非一。故曰众苦也。诸乐者。如经所陈二种清净庄严。亦以乐事非一。故曰诸乐也。极乐者。以诸国苦乐有其四种。有苦多乐少者。有苦乐相半者。有苦少乐多者。有无苦纯乐者。今当第四故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】四谛者。苦集灭道。苦居最先。知苦。乃断集修道证灭也。三苦者。一苦苦。谓受有漏身。已名为苦。更加种种逼恼。则苦而复苦也。是为欲界苦。二坏苦。谓当乐坏时。不胜忧恼也。是为色界苦。三行苦。此苦处中。即不苦不乐。念念迁流也。是为无色界苦。又欲界具三。色兼后二。无色唯行。为三苦也。而彼国离欲清净。则无苦苦。依正常然。则无坏苦。超过三界。则无行苦。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】即不苦不乐者。以三苦。对三受。苦苦。对苦受。坏苦。对乐受。行苦。对不苦不乐受故。此苦处中者。以不苦不乐受。介乎苦乐二受之中。故云处中。欲界具三者。三受具足故。色兼后二者。初禅生喜乐。二禅定生喜乐。三禅离喜妙乐。四禅舍念清净。俱无欲界苦受故。无色唯行者。以四空天人。苦乐双亡。唯有念念迁流故。</p>
<p><b>【钞】八苦者。生居胎狱。老厌龙钟。病受痛痾。死悲分散。爱则欲合偏离。冤则欲逃偏遇。求则欲得偏失。乃至五阴炽盛。总成上七。名八苦也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】总成上七者。以前七是别。后一为总故。</p>
<p><b>【钞】而彼国莲华化生。则无生苦。寒暑不迁。则无老苦。身离分段。则无病苦。寿命无量。则无死苦。无父母妻子。则无爱别离苦。诸上善人同会一处。则无冤憎会苦。所欲自至。则无求不得苦。观照空寂。则无五阴盛苦。十苦者。菩萨藏经。谓一生苦。二老苦。乃至十生死流转苦。百一十苦者。瑜伽论。一无差别流转苦。二欲苦痴苦。乃至五十五苦。次九种苦。于九种中。又次第叠开成五十五。合之为百一十苦。今彼国皆无也。然约之不出三苦八苦。摄种种苦。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】百一十苦者。前五十五苦。次第增数。一具一。二具二。三具三。四具四。乃至十具十。共成五十五。次五十五。九种次第叠开。一分二。二分三。三分四。四分五。五分六。六分七。七分八。八分九。九分十。又共成五十五。一无差别流转苦者。以虽有六道之不同。同一流转。故云无差别。此即一具一也。二欲苦痴苦。此即二具二也。若约苦坏行。是即三具三等也。</p>
<p>次九种苦者。谓一切广大一切门。邪行流转不随欲。违害随逐一切种。</p>
<p>于九种中又次第叠开者。谓一分二。宿因所生。现缘所生。二分三。长时猛利。杂类无间。三分四。地狱。旁生。鬼。善趣摄四分五。乃至九分十等。</p>
<p><b>【钞】二种生死者。谓分段变易。分段者。四大所成。有分齐段落。如上八苦中说。变易。则二乘菩萨。虽离分段。未免四相迁流。因移果易。亦名为苦。彼国莲华化生。一生不退。何虑二种苦也。大本云。彼国不闻苦名。何况实苦。故云无有众苦。二种清净者。论明一者器世间清净。二者众生世未清净。即依正二报。功德庄严。如下文中。及大本观经详辩。问。净名云。一切众生。即寂灭相。不复更灭。则一切国土即极乐相。何更有乐。今开苦乐。似违彼经。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】一切众生皆寂灭相不复更灭者。此约生死即涅槃。以九界生死是修恶。修恶。即性恶。性恶融通。任运摄持佛界修善。故曰生死即涅槃相。不须更灭生死证涅槃也。此举能例。则一切下。是举所例。众生。例国土。寂灭。例极乐。今开苦乐似违彼经者。以证难也。彼经苦乐相即。今经苦乐迢然。岂不违彼经耶。</p>
<p><b>【钞】答。贤首大师释彼经意。谓是但以迷倒。妄见生死。名在此岸。悟生死空。本来圆寂。即名彼岸。今谓亦以迷倒。妄见五浊。名住娑婆。悟五浊空。本来清净。即名极乐。国土常净。众生自迷。迷多悟寡。示苦示乐。不容已也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】贤首大师下。引古释例答。但以迷倒妄见生死等者。谓生死本空。元无自性。为因无明。引生三细。次从境界。复现六粗。造业受报。往来六趣。是以无生死中。昏迷颠倒。妄见生死。名在生死此岸。若能从缘得悟。生死本空。本来涅槃。即生死此岸。便名彼岸。此举能例。今谓下。是举所例。生死例五浊。此岸例娑婆。彼岸例极乐。国土下。结答。据上答例。则知国土常净。众生自迷。若众生利根。能从迷得悟。何必分苦分乐。劝厌劝欣。今钝根众生。迷多悟寡。示两土苦乐。令生欣厌。不容已也。</p>
<p><b>【疏】苦乐相对。正以彼此二土。较量胜劣。令生忻厌。如难易十种等。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】相对者。以此极苦对彼极乐。一胜一劣。天壤较然。忻厌自生。取舍自定。十种者。慈云忏主。开此土彼土难易十种。今以苦乐对之。一者此土有不常值佛苦。彼土无之。而但有华开见佛。常得亲近之乐。二者此土有不闻说法苦。彼土无之。而但有水鸟树林皆宣妙法之乐。三者无恶友牵缠苦。而有诸上善人俱会一处之乐。四者无群魔恼乱苦。而有诸佛护念。远离魔事之乐。五者无轮回不息苦。而有横截生死。永脱轮回之乐。六者无难免三涂苦。而有恶道永离。名且不闻之乐。七者无尘缘障道苦。而有受用自然。不俟经营之乐。八者无寿命短促苦。而有寿与佛同。更无限量之乐。九者无修行退失苦。而有入正定聚。永无退转之乐。十者无尘劫难成苦。而有一生行满。所作得办之乐。等者。如安国钞。开为二十四乐。群疑论。广为三十益。皆举乐明苦。举益明损。大意同前。玆不繁载。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】此土有不常值佛苦者。诸佛出世。如优昙华。一百八十劫。空过无有佛故。不闻说法苦者。不常值佛。法亦难闻。万劫千生。如聋如瞽故。恶友牵缠者。不独淫朋匪友。怙恶增非。即劝策世善。遮障真乘。皆为恶友故。群魔恼乱苦者。天魔阴魔。及与心魔。乃至烦恼及死。八万四千魔军故。轮回不息苦者。往来六趣。匍匐四生。如汲井轮。互为高下故。难免三途苦者。沦溺三途。如己舍宅。乃至一念嗔心。即地狱因。一念痴心。即畜生因。一念贪心。即饿鬼因故。尘缘障道苦者。四事供给。助道资缘。一有不周。难于进行故。寿命短促苦者。长年者。不过八九十以皆亡。短命者。大都二三十而早夭。更有今日不知明日事。上床别了下床时故。修行退失苦者。此土业风浩大。尘境粗强。欲洁偏染。求升反沈故。尘劫难成苦者。此土修行。多劫多生。方蒙解脱故。</p>
<p><b>【疏】四土苦乐。略如天台教中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】所谓见思轻重。同居苦乐。体析巧拙。方便苦乐。次第一心。实报苦乐。分证究竟。寂光苦乐。文繁不叙。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】问。菩萨捐弃五欲。虽轮王不以为乐。悯念众生。虽地狱肯代其苦。何得舍苦众生。自取乐土。答。智者十疑论中详明。又更有取舍多说。不可不辩。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】论云。菩萨未得无生法忍。不能度生。喻如破舟拯溺。自他俱陷。求生净土。得无生忍已。还来此世。救苦众生。乃克有济。故初心菩萨。必先舍此苦处。生彼乐处。据此。则舍苦者。正欲拔众生之苦。取乐者。正欲与众生以乐也。自利利他。是菩萨道。岂二乘独善之可俦乎。又多说者。圭峰释圆觉。种种取舍。皆是轮回。谓如舍此娑婆。取彼净土。而大梅亦云。舍垢取净。是生死业。故今辩云。此等语言。非不极致。但得旨则号醍醐。失意则成毒药。尽令而行。何但舍娑婆垢。取极乐净。为取舍也。纵谓我土惟心。而舍境取心。亦取舍也。纵谓我无取舍。而舍此有取舍。取彼无取舍。亦取舍也。亦轮回生死业也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】得旨则号醍醐失意则成毒药者。圭峰大梅之旨。不过扫人取舍之情。荡人垢净之见耳。是应病发药。但除其病也。若执无净秽。无取舍为极则。是执药成病。反为毒药也。</p>
<p><b>【钞】宁知理无分限。事有差殊。理随事变。则无取舍处。取舍宛然。事得理融。则正取舍时。了无取舍。故菩萨虽知一切法平等不二。而示苦乐境。开取舍门。权实双行。理事无碍。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】宁知下。伸正意。理无分限者。无净无秽。无取舍也。事有差殊者。净秽迢然。取舍历然也。理随事变无取舍处取舍宛然者。所谓虽知无妄可断。不妨断其妄想。虽知无真可证。不妨证彼真心也。事得理融则正取舍时了无取舍者。所谓虽云断妄。而了知妄想全空。虽云证真。而了知真如非有也。权实双行事理无碍者。知一切法平等不二。实也。理也。而示苦乐境。开取舍门。权也。事也。平等即苦乐。苦乐即平等。不二而取舍。取舍而不二。双行无碍也。</p>
<p><b>【钞】斯论且置。今汝自审。果能糟糠臭腐以为饮食。不异膏粱否。厕溷坑井以为床榻。不异华堂否。木皮草叶以为衣服。不异罗绮否。虎兕熊罴以为伴侣。不异父母兄弟否。冬坐冰雪。不异缯纩否。夏暴烈日。不异凉风否。乃至地狱中锉烧舂磨。不异入第三禅否。异类中行。不异游戏否。如其不然。宛尔凡夫。何得妄以大圣人过量境界而为己有。取快一时。流害无尽。应闻此语。生大悔恨。起大觉悟。涕泪悲泣。求生净土。故苕水评圭峰疏。谓忻厌取舍。虽谓迷真起妄。亦能顺教成功。但知全修即性。则忻厌本空。况安养一门。诸佛共赞。往来法界。弥显唯心。托彼胜缘。速登宝觉。实生物归栖之正路。乃圣人汲引之妙权也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】故苕水下。引古证结。亦能顺教成功。则无取舍处。不妨取舍宛然。欣厌本空。则正取舍时。了无取舍也。况安养下。重覆发明。往来法界弥显唯心者。往者。往生净土。来者。回入娑婆。而实往无所往。来无所来。弥显唯心之妙。若执定唯心。不信往来者。则既无往来。何法唯心。虽名唯心。非真唯心也。托彼胜缘速登宝觉者。以凡夫欲登宝觉。必具二种。一者因胜。具足一乘种子故。二者缘胜。诸佛菩萨作外缘故。若内因虽具。外缘不胜。如木有火。不假钻燧之缘。不能自燃其木。修道亦然。虽具一乘因种。若无弥陀胜缘。不能速断轮回。登无上觉也。权曰妙者。以是即实之权故。盖权外无实。实外无权也。</p>
<p><b>【疏】称理。则自性无染。是无有众苦义。自性常净。是但受诸乐义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性无染者。从本以来。一切染法不相应故。自性常净者。常恒不变。净法满足故。</p>
<p><b>【钞】染是苦义。净是乐义。自性无染常净。是无苦常乐也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】染是苦义者。以苦者。是逼恼义。烦恼染污净心。即逼恼故。</p>
<p>净是乐义者。以乐者。畅悦义。净心不为逼恼。即畅悦故。</p>
<p><b>【钞】华严六地观察无明。以无明至六入是行苦。触受是苦苦。余是坏苦。我今此心。无无明。乃至无老死等。成无苦义。无此十二支。即真解脱。成受乐义。经云。无上菩提法乐。无上涅槃寂静乐。皆乐义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】华严六地观察无明者。六地菩萨。以十种相。观诸缘起。所谓星罗十门。月满三观也。今钞所引。乃是第七三苦聚集观。</p>
<p>无明等者。于理不了。名无明。所作业果。是行。此二支属过去因。行依止初心。是识。与识共生四取蕴。为名色。名色增长。为六入。根境识三事和合。是触。触共生。有受。此五支属现在果。于受染著。是爱。爱增长。是取。取所起有漏业。为有。此三支属现在因。从业起蕴。为生。蕴熟蕴坏。为老死。此二属未来果。</p>
<p>无明至六入是行苦者。以前五迁流相显故。触受是苦苦者。触受二支。触对生苦。以因苦缘。生于苦心故。余是坏苦者。余但坏乐。故名坏苦。老死坏生。亦名为苦故。</p>
<p>我今此心无无明。乃至无老死等。可双约本然修得说。若约本然说。即自性本自清净。无一切差别之相也。若约修得说。即经中所谓若无明灭行灭者。是三苦断也。无上菩提。是究竟智德。乃能究尽诸法实相。边际智满。种觉顿圆也。无上涅槃。是究竟断德。以无明灭故。心无有起。以无起故。境界随灭。以因缘俱灭故。心相皆尽。名得涅槃也。觉法乐者。谓无心观法。而于诸法自然普照也。寂静乐者。无所取著。犹如虚空。入一切法如虚空性也。二俱名乐。是无乐之乐。乃为真乐也。若有可乐。与苦何别。如下文所说。</p>
<p><b>【钞】以上且顺经文苦乐对待。如实而说。染既不立。净亦何存。净秽双忘。苦乐平等。如斯之乐。乃所以为极乐也。圣解还成魔境。佛见旱堕铁围。是故我观极乐。实无可乐。若有可乐。与苦何别。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】圣解还成魔境者。楞严云。不作圣心。名善境界。若作圣解。即受群邪。佛见早堕铁围者。经云。文殊昨夜起佛见法见。被吾贬向二铁围山。</p>
<p><span style="color:#333399">二别示庄严四<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">初栏网行树二<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">初详陈<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】又舍利弗。极乐国土。七重栏楯。七重罗网。七重行树。皆是四宝周匝围绕。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】此正明乐事也。栏楯围于树外。罗网覆于树上。重重相间。其数有七也。四宝者。七宝前四也。周而者遍满。围绕者回护。言重重皆四宝所严饰也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】栏楯者。横曰栏。直曰楯。此方花木。亦作栏楯。一防物损。二示美观。彼土虽牛羊绝牧。玩好无心。而万行功德之所庄严。任运成就也。罗网义同此。行树者。次第成行。无错乱也。七重者。一重栏网。围覆一重行树。故曰重重相间也。三事虽此方亦有。而质唯木石。彼纯以宝也。七宝前四者。金银琉璃玻璃也。周市围绕者。如瑞相经云。无量宝网。皆以金缕珍珠。百千杂宝。庄严较饰。周市四面。垂以宝铃。光色华耀。罗覆树林。大本云。其网柔软。如兜罗县。则非世宝。必待雕琢矫揉而为严饰也。栏楯宝饰。例此可知。大本云。诸宝岸上。有无数栴檀香树。吉祥果树。行行相值。茎茎相望。枝枝相准。叶叶相向。花花相顺。果果相当。如是行列。数百千重。是名为行。又云。七宝诸树。遍满世界。所谓金根金茎。枝叶花果。亦皆以金。则名一宝。金根银茎。枝叶花果。亦分金银。则名二宝。如是三宝四宝。其宝间错。展转增多。乃至七宝。又云。诸佛净国。殊胜庄严。于宝树中。悉皆出现。犹如明镜。观经云。七宝行树。一一树高八千由旬。一一花叶。作异宝色。琉璃色中出金色光。玻璃色中出红色光等。又云。妙真珠网。弥覆树上。一一树有七重网。一一网间。有五百亿妙华宫殿。如梵王宫。诸天童子。自然在中。又云。一一树叶。纵广正等二十五由旬。其叶千色。有众妙华。作阎浮檀金色。如旋火轮。宛转叶间。涌生诸果。如帝释瓶。有大光明。化成幢旛。无量<span lang="EN-US"></span></b></p>
<p><b>宝盖。是宝盖中。映现三千大千世界。一切佛事。亦于中现。又大本云。佛讲堂。阿罗汉舍宅。各各内七宝池。外七宝树。数千百重。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如瑞相经下。所引共有九重。皆证周市围绕之意。一单网。明网有杂色宝光。二举网例二。明网柔软不待雕琢。三单行树。明行列有数百千重。四单行树。明树有七宝间错。五单行树。明树有佛国出现。<span>&nbsp; </span>六单行树。明树有光色异常。七树上有网。明树网具足生法。八树上有网。明树网映现大千。九单行树。亦明树有数百千重。如旋火轮者。言团圆正等。光明闪烁也。如帝释瓶者。释论第十五云。有人一心供养帝释。满十二岁。天与一器。名曰德瓶。而语之言。所须之物。从此瓶出。今以妙花。涌生诸果。如彼天瓶。出种种物。</p>
<p><b>【钞】据此。则三经详略为别。此但言七重。彼言数千百重。此但言罗网。彼言罗网之中。出天宫殿。此但言行树。彼言行树之中。现大千界。又此言四宝。彼言七宝。盖今经略示。彼经详陈。以简摄繁。取文省故。文虽不足。义实无欠。如灵芝云。七重栏楯。凡佛菩萨住处皆然。非谓一国只七重也。则知数百千重者。多种七重积而成之。七七相重。重重无尽也。余可例见。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】又皆言七者。表七觉支。七圣财等。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】七觉见后。七圣财者。一信。二戒。三闻。四舍。五慧。六惭。七愧。前五如宝。后二如人。善守财故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】七圣财。信者。于实德能。深忍乐欲为义。戒者。防非止恶。洁净身心为义。闻者。多闻。博通为义。舍者。一切尽舍。不染一尘为义。慧者。以了境为义。惭愧者。依自法力。崇重贤善。依世间力。轻拒暴恶为义。<span>&nbsp; </span>先言信者。信为道元功德母故。有信无戒。信亦非真。故次言戒。有戒无闻。不知实相。故次闻。闻而不舍。法爱难忘。不成圣果。故次舍。有舍无慧。则堕痴禅。非真解脱。故次慧。前五如宝后二如人者。以若无惭傀。同禽兽木石。信戒闻舍一切法财。悉散失故。</p>
<p><b>【疏】又大本言。阿弥陀佛道场树。高十六亿由旬。四布枝叶。八亿由旬。树本隆起。五千由旬。一切众宝。自然合成。复垂众宝。以为璎珞。复有宝网。罗覆其上。据此。则行树之外。别有佛道场树。今文省便。即行树中摄。又论中功德草。亦树中摄。大本其树有香。亦宝中摄。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】道场树。即菩提树。如释迦佛。亦坐树下而成正觉。是也。十六亿由旬者。王氏大本云。一千六百由旬。夫行树尚及八千。佛树何得反劣。今所引。宝积本也。即行树摄者。以道场树。亦复根茎枝叶华果。行行相次。故行树足以摄之也。功德草者。论云。宝性功德草。柔软左右旋。触者生胜乐。过迦旃连邻陀。今不言者。以木摄草故。树香者。大本法藏愿云。我作佛时。国中华树。俱以无量杂宝。百千种香。而共合成。其香普熏十方世界。众生闻者。皆修佛行。今不言者。异宝必有奇香。以宝摄香故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】夫行树尚及八千。是据观经所说。迦旃璘陀。此云细绵衣。此草柔软可爱。过此衣故。<span>&nbsp; </span>其香普熏十方世界。是以妙香而作佛事也。</p>
<p><span style="color:#333399">二总结<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】是故彼国名为极乐。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】结前例后。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】结前者。繇此栏网行树。清净庄严。所以珍域别于泥沙。琼树异于荆棘。无一切苦。有一切乐。名极乐也。例后者。后文功德庄严下。虽无名为极乐之句。义则有之。此中名为极乐下。虽无功德庄严之句。义亦有之。文互见也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】称理。则自性万德纵横。是栏楯义。自性包罗法界。是宝网义。自性长养众善。是行树义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性长养众善。是行树义者。行树从地发生。渐成畅茂。有长养义。</p>
<p><b>【钞】纵横者。六度万行。不离自性。如自性本无悭贪。是名布施。以施为纵。施无染心。则横成戒度。施无傲心。则横成忍度。施无倦心。则横成进度。禅定智慧。亦复如是。余之五度。例上可知。众妙毕具。是即美观。诸妄不干。是即防损。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】文中施无染心无傲心等。皆约性中本无而言。不约修时言也。是则若人了达自性。则六度万行无不具足矣。故六祖云。心地无非自性戒等。</p>
<p><b>【钞】包罗者。自性弥满清净。包法界故。长养众善者。如华严离世间品云。菩萨妙法树。生于直心地。信种慈悲根。智慧以为身。方便为枝干。五度为繁密。定叶神通华。一切智为果。又净名佛道品云。无漏法林树。觉意净妙华。解脱智慧果。皆根本于心地。而发生无尽者也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】菩萨妙法树者。树有荫覆清凉二义。今一乘妙法。能荫覆众生。令得清凉之乐。故有树义。生于直心者。起信云。一者直心。正念真如法一故。净名云。直心是道场。无委曲故。楞严云。十方如来。同一道故。出离生死。皆以直心。学道之人。先须直心为地。方生妙法故。信为道本。故信为种。若无慈悲。纵有神通三昧。悉魔业也。二乘由无慈悲。不明法性。故慈悲为根。妙法以般若为体。故智慧为身。若无方便权智。则法身空寂无助。如树无枝干。故方便为枝干。虽有权实二智。若无五度。则有慧无福。无有庄严。故五度为繁密。禅定。一切八风所不能动。如叶之虽在风中。而森然如故。神通变化不一。如花开合不一。树林虽花叶具足。必以结果为功。菩萨即万行周圆。自以种智为果。觉意谓七觉支。四如意足。解脱智慧即解脱般若二德。</p>
<p><b>【钞】奈之何栏楯毁而斧斤入。罗网颓而荫覆疏。尚枯瘁其根枝。况发荣于华果。然而觉林如故。道种非遥。何不猛与滋培。重加整饰。便见庭前柏树。槛外药栏。行行般若真如。面面菩提佛性。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】奈之何下。结叹劝修。栏楯毁者。谓放此纵横妙心。一无拘检也。既无拘检。则伐性之斧斤至矣。罗网颓者。谓迷此广大妙心。以昏扰扰相为心性也。既为昏扰。则清凉之荫覆疏矣。尚枯瘁其根者。谓尚无慈悲方便之因行。况得神通种智之妙果耶。觉林如故道种非遥者。谓修持虽废。法性尚存。但肯加功。本真不失。古云。道远乎哉。触事而真。圣远乎哉。体之即神。但肯回光。无患不彻也。</p>
<p>庭前柏树者。僧问赵州。如何是祖师西来意。州云。庭前柏树子。</p>
<p>槛外药栏者。僧问云门。如何是清净法身。门云。花药栏。</p>
<p><font color="#333399">二池阁莲华四<span>&nbsp; </span>初池水。二阶阁。三莲华。四总结。</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初池水<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】又舍利弗。极乐国土。有七宝池。八功德水。充满其中。池底纯以金沙布地。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】又者。承上。不但陆地庄严。有如是栏网行树。池水庄严。亦复胜妙无比也。七宝池者。七宝所成。池中之水。亦七宝故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】七宝所成者。拣异此方土石所成。故大本云。内外左右。有诸浴池。或十由旬。或二十三十。乃至百千由旬。犹如大海。一宝二宝乃至七宝所共合成。又云。若彼佛池。其方倍此。皆七宝成。今经不言佛池。总摄池中故。水亦宝者。观经云。一一池水。七宝所成。其宝柔软。从如意珠王生。分十四支。作七宝妙色。黄金为渠。又云。其摩尼水。流注华间。寻树上下。今止言宝池。不言水亦宝成。及流注上下。总摄水中故。水本就下。从下上流。此方所无故。如下生经云。兜率陀天。有水游梁栋间。即其类也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】八功德者。唐译云。一澄净。二清冷。三甘美。四轻软。五润泽。六安和。七除饥渴。八长养诸根。具八种功德。利益众生也。观经疏开八德。与此小异。池底金沙者。金沙为底。无泥滓也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】一澄净者。谓澄渟洁净。离污浊故。二清冷者。谓清湛凉冷。无烦热故。三甘美者。谓甘旨美妙。具至味故。四轻软者。谓轻扬柔软。可上下故。五润泽者。谓津润滑泽。不枯涩故。六安和者。谓安静和缓。绝迅泛故。七除饥渴者。谓水仅止渴。今兼疗饥。有胜力故。八长养诸根者。谓增长养育身心内外故。观疏八德者。一轻。二清。三冷。四软。五美。六不臭。七饮时调适。八饮已无患。与上大同小异。此合轻软。彼分为二。此无不臭。彼缺润泽。及与安和。然义则互见。以澄净清冷。必无臭恶。既轻且软。岂不安和。略少润泽。故云小异。又彼配六入。此则澄净色入。甘美味入。至云长养诸根。则耳鼻身意。皆摄之矣。又大本云。大河之下。金沙布地。有诸天香。世无能喻。随水散馥。杂水流芳。皆香入之证也。下文说法。是声入与法入证也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】此合轻软下。是明同异。此指大本。彼指观经。彼配六入者。清为色入。不臭香入。美为味入。轻冷软是触入。调适无患是法入。并前说法即声入也。虽成六入。无非妙境。</p>
<p><b>【钞】问。甘美轻软。除饥长根。此方所无。则诚然矣。凡水悉皆清冷。悉皆润泽。何彼水以二独称功德。答。此水虽亦清冷。逢日则炎。遇火则沸。彼纵劫火临之。清冷自如。终不炎沸故。此水虽亦润泽。日晒则干。火逼则涸。彼纵劫火临之。润泽自如。终不干涸故。金沙者。观经云。真金为渠。渠下皆杂色金刚而为底沙。大本云。纯一宝池。底沙亦以一宝。黄金池者。白银底沙。水晶池者。琉璃底沙。二宝为池。底沙亦二。乃至七宝。亦复如是。今止金沙。文省便故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】又大本叙宝池水毕。复开三种殊胜妙用。一水能随意。二水能说法。三浴毕进业。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】随意者。大本云。诸上善人入七宝池。澡雪身体。意欲令水没足。水即没足。欲令至膝。水即至膝。欲令至腰。至腋。至颈。及灌其身。悉如其意。欲令还复。水即还复。调和冷暖。无不顺适。开神悦体。涤荡情虑。清明澄洁。净若无形。是水本无心。能随人心意所欲也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】水本无心能随人意者。此方众生。迷心逐境。为境所转。不能转境。故水不随心。彼土上人。会境归心。心能转境。境自随心。故水能随意所欲也。</p>
<p><b>【钞】说法者。大本云。微澜洄流。转相灌注。不迟不疾。安详徐逝。波扬无量自然妙声。或闻佛声。或闻法声。或闻僧声。寂静声。空无我声。大慈悲声。波罗密声。十力无畏不共法声。诸通慧声。无所作声。不起灭声。无生忍声。乃至甘露灌顶。众妙法声。称其所欲。无不闻者。发清净心。成熟诸根。永不退于无上菩提。是水本无情。善能说诸妙法也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】或闻佛法僧声。三宝声也。寂静空无我声。二乘声也。大慈悲波罗蜜声。菩萨声也。十力无畏不共声。佛声也。诸通慧下。细明菩萨声。通慧。通途之慧。三贤声也。无所作。不起灭。初地至七地声也。以此诸地。断无明。证法性。法性本无所作及起灭故。无生忍声。八地声也。以八地菩萨。断俱生我执。亲证无生故。<span>&nbsp; </span>甘露灌顶。等觉声也。等觉将成佛时。十方诸佛以智慧水。而灌其顶。即入佛位。如转轮王。将绍王位。以水灌顶故。成熟诸根者。诸根。即声闻缘觉。及诸位菩萨。上中下诸根。皆同归一实也。水本无情善能说法者。此土众生。迷心逐境。诸根暗塞。唯耳稍利。故以声为教体。唯闻有情说法。彼土众生。既会境归心。六根通利。故六尘皆为教体。根根尽入圆通。不独有情说法。无情亦皆说法也。</p>
<p><b>【钞】浴毕进业者。大本云。既皆浴已。或各坐于莲华之上。又云。有在地讲经者。诵经者。自说经者。授经者。听经者。念经者。思道者。坐禅一心者。经行者。有在虚空中讲经者。乃至坐禅经行者。各随其质而有所得。未得四果者。因得四果。未得不退转地菩萨。得不退转。是水不但以可浴为功。又能利益于既浴之后也。以上三种殊胜。皆摄宝池德水中故。又后出经偈云。但有河水流。音响如说经。是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】是水不但以可浴为功者。此土众生。迷心逐境。则水乃业报之水。但能洗四大垢秽。不能得大利益。彼土众生。会境归心。八功德水。即自心智慧。故能开神悦体。涤荡情虑。断惑证真。得大利益也。</p>
<p><b>【疏】称理。则自性汪洋冲融。是宝池义。自性悉备一切功德。是德水义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】汪洋冲融者。汪。深貌。自性深玄无尽。如池底故。洋。广貌。自性广远无际。如池量故。冲融者。中和貌。自性非真非俗。纯粹至善。如池纯以宝成故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性深玄无尽者。竖穷三际之底故。广远无际者。横极法界之边故。非真非俗纯粹至善者。绝诸待对。离二边杂糅故。</p>
<p><b>【钞】备诸功德者。自性无染。即澄净德。自性无烦。即清凉德。自性无恶。即甘美德。自性无我。即轻软德。自性无竭。即润泽德。自性无暴。即安和德。自性无乏。即除饥渴德。自性出生一切万善。即长养德。又自性顺万物而无情。上行则入圣流。圣无所增。下行则入凡流。凡无所灭。不变随缘。周遍法界。所谓流注华间。及诸梁栋者也。永明云。水有十德。同真性故。意正如是。定水湛然满。浴此无垢人。无垢亦无净。是名八功德。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】顺万物而无情者。情。实也。如幻如化。无真实故。上行则入圣流者。真如随净缘。则为四圣。四圣既如幻。圣无所增。下行则入凡流者。真如随染缘。则为六凡。六凡亦如幻。凡无所减。不变随缘周遍法界者。真如自体不变。而能随染净缘遍十法界。</p>
<p>定水二句。净名云。八解之浴池。定水湛然满。布以七净花。浴此无垢人。古释云。水之为用。除垢去热。解脱之性亦然。解脱之中。定慧意足。湛然满矣。七净。自戒净。至涅槃净。浴此无垢人者。无垢而浴。除热取适也。菩萨无缘而入八解者。外为众生。内自调适也。今之取意。谓性定之水。浴此不立一尘之无垢人。然无垢。犹堕净也。非真功德。垢净双亡。是真功德矣。</p>
<p><span style="color:#333399">二阶阁<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】四边阶道。金银琉璃玻璃合成。上有楼阁。亦以金银琉璃。玻璃砗蟝。赤珠玛瑙。而严饰之。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】四边者。中为池水。周围四边为阶道也。金者。梵语苏伐罗。银者。梵语阿路巴。琉璃者。此云青色宝。玻璃者。此云水玉。砗磲者。此云大贝。赤珠者。梵语钵摩罗伽。玛瑙者。梵语钵摩罗伽隶。以斯七宝庄严较饰也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】阶道者。离地曰阶。坦途曰道。楼阁者。重屋曰楼。岑楼曰阁。如观经言。黄金地上。一一宝中。五百色光。其光如华。成光明台。楼阁千万。百宝合成。大本云。阿弥陀佛。讲堂精舍。宫殿楼阁。皆以七宝。胜于此界第六天上天帝所居。百千万倍。菩萨所居。亦复如是。<span lang="EN-US"></span></b></p>
<p><b>诸天及人。宫宇楼阁。称其形色高下大小。或以一宝二宝。至无量宝。又佛地论云。且说七宝。其宝净土无量妙宝。故知日四宝者。文省便也。又华严入法界品云。危楼迥带。阁道傍出。栋宇相承。窗闼交映。阶墀轩槛。种种满足。一切皆以妙宝庄严。即斯义也。又大本云。是诸楼阁。有随意高大。浮于空中。若云气者。有不能随意高大。止在地上者。以求道时。德有厚薄所致。又云。楼观栏楯。璎珞覆上。皆作五音。又观经云。楼阁两边。各有华幢。无量乐器。以为庄严。八种清风。鼓此乐器。演说苦空无常无我之音。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如观经言至无我之音。详引经论。以是推之下。是判释也。</p>
<p>德有厚者。乃妙达唯心。一法不著。故果报楼阁。能随心高下。浮在空中。德薄者。乃心外见法。执著未空。故不能随心。止在地上。</p>
<p>世间八风。为条风。明庶风。清明风。景风。凉风。阊阖风。不周风。广莫风。然彼土无四时。或应八方。或自有八种。皆未可知。</p>
<p><b>【钞】以是推之。则此止言楼阁。不分佛及菩萨天人。亦不分在空在地。亦不言乐音演法。悉文省也。金者四义。一色无变。二体无垢。三转作无我。四能令人富。银四义同。而功稍劣。琉璃青色。是其正译。又名不远者。不远。山名。山出此宝。以近波罗奈城故。水玉者。今水晶也。砗磲言大贝者。贝为海中介虫。大者名宝。一云非梵语。以其似车之渠。渠者。辋也。赤珠者。佛地论云。赤虫所出。有天赤珠。名因陀罗。非世所有。大论。真珠或出鱼腹。或出蛇脑。或出蚌胎。或生竹中。则色非定赤。故以前译为正。玛瑙者。或云丹丘之野。鬼血所化。一云如马脑故。庄严者。有整齐义。较饰者。有文彩义。以斯严饰。则如前或以一宝二宝。乃至七宝之类是也。又此七宝。姑取名同此方。实则不类。如天金天银。已非人世所有。何况彼土。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】一色无变。是常义。二体无垢。是净义。三转作无我。是我义。四能令人富。是乐义。</p>
<p><b>【疏】又七宝者。常喻取贵重义。如梵网中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】贵重者。梵网经菩萨心地品。言弃舍大乘经律不学。而学外道二乘邪见等者。如舍七宝。反取瓦砾。对瓦砾言。故知宝者取贵重义。正明二土净秽不同。令忻厌故。间。尧处茆茨。箕谏象玉。世间王臣。且崇素朴。净土菩萨。何贵宝严。答。此有二义。一者。上智之士。知心净则土自净。正胜则依必强。理固有然。心实无著。喻如舜在畎亩。躬荷犁锄。一承尧禅。警跸冕旒。不期自办。舜何乐焉。故曰有天下而不与也。二者。曲为钝根凡夫。须示苦乐。令生忻厌。先以欲钩牵。后令入佛智。喻如正厄饥寒之国。忽闻饱暖之乡。方沈幽喑之崖。乍现光明之境。岂不身心踊跃。舍故即新。但得往生。终成解脱。方便接引。当如是耳。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】问尧处茅茨者。因一贵字发问也。答中有二义。一上智无著义。以上智之士。悟境惟心。心不见心。无相可得。一切宝严。皆同幻化故。二曲为钝根义。以愚钝凡夫。昧心著境。赞彼宝严。令生忻慕故。</p>
<p>箕谏象玉者。箕子见纣为象箸。叹曰。彼为象箸。必为玉杯。而远方珍怪之物至矣。遂入谏。</p>
<p>警跸冕旒者。天子出。陈警。入。陈跸。天子仪仗也。冕。冠也。天子十有二旒。然舜时。恐未尝有此。言此。不过形状其富贵耳。</p>
<p><b>【疏】称理。则自性平直。是阶道义。自性高邃。是楼阁义。自性具足功德法财。是七宝义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】前云离地曰阶。坦途曰道。故阶道有平直义。又重屋曰楼。岑楼曰阁。故楼阁。有高邃义。</p>
<p><b>【钞】平直者。自性解脱自在。离诸垢污。旷润坦夷。无有偏陂。是名阶道。高邃者。自性迥超尘境。观照不遗。囊括虚空。广博无尽。是名楼阁。功德法财者。自性常而不迁。净而不染。我而随缘不碍。乐而富有不亏。是名金银。自性内外明彻。无障无碍。是名琉璃。自性本体洁白。离过绝非。是名砗磲。自性光明炽然。是名赤珠。自性坚实不易。是名玛瑙。众美毕具。资成法身。是名严饰也。且善财遍历重城。博参群彦。最后于弥勒楼阁。弹指而登。今但持名。不涉回涂。便居妙境。其如终日宝阶行。自称迷路汉。可谓倚门弹指。不知身在玉楼中者也。惜哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】离诸垢污。即前离地曰阶。无有偏陂。即前坦途曰道。迥超尘境。观照不遗。如楼阁之高无不照。是高义。囊括虚空。广博无尽。如楼阁之广无不容。是邃义。常而不迁。即色无变。净而不染。即体无垢。我而随缘不碍。即转作无我。乐而富有不亏。即能令人富。众美毕具资成法身者。法身具含万德。还以万德严身。而实德无所德。严无所严。是真庄严也。且善财下。结劝。其如终日下。结叹。</p>
<p><span style="color:#333399">三莲华<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】池中莲华。大如车轮。青色青光。黄色黄光。赤色赤光。白色白光。微妙香洁。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】上言池外。今表池中。莲华。梵语芬陀利。亦云优钵罗。亦云钵特摩。亦云拘勿头。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】梵语芬陀利。此云白莲华。未开名屈摩罗。将落名迦摩罗。处中正开。名芬陀利。优钵罗者。青莲华也。钵特摩者。红莲华也。拘勿头者。黄莲华也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】车轮者。言其形也。大小无定。婆沙等说。种种不同。各随机见。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】车轮大小者。婆沙论云。轮王千辐金轮。周圆十五里。华严钞云。金轮大一由旬。观经云。一一池中。有六十亿七宝莲华。团圆正等十二由旬。大本云。池中莲华。或一由旬。乃至百由旬。千由旬。而人世车轮。大不逾丈。不可以此而为定准。又云。众宝莲华。周遍世界。一一宝华。有无量百千亿叶。按经别莲华胜劣三种。十叶。百叶。千叶。今曰无量百千亿叶。叶既无量。则华之大。亦无量矣。又如来藏经云。尔时世尊于栴檀重阁。正坐道场。而现神变。有千叶莲华。大<span lang="EN-US"></span></b></p>
<p><b>如车轮。华中化佛。各放无数百千光明。故知车轮不可思议。宁得局以人世常所御车而为限量。随机者。以或小或大。繇其因地念佛。功有胜劣。机感自致耳。乃有以华如车轮。抑此经为散善。盖未考于轮义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】婆沙论。止言十五里。华严钞。则言一由旬。观经言十二由旬。大本。言百由旬。千由旬。复言花叶无量。而如来藏经。又言花中化佛。光明无数。则车轮何可思议也。</p>
<p><b>【疏】大如车轮。且喻形体。以轮喻德。亦有多义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】形体者。轮体围圆。有莲象也。多义者。又轮有转义。此莲华者。托孕众生。易凡成圣。即转义故。又轮有辗义。此莲华者。不染污浊。破除烦恼。即辗义故。又轮有飞行义。圣王金轮。一日之中。绕四天下。此莲华者。遍至十方。接彼念佛众生。归于极乐。即飞行义故。余不烦举。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】青黄赤白。言其色也。不唯举色。而言光者。此土莲华。有色无光故。但举四色者。省文也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】四色解见前疏。光者。从色而发。如珠莹洁。则能发光。彼土莲华至为清净。故有光也。大本云。青色青光。白色白光。玄黄朱紫之色。其光亦然。炜烨焕烂。明耀日月。一一华中。出三十六百千亿光。一一光中。出三十六百千亿佛。一一诸佛。又放百千光明。普为十方众生说微妙法。据此。则青白玄黄朱紫。已成六色。而佛地论复云七宝。故知四色。其文省故。其宝莲华具无量色。具无量光也。又不言说法者。亦文省故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】微妙香洁。言其德也。举四德者。亦文省故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】四德者。离垢是莲华正义。推广其义。略说为四。一言微者。复有四义。二同二别。一者。根潜池底。不可窥视。是为幽微。二者。不生高原陆地。与繁华丽蕊而争妍艳。是为隐微。三者。观经言一一叶上有八万四千脉。犹如天画。是为细微。四者。七宝所成。珍奇粹美。是为精微。前二通于此方。后二彼国独擅。故二同二别。<span lang="EN-US"></span></b></p>
<p>【演】微妙香洁。俱可约理。微有四义。事相可知。若称理。则自性之花。三智不能觑。五眼不能窥。是幽微义。不与诸尘作对。不与万法为侣。是隐微义。随举一德。具含众德。如琉璃瓶。盛多芥子。是细微义。一切功德妙宝为体。无作万行。以为庄严。是精微义。</p>
<p><b>【钞】二言妙者。复有十二义。四同八别。一者。方华即果。不待华落。是为因果同时妙。二者。染而不染。不染而染。是为垢净双非妙。三者。一华遍围于子外。众子罗列于华中。是为总别齐彰妙。四者。画则开敷。夜则还合。是为隐显随宜妙。五者。巨莲在中。而有百千万亿莲华以为眷属。是为主伴相参妙。六者。上中下品。各三成九。九九无量。随其宿修。不相错谬。是为胜劣分明妙。七者。大一由旬。乃至百千万亿由旬。是为小大无定妙。八者。不以春生。不以秋瘁。亘古常新。是为寒暑不迁妙。九者。朱紫玄黄。或复纯白。杂色杂光。亦复如是。是为彩素交辉妙。十者。生于彼国。而能从空来至此土。迎取当生。是为动静一源妙。十一者。诸佛菩萨。结跏其中。念佛众生。托质其内。是为凡圣兼成妙。十二者。此方念佛。华即标名。勤惰才分。荣枯顿异。是为感应冥符妙。前四后八。同别可知。<span lang="EN-US"></span></b></p>
<p>【演】妙有十二义者。初发心时。便成正觉。因该果海<span lang="EN-US">.果彻因源。是因果同时义。真如不守自性。五道随缘。净非净也。正当五道随缘。自性不变。垢非垢也。是垢净双非义。法界一相。不碍千差竞起。千差竞起。不碍法界一相。是总别齐彰义。不离当处常湛然。觅即知君不可见。常湛然。显也。不可见。隐也。是隐显随宜义。法性重重。无尽无尽。犹如千镫。互为主伴。是主伴相参义。虽非因非果。而不昧因果。无我无作无受者。善恶之业亦不亡。是胜劣分明义。散去普周法界。收来在一微尘。其大无外.其小无内。是小大无定义。有物先天地。无形本寂寥。能为万象主。不逐四时凋。是寒暑不迁义。众美毕张。不妨清净一色。清净一色。不妨万德交罗。是彩素交辉义。寂然不动.感而遂通。随缘赴感靡不周。而恒处此菩提座。是动静一源义。一切如来。光严住持。是诸众生。清净觉地。是凡圣兼成义。如来藏中。无法不具。随众生心。应所知量。是感应冥符义。</span></p>
<p><b>【钞】三言香者。此方彼国相较胜劣。亦有二义。一者。此方则出污泥中。宜为所溷。而清馨澹然。是为秽中香。二者。彼国则如大本言。光色既异。香气亦异。芬芳馥郁。不可胜言。故青莲华香。白莲华香。诵斯偈者。尚致口出莲华之香。超一切香。香无与比。是为香中香。则知此方之香。已胜余华。彼国乃胜而又胜者也。四言洁者。此彼胜劣。亦有二义。一者。此方则出污泥中。宜为所染。而莹然清净。是为垢中洁。二者。彼国则根自金沙。异浊土故。生从德水。异常流故。质成妙宝。异凡卉故。超一切洁。洁无与比。是为洁中洁。胜而又胜。例上可知。以上从其切近。略表四德。若广演之。亦应无量。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】香洁二义。事相可知。理则自性之花。虽居烦恼之中。不为烦恼所染。是秽中香。往生之士。具足五分法身之香。及八万四千波罗蜜香。是香中香也。又自性虽在三界生死之中。不为生死所迁。是为垢中洁。往生之士。既不为分段所迁。并不为变易所动。性离惑染。净法满足<span lang="EN-US">.是洁中洁也。</span></p>
<p><b>【钞】问。有谓下品下生。生铁莲华。其说然否。答。未见佛说。如上所明。色不止四。有七宝华。则知金莲华者。黄色所摄。玻璃砗磲。及与银莲。白色所摄。赤珠玛瑙。红色所摄。乃至琉璃。亦黄色摄。推而广之。帝青莲华。青色所摄。如真珠等。亦白色摄。以是参合。应无铁莲。铁于五金。金所贱故。铁于七宝。宝所无故。九品下生。犹胜天宫。天宫皆以宝成。不闻有铁。况在西方。何得有此。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】又莲华者。往生彼国托质之所。念佛之人。特宜知此。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】托质者。未证无生。生必有托。六趣众生。则中阴之身。自求父母。往生善士。则一弹指顷。莲华化生。下文一心不乱。即得往生阿弥陀佛极乐国土。即是生此莲华中也。是莲华者。乃卸凡壳之玄宫。安慧命之神宅。往诣之国。号曰莲邦。同修之友。号曰莲友。约禅诵之期。号曰莲漏。定趋向之极。号曰莲宗。重其事也。修净土者。若礼佛时。当想己身在莲华中作礼。佛在莲华中受我礼敬。若念佛时。当想己身在莲华中。结跏跌坐。佛在莲华中。接引于我。然后一心持名。<span lang="EN-US"></span></b></p>
<p><b>昔有二僧。作莲华开合想。遂得往生。况复加之一心持名而不生者。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】中阴之身自求父母者。中阴：谓前阴已谢。后阴未成。而中间所受之身。名为中阴身。六趣众生。唯除极善极恶。余皆通受此身也。自求父母。余趣则不可知。但就人趣。即楞严所谓见明色发。明见想成。异见成憎。同想成爱。流爱为种。纳想为胎。是也。</p>
<p>一弹指顷莲花化生者。谓临终在定之心。即净土受生之心。举念即是生净土时也。</p>
<p><b>【钞】问。此经不兼色像。今胡乃尔。答。有专主故。兼亦无碍。如菩萨偏行六度时。以施为专主。余非不修。但随力随分。今念佛亦然。专主于观想者。少时持名。专主于持名者。少时观想。亦随力随分之意也。所谓不兼色像者。盖恐一心执持名号。又一心观想色像。不唯心无二用。而两事双行。轻重不分。俱无成就耳。苟明于正助之义。则一心持名以为其正。少时之助。助亦归正。如火益薪。复有何碍。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不兼色像者。谓文殊一行三昧。不取相貌。专称名字故。</p>
<p>菩萨偏行六度者。谓十地菩萨。于十波罗蜜各有专主故。所谓初地布施。二持戒。三地忍辱。四精进。五禅。六般。七方便。八愿。九力。．十智慧是也。今不言十。而言六者．以六即能摄十故。</p>
<p>以施为专主余但随力随分者。是初地菩萨境界。经云。菩萨住初地时。于一切物。无所吝惜。求佛大智。修行大舍。凡是所有。一切能施。是菩萨十波罗蜜中檀波罗蜜增上。余波罗蜜。非不修行。但随力随分也。</p>
<p><b>【疏】称理。则自性清净光明。是莲华义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】清净。表色。自性纤尘不立故。光明。表光。自性万法朗然故。佛地论云。如是假实之色。皆不离佛净心。即此净心。能显假实之色。故经云。青色青光。黄色黄光等。是光色不二。寂照双融也。又自性寂。是华合义。自性照。是华开义。自性具足一切善法。是微妙香洁义。然则不离尘境。未浴宝池。常在莲华中。经行及坐卧。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】佛地下。引证假实之色者。长短方圆。乃至光影等为假色。以对短为长。对长为短。无一定实体故。青黄赤白等为实色。以青等析至极微。色不改故。又实色。是眼识所缘。假色。是意识所缘。如水月镜花等。</p>
<p>皆不离佛净心者。诸佛净心。非假非实。假实之色不离此心故。即此净心。能显假实之色者。以此心是假是实。则不能现假实之色故。</p>
<p>今复解云。佛地论是明色心不二。假实之色不离佛净心者。谓种种诸色。不异法身真心。如波与水。本来无二也。以无量庄严。各各差别。皆真如自在用故。此句明色即心也。即此净心能显假实者。谓即此法身是色体故。能现于色也。以依智净相。能作一切胜妙境界故。此句明心即色也。</p>
<p>故经下。结归当经。青色青光等者。青色等是实色。青光等是假色。既云假实之色皆不离佛净心。则此经光色不二。即自性寂照双融也。</p>
<p>又解云。光色不二者。谓青色有青光。白色有白光。光色不二也。寂照双融者。以光有照义。色有寂义花之光色不二。即性之寂照双融也。</p>
<p><span style="color:#333399">四总结<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">【经】舍利弗。极乐国土。成就如是功德庄严。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】如上栏网行树。池阁莲华。种种庄严。皆是阿弥陀佛因中所发大愿。及愿后所修大行。无量功德之所成就也。如华严中愿行。亦同此意。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】愿以起行。行以实愿。菩萨因地。莫不皆然。行满愿遂。名为成就。因中者。为法藏比丘时也。言愿者。所发四十八愿也。有愿云。我作佛时。生我刹者。皆于七宝水池。莲华化生。又愿云。我作佛时。我刹中自地以上。至于虚空。皆有宫殿楼阁。池流华树。悉以无量众宝。百千种香而共合成。又云。若我成佛。周遍国中诸庄严具。无有众生能总演说。是为大愿。言行者。大本云。法藏比丘。于世自在王佛所。摄取二百一十亿佛刹清净之行。如彼修持。又云。法藏比丘。发四十八愿已。住真实慧。勇猛精进。阿僧祇劫修菩萨行。护身口意。修行六度。了空无相无作。以行教化。致无量众生发菩提心。是谓大行。言功德者。即此行愿。名为功德。大本云。如是积功累德。无量千万亿劫。功德圆备。方得成就斯愿。而入佛位。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】愿以起行行以实愿者。以愿导行。以行填愿也。行非愿起。则行乃伪行。非真实行。愿无行填。愿乃虚愿。非真实愿。行满愿遂名为成就者。弥陀成就功德庄严。皆因中广大行愿之力。非一朝一夕之故也。摄取二百一十亿刹如彼修持者。此称性之行也。以性无尽故。行亦无尽。一修一切修。一行一切行。言二百一十亿者。举三七之多。表其无尽也。</p>
<p>住真实慧者。先悟毗卢法界。勇猛精进。阿僧祇劫修菩萨行者。次修普贤行门也。然必发四十八愿已。然后修者。所谓以愿导行。以行填愿也。</p>
<p>护身口意。是别举持戒一门。修行六度。则备举所修之行。此上。乃自利之行。了空无相下。乃利他之行也。了空。无相。无作。是法身菩萨三解脱门。谓了知无人。无我。无寿命。自性空。无作者。无受者。即名空解脱门，观一切法皆自性灭。毕竟解脱。无有少法相生。即名无相解脱门。如是入空无相已。无有愿求。唯除大悲为首。教化众生。即名无作解脱门。了空无相无作以行教化者。谓不同余教心外有法。实有生可度。乃是终日度而无度。终日无度而度。所谓虽知诸佛国。及与众生空。而常修净土。教化诸众生。是也。</p>
<p><b>【钞】华严愿行者。华藏世界品云。此华藏庄严世界海。是毗卢遮那往昔微尘数佛所。修微尘数大愿之所严净。又下云。普贤智地行悉成。一切庄严从此出。例法藏愿行。亦犹是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】华藏世界下。是先明愿。又下云下。是次明行。普贤智地行悉成者。谓普贤智地底行皆悉成就也。</p>
<p><b>【疏】又功德者。无漏性功德也。复有胜劣。今是胜功德故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】无漏性功德者。以此功德。乃是从性起修。全修即性故。</p>
<p><b>【钞】无漏功德者。初祖以营修世福。为有漏之因。不名功德。又云功德在法身中。则此之大行大愿。皆自性无漏功德。非事上人天小果有漏之因也。胜劣者。声闻菩萨。乃至于佛。皆有功德。小大悬殊。今是彼佛因地。修无量愿行之所成就。崇功至德。不可思议。故云胜也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】营修世福为有漏因者。初祖始见梁武帝。帝问曰。寡人造寺写经。度僧无量。有功德否。祖曰。实无功德。此但人天小果。有漏之因。如影随形。虽有非实。帝曰。如何是真实功德。答曰。净智妙圆。体自空寂。如是功德。不以世求。</p>
<p><b>【疏】问。金刚般若谓庄严佛土者。实非庄严。是名庄严。今乃广陈依正。云何二经意义相背。答。性相不殊。所宗异故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】金刚般若至是名庄严者。经云。须菩提。于意云何。菩萨庄严佛土不。不也。世尊。何以故。庄严佛土者。即非庄严。是名庄严。古释云。以菩萨虽修行严土。行乃无作。土亦非严。非严而严。故曰即非庄严。是名庄严。今引此以问。乃断章取义。谓实无庄严。方是真庄严也。而今乃有种种依正庄严。不与金刚相违背耶。是非但不知净土。并不知金刚也。故以性相融通。所宗有异答之。</p>
<p><b>【钞】性相不殊者。全性起相。全相归性。性相本非二物。而当经各有所宗。彼经以无相为宗。故唯明第一义相。不取形相。实则清净心中。身土自现。喻如磨镜。尘尽像生。其专言性者。盖即相之性。非弃相而取性也。今经以劝生净土为宗。故于极乐依正种种庄严。反覆开明。令起忻慕。实则相本自空。唯心唯识。其广陈相者。盖即性之相。非离性而言相也。为门各别。究竟是同。故知二经。义不相背。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】彼经以无相为宗故不取形相者。如经云。无我相。无人相。无众生相。无寿者相。无法相。亦无非法相等。又云若见诸相非相。即见如来。</p>
<p>实则清净心中身土自现者。如经云。以三十二相见如来。又云于法不说断灭相。今经以净土为宗。故反覆开明者。如经中栏网行树。池阁莲花。天乐雨花。化禽风树。乃至寿命光明。声闻菩萨等。</p>
<p>实则相本自空唯心唯识者。虽有种种庄严。实如镜像水月。不立纤尘。皆行人心识所变现也。</p>
<p>又清净心中身土自现者。以如实空。即如实不空。真实理中。具足无量功德故。又复见本法身。自然而有不思议业。能现种种依正。故摄论云。如摩尼天鼓。无思成自事等。</p>
<p>又相本自空唯心唯识者。以彼色相庄严等事。无来无去。离于分齐。唯依心现故。又复一切色相。即是如来妙心。所谓从本以来。色心不二。色性即智。故涅槃云。吾今此身即是法身等。</p>
<p><b>【疏】问。诸天宫殿园苑。亦以宝严。与此何别。答。粗妙异故。</b><b><span lang="EN-US" style="&quot;Courier New&quot;"></span></b></p>
<p><b><span lang="EN-US" style="&quot;Courier New&quot;">&nbsp;</span></b></p>
<p><b><span style="&quot;Times New Roman&quot;">【钞】</span>粗妙者。如世珠玉。虽均名宝。而质有粗妙。价有重轻。故诸天自下而上。依正庄严。从粗渐妙。胜劣迥殊。何况极乐超越三界。宁不宝严之中。独为最胜。经云。轮王亦有三十二相。而不及佛。即此意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【疏】又此功德。虽佛力成就。亦兼繇众生。以心净土净故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b>【钞】兼繇众生者。维摩经云。直心是菩萨净土。菩萨成佛时。不谄众生。来生其国。深心是菩萨净土。菩萨成佛时。具足功德众生。来生其国。乃至万行。悉亦如是。是以此方念佛。彼土莲成。则极乐种种清净庄严。虽彼佛为菩萨时之所成就。而谓勤修净业众生。共与成就。亦可也。故曰随其心净则佛土净。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】直心是菩萨净土等。净土地平如掌。无诸坑坎。岂谄曲之所能成。七宝庄严胜妙无比。岂浅行之所能得。故必三智于一心中修。直至道场。无诸委曲。三谛于一心中造。穷深尽底。究畅实际。乃能如是。而不谄众生。及具足功德众生来生其国者。以化缘相及。果报相通。以因克果。影响相符。不差毫发也。乃至万行悉亦如是者。次从大乘心六度。四等四摄。乃至十善是菩萨净土。菩萨成佛时。具行十善众生来生其国也。</p>
<p><b>【疏】称理。则自性能生万法。是庄严义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自性能生万法是庄严义者。金刚经云。即非庄严。是名庄严。今则自心出生万法。还以万法严心。法本自空。严亦何有。无能严所严。是真庄严。</p>
<p><b>【钞】六祖云。何期自性能生万法。华严经云。一切宝铃网。解一切法如幻心所生。一切宝楼阁。无菩善根。无生善根所生。乃至衣盖幢座等。莫不皆然。又云。此华藏庄严世界海中。若山河。乃至树林尘毛等处。一一皆是称真如法界。具无边德。是故当知净土唯心。更无外境。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】一切宝铃网如幻心所生等者。谓秽土依正。从凡夫有漏识生。净土宝严。从圣人无漏智生。故铃网如幻。从人解法如幻心生。楼阁浮空。从人无著无生心生。乃至种种宝衣。从忍辱生。宝盖。从慈悲生。种种宝幢。从示说一切法生。种种宝座从解一切法空生。一一皆是称真如法界具无边德者。华严境界。称性法门。故法法全彰。尘尘具足。故云华藏世界所有尘。一一尘中见法界也。</p>
<p>佛说阿弥陀经疏钞演义会本 卷第二终</p>
