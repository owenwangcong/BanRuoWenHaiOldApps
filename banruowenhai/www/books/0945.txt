<p align="center" style="text-align:center"><b><span style="font-size:36.0pt;color:#FF6600">楞伽经义记<span lang="EN-US">(卷第二)</span></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">十四年夏在宁波天童寺讲<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">楞伽阿跋多罗宝经卷第二<span lang="EN-US"></span></span></p>
<p><font color="#333399">戊六<span>&nbsp; </span>如来藏心门</font></p>
<p><font color="#333399">己一<span>&nbsp; </span>问</font></p>
<p><b><span style="color:teal">尔时、大慧菩萨摩诃萨白佛言：“世尊！世尊修多罗说：如来藏自性清净，转三十二相入于一切众生身中。如大价宝垢衣所缠，如来之藏常住不变，亦复如是，而阴、界、入垢衣所缠，贪欲、恚、痴不实妄想尘劳所污。一切诸佛之所演说，云何世尊同外道说我，言有如来藏耶？世尊！外道亦说有常作者，离于求那，周遍不灭。世尊！彼说有我”。<span lang="EN-US"></span></span></b></p>
<p><span lang="EN-US">l</span></p>
<p>如来藏心，是破执显性最后之一门。了达唯识现，即一切法非一切相，既无可执之相，亦无能取之执。若执唯识，亦同法执，故以破为显，执之破处即性之显处。性者、诸法真实相之谓，本来恒常普遍如是，因妄想故，致不能显而成妄想相，离妄想即成自性矣。所以前明正智、如如是成自性亦即如来藏自性，清净心，依前种种所破而显，即显此心。故大慧复疑问：凡诸佛修多罗均说空、无生、无二、离自性之义性虽明，而诸修多罗中又说如来藏自性清净，具足三十二相，即在众生五阴聚中；如如意珠藏垢衣内，以喻如来之藏虽为阴、界、入及根本烦恼、随烦恼乃至种种尘劳垢污之所缠覆，清净德相仍然常住不变。虽现业系苦相，而苦即法身，以内有大价宝也。众生不知自有，如乞人旍竮辛苦，向外妄求，正如弃大海而执一沤耳。然外道亦计于受用身资有一作者之实我，体实遍常，不生不灭，彼之实我，岂不与佛说五阴聚中有一不灭之如来藏名异义同耶？大慧菩萨为悲湣后来众生故，恐发生此种学佛法而执我之外道，使起正智而离邪执，庶令如来藏教无过，所以详为请问。</p>
<p>如来藏义，可作数种解释：一、作如来即藏释，此持业释。藏、有含藏统摄义，言如来即统摄一切佛果无量功德。二、作如来之藏释，此依主释。谓如来所证之清净法界，为如来四智菩提藏，藏读去声，库藏之藏。此二、前者唯在如来，后者通于菩萨。三、作如来在覆藏中释。如来、指佛果上一切无漏无为法，藏、指覆于众生有漏心中，此通于九法界。四、作众生自性清净心，即如来本因而隐藏未显释。谓众生位具有佛性，但隐而未显耳。</p>
<p>离于求那者，谓胜论讲六句义，即一、实句，梵语陀罗标，实质、物体之义。二、德句，梵语求那，德性义。三、业句，梵语羯磨，业用义。四、大有句。五、同异句。六、和合句。四、五、六句，统指一切法。前三各别，如言人身各有德性及有作用。我属实句所摄，异于德句，故离于求那也。</p>
<p><font color="#333399">己二<span>&nbsp; </span>答</font></p>
<p><font color="#333399">庚一<span>&nbsp; </span>长</font></p>
<p><font color="#333399">辛一<span>&nbsp; </span>断无我畏故说</font></p>
<p><b><span style="color:teal">佛告大慧：“我说如来藏，不同外道所说之我。大慧！有时说空、无相、无愿、如、实际、法性、法身、涅槃、离自性、不生不灭、本来寂静、自性涅槃，如是等句说如来藏已，如来应供等正觉为断愚夫畏无我句，故说离妄想无所有境界如来藏门。<span lang="EN-US"></span></span></b></p>
<p>佛法所明如来藏，与外道所计神我实我，全然不同。夫如来藏，乃佛智自证之第一义心，离言绝思，有时或说空、无相、无愿──三解脱门，或说如、实际、法性等，乃至于自性涅槃等句，其实、皆说如来藏，诠异旨同，机感各别。凡夫愚痴，终日在此清净平等真如性中，而分别不到，攀缘不及，闻无我句为断灭而妄生怖畏，佛以慈悲方便令除怖畏，不得不说此无所有而有之境界，令渐通达如来之所证也。</p>
<p><font color="#333399">辛二<span>&nbsp; </span>方便善巧故说</font></p>
<p><b><span style="color:teal">“大慧！未来现在菩萨摩诃萨，不应作我见计著。譬如陶家，于一泥聚，以人工、水、木、轮绳方便，作种种器。如来亦复如是，于法无我离一切妄想相，以种种智慧善巧方便，或说如来藏，或说无我。以是因缘故，说如来藏不同外道所说之我；是名说如来藏”。<span lang="EN-US"></span></span></b></p>
<p>所以诫大慧及未来现在诸菩萨，对于如来藏法门，皆不应以我见计著也。如陶工以聚泥及种种器具为方便因缘，成种种器。佛亦如是，依于种种方便悉檀因缘，应种种机，立种种名，或曰如来藏，或曰无我，乃至其他一切名义，无非破其妄执令生正智之方便耳。非同外道所说之我，在心外另有一如来藏矣。</p>
<p><font color="#333399">辛三<span>&nbsp; </span>令离我见故说</font></p>
<p><b><span style="color:teal">“开引计我诸外道故，说如来藏，令离不实我见妄想，入三解脱门境界，希望疾得阿耨多罗三藐三菩提，是故如来应供等正觉作如是说如来之藏。若不如是，则同外道。是故大慧！为离外道见故，当依无我如来之藏”。<span lang="EN-US"></span></span></b></p>
<p>盖佛说如来藏，不但非用执我，且正为开引执我执法之外道，令其离于我见妄想。须知佛所说法，皆是离分别所证真如。如欲证此真如如来藏，必离人法我之分别；入空、无相、无愿三解脱门，乃得无上菩提。是故唯佛所说无讹，否则、执我同于外道。欲离外道我见，当知此人无我、法无我所显之如来藏也。</p>
<p><font color="#333399">庚二<span>&nbsp; </span>重颂</font></p>
<p><b><span style="color:teal">尔时、世尊欲重宣此义，而说偈言：“人、相续、阴，缘与微尘，胜、自在、作，心量妄想”。<span lang="EN-US"></span></span></b></p>
<p>人、指人我，相续、指寿者相，阴、指五阴，缘、谓有异因缘。微尘、胜、自在、作等，皆指外道所执。种种皆所执之我。法我，离二执即得二无我智。至此、破执已破究竟，显性已显究竟，于唯识境亦彰究竟。</p>
<p><font color="#333399">丙二<span>&nbsp; </span>辨唯识行</font></p>
<p><font color="#333399">丁一<span>&nbsp; </span>总明四行</font></p>
<p><font color="#333399">戊一<span>&nbsp; </span>问</font></p>
<p><b><span style="color:teal">尔时、大慧菩萨摩诃萨，观未来众生，复请世尊：“惟愿为说修行无间，如诸菩萨摩诃萨修行者大方便”！<span lang="EN-US"></span></span></b></p>
<p>前来八门，皆彰唯识境，即观一切法相性也。所观境彰，须继起能观行。盖佛法非比世间法，随文解义，便谓已毕研究之事。比如盲人不知显色，眼未开时，须除其病；所以于唯识境要得亲证，必须起行，即是修唯识观。前所彰之境皆唯识，今所辨行亦皆唯识。此唯识观，未历三贤位之菩萨，如不起修不相应也。此所明之四行，诸菩萨位所应修习，大慧菩萨本已能修诸行，了达诸法唯心性相。为未来大心众生顿悟修行，趋无上果，故请佛说大修行所具足之方便法门，免令未证谓证，未得为得，或耽住禅乐，或招感邪魔，或起法爱，或求神通，此大慧菩萨之悲愿也。方、方法、便、利便，以利便方法应用适宜，使理易于明，行易于成，谓之方便。于自利有善巧方便，而利他亦有善巧方便。方便、亦可作一种预备功夫解。总而言之，无论作何事业，无方便不能通达耳。</p>
<p><font color="#333399">戊二<span>&nbsp; </span>答</font></p>
<p><font color="#333399">己一<span>&nbsp; </span>总标</font></p>
<p><b><span style="color:teal">佛告大慧：“菩萨摩诃萨成就四法，得修行者大方便。云何为四？谓善分别自心现，观外性非性，离生住灭见，得自觉圣智善乐，是名菩萨摩诃萨成就四法得修行者大方便”。<span lang="EN-US"></span></span></b></p>
<p>方便之法，修四种观，依此而行，能得成就。</p>
<p><font color="#333399">己二<span>&nbsp; </span>别示</font></p>
<p><font color="#333399">庚一<span>&nbsp; </span>正说</font></p>
<p><font color="#333399">辛一<span>&nbsp; </span>善自心现</font></p>
<p><b><span style="color:teal">“云何菩萨摩诃萨善分别自心现？谓如是观三界唯心分齐，离我我所，无动摇，离去来，无始虚伪习气所熏，三界种种色行系缚，身、财、建立妄想随入现，是名菩萨摩诃萨善分别自心现”。<span lang="EN-US"></span></span></b></p>
<p>此初辨善分别自心现也。谓善能观察三界一切法皆唯心所现而有限量，无论内外诸法乃至万缘，皆是心及心所分别所现，于是离我我所，无主宰故，三界生死亦无去来。知根、身、器界皆无始虚妄分别习气现为业报，前六识托为本质随起妄想相，乃至获得圣果，亦皆唯心。具足唯心观，即一切修行法之总持。识得唯心，魔外绝迹，与佛菩萨无以异矣。</p>
<p><font color="#333399">辛二<span>&nbsp; </span>外性非性</font></p>
<p><b><span style="color:teal">“云何菩萨摩诃萨善观外性非性？谓焰、梦等一切性，无使虚伪妄想习因，观一切性自性。菩萨摩诃萨作如是善观外性非性，是名菩萨摩诃萨善观外性非性”。<span lang="EN-US"></span></span></b></p>
<p>此辨善观外性非性也。谓善能观察一切法皆唯识所缘起，心外无有自体，犹如阳焰、梦、幻，分别执为实我实法，即为凡夫外道，乃无始虚妄习气为因之所现行。二乘能证一分生空，菩萨登地虽证二空，尚有不觉，才起即灭而不相续，当下销融。然非无唯识所变缘之法，但无妄计心外之境，以心外实无法可分别也。前第一、第二，可合名曰唯识无境观，通于大乘因果位修。</p>
<p><font color="#333399">辛三<span>&nbsp; </span>辨善离生住灭见</font></p>
<p><b><span style="color:teal">“云何菩萨摩诃萨善离生住灭见？谓如幻、梦一切性，自、他、俱性不生，随入自心分齐，故见外性非性。见识不生及缘不积聚，见妄想缘生于三界，内外一切法不可得。见离自性，生见悉灭，知如幻等诸法自性，得无生法忍。得无生法忍已，离生住灭见，是名菩萨摩诃萨善分别离生住灭见”。<span lang="EN-US"></span></span></b></p>
<p>此辨善离生住灭见也。谓善能观察三界一切有漏法无自性，如幻<span>&nbsp; </span>如梦，生即不生，亦无自、他、共生，但随识心分别而现，心外实无有法可得。前谓诸法皆唯是识，但有众缘而无诸法，乃至观察唯识所变现一切法，即无识上一切法，众缘所起内外法，即无众缘所起内外法，不见有法生，亦不见有法灭。夫知一切法毕竟如幻，无生而生，则决定能印可生即无生，得无生法忍，离于生住灭见矣。</p>
<p><span style="color:#333399">辛四　得自觉圣智<span lang="EN-US"></span></span></p>
<p><b><span style="color:teal">“云何菩萨摩诃萨得自觉圣智善乐？谓得无生法忍，住第八菩萨地，得离心意意识、五法、自性、二无我相，得意生身””。<span lang="EN-US"></span></span></b></p>
<p>此辨得自觉圣智善乐也。谓得无生法忍之菩萨第八地，所有一切有漏法皆不现，无功用修第一义无相观，念念趣入佛智。盖前观离有漏，此观得无漏也。前虽云得无生法忍，二乘不过转得第六妙观察智之生空一部份，菩萨得二空智，八地常得现前，升至十地等觉。入佛始具四智，即是离过绝非无漏不思议智，离心意意识等差别，真如平等，离一切相，即一切法。所以八地以上，能得六七二识所起之意生身。</p>
<p>以上四种观，前二平等安住，通观有无漏界，第三观离有漏而入无漏，第四成就无漏。然皆唯心，不过转第三观上之有漏法为第四之无漏法耳。若不依一、二之唯识无境观，则三、四之有漏观无漏观、亦不易悉离虚妄而速得圆满也。</p>
<p><font color="#333399">庚二<span>&nbsp; </span>推问</font></p>
<p><font color="#333399">辛一<span>&nbsp; </span>问</font></p>
<p><b><span style="color:teal">“世尊！意生身者，何因缘”？<span lang="EN-US"></span></span></b></p>
<p>因佛说意生身，乃推问何理而有斯名？</p>
<p><span style="color:#333399">辛二　解答<span lang="EN-US"></span></span></p>
<p><b><span style="color:teal">佛告大慧：“意生身者，譬如意去迅疾无碍，故名意生。譬如意去石壁无碍，于彼异方无量由延，因先所见忆念不忘，自心流注不绝，于身无障碍生。大慧！如是意生身，得一时俱。菩萨摩诃萨意生身，如幻三昧、力、自在、神通，妙相庄严圣种类身一时俱生，犹如意生，无有障碍。随所忆念本愿境界，为成就众生，得自觉圣智善乐”。<span lang="EN-US"></span></span></b></p>
<p>意生身，正是妙观察智、平等性智所起者。意念无碍，念所忆处，当念即现，忆所经境，无能遮障，无问远近；向所睹者，由忆而现，念念相续，无能为阻。故意生身亦同时能现无量身，神通自在，妙相庄严，随广大本愿入无量世界，所以不住空寂，成就众生。</p>
<p><span style="color:#333399">庚三　合说<span lang="EN-US"></span></span></p>
<p><b><span style="color:teal">“如是菩萨摩诃萨得无生法忍，住第八菩萨地，转舍心意意识、五法、自性、二无我相身，及得意生身，得自觉圣智善乐。<span lang="EN-US"></span></span></b></p>
<p>得无生法忍菩萨，证第一义空，得无功用无分别智，不住寂灭，亦非不住寂灭，乃至入如来地，尽得圣智善乐。</p>
<p><font color="#333399">己三<span>&nbsp; </span>结成</font></p>
<p><b><span style="color:teal">“是名菩萨摩诃萨成就四法，得修行者大方便，当如是学”！<span lang="EN-US"></span></span></b></p>
<p>结前成就此四大方便法，为大修行人所当修学也。</p>
<p><span style="color:#333399">丁二　明三位<span lang="EN-US"></span></span></p>
<p><font color="#333399">戊一<span>&nbsp; </span>资粮位──诸法因缘门</font></p>
<p><span style="color:#333399">己一　问<span lang="EN-US"></span></span></p>
<p><b><span style="color:teal">尔时、大慧菩萨摩诃萨复请世尊：“惟愿为说一切诸法缘因之相　以觉缘因相故，我及诸菩萨离一切性有无妄见，无妄想见渐次、俱生”。<span lang="EN-US"></span></span></b></p>
<p>资粮者，谓修习六度万行之福智，为入地之资粮，乃以修一切法唯识因缘观为纲也。观因缘相，虽与二乘略同，而唯识观不与之共。以觉知因缘相故，离有无妄见，妄见离、即无分别智。在资粮位菩萨，能伏治分别而未能断除，故大慧代请问也。</p>
<p><span style="color:#333399">己二　答<span lang="EN-US"></span></span></p>
<p><span style="color:#333399">庚一　长行<span lang="EN-US"></span></span></p>
<p><span style="color:#333399">辛一　示因缘相<span lang="EN-US"></span></span></p>
<p><span style="color:#333399">壬一　缘<span lang="EN-US"></span></span></p>
<p><b><span style="color:teal">佛告大慧：“一切法二种缘相，谓外及内。外缘者，谓泥团、柱、轮、绳、水、木、人工、诸方便缘，有瓶生。如泥瓶，缕叠、草席、种芽、酪酥等方便缘生，亦复如是，是名外缘前后转生。云何内缘？谓无明、爱、业等法，得缘名；从彼生阴、界、入法，得缘所起名。彼无差别，而愚夫妄想，是名内缘法”。<span lang="EN-US"></span></span></b></p>
<p>外缘者，无情法，不为阿赖耶执受为自体者是。内缘者，有情法，为阿赖耶执受为自体者是。凡一法成就，皆不离乎方便缘。瓶本非瓶，以泥团及柱、轮、绳、水、木、人工诸缘和合而生，余物亦然。虽诸物前后展转而似现心外，然实不离自心，以众生一向认为外而名外缘。至内缘十二缘起者，无明、业、爱、取、有、为能起，余七为所起。实皆唯识，而愚夫妄计有差别。</p>
<p><span style="color:#333399">壬二　因<span lang="EN-US"></span></span></p>
<p><b><span style="color:teal">“大慧！彼因者，有六种：谓当有因、相续因、相因、作因、显示因、待因。当有因者，作因已，内外法生。相续因者，作攀缘已，内外法生阴种子等。相因者，作无间相相续生。作因者，作增上事，如转轮王。显示因者，妄想事生已，相现作所作，如灯照色等。待因者，灭时作相续断，不妄想性生”。<span lang="EN-US"></span></span></b></p>
<p>此言因者，与前说缘，亦无二事，就观察点不同，别为因耳。当有因者，谓无明所发、爱所润等业种因成就，当来有果。相属因者，所现境界属于能现之心，而攀缘后熏成种子，为相属因。相因者，前心灭后，后心刹那续生，不能同时，无间相续。作因者，作增上缘，言其有势力，喻如转轮王。显示因者，为能显示于境，通于心心所及名字言说，能见见分了于所缘相分；如灯之照现形色等，无显示因不能明了。待因者，待世间万物灭时作无想，所谓观有计无等想。</p>
<p><font color="#333399">辛二<span>&nbsp; </span>拣因缘计</font></p>
<p><b><span style="color:teal">“大慧！彼自妄想相愚夫，不渐次生，不俱生。所以者何？若复俱生者，作所作无分别，不得因相故。若渐次生者，不得相我故，渐次生不生；如不生子，无父名。大慧！渐次生相续方便，不然，但妄想耳。因、攀缘、次第、增上缘等，生所生故。大慧！渐次生不生，妄想自性计著相故。渐次、俱不生，自心现受用故，自相、共相外性非性。大慧！渐次、俱不生，除自心现，不觉妄想故相生。是故因缘作事方便相，当离渐次、俱见”。<span lang="EN-US"></span></span></b></p>
<p>此拣因缘计也。谓因缘法非渐生、非俱生。计俱生者，则因果相不能成立，能作之因、所作之果、不能分别。渐生者，果尚未生，因何由而名？如父因有子而为父，无子之先，未得父名也。故无一定生因可得，唯是因缘、所缘缘等四缘，无有能生所生之法，所以渐次生亦不生。俱、渐二皆妄计，无实因缘则亦无自共相，是故唯识诸法，生即无生。此乃大乘所修观行，非小乘及凡夫外道所知矣。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“一切都无生，亦无因缘灭，于彼生灭中，而起因缘想。非遮灭复生，相续因缘起，唯为断凡愚，痴惑妄想缘。有无缘起法，是悉无有生，习气所迷转，从是三有现。真实无生缘，亦复无有灭，观一切有为，犹如虚空华。摄受及所摄，舍离惑乱见，非已生、当生，亦复无因缘。一切无所有，斯皆是言说”。<span lang="EN-US"></span></span></b></p>
<p>一切法无生灭者，因缘所成坏之生灭，即无生灭。然非拨有取无有，故缘起之因果宛然，随凡愚之痴妄而断其执，说为不生灭耳。三有境界，皆无始分别习气之所现，有无悉不可得，就世谛说，施设何碍？凡夫不明真实义理，惑乱于一切有为生灭之法，犹如翳目而观空华，悉皆当体无有。但须除目翳，不用拨空华，以目病除则空本无华故。故须以离分别正见离诸妄想，则能摄、所摄一切皆是唯识耳。</p>
<p><span style="color:#333399">戊二　加行位──观言说妄相门<span lang="EN-US"></span></span></p>
<p><span style="color:#333399">己一　请许<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！惟愿为说言说妄想相心经！世尊！我及余菩萨摩诃萨，若善知言说妄想相心经，则能通达言说、所说二种义，疾得阿耨多罗三藐三菩提，以言说、所说二种趣，净一切众生”。佛告大慧：“谛听！谛听！善思念之！当为汝说”。大慧白佛言：“善哉！世尊！唯然受教”。<span lang="EN-US"></span></span></b></p>
<p>此修意言唯识观也。前文曾明观一切法唯识即依他起，但有漏依他从遍计执而起。无始来遍计习气，实即言说妄想，必如何可转有漏为无漏？须在缘起自性上，遣除诸言说妄想习气，方可泯一切相，证真实性，此乃为大乘加行位菩萨所修之意言唯识观，亦即遣除言说妄想习气，所以大慧代表众菩萨请佛说此言说妄想相心法门。盖心能积聚诸名言习气，而起诸言语分别相，所以观照根源，以通达能诠之名言及所诠之法相，遣除二执无始妄习，乃证无分别智，起后得智，直趋无上菩提。此已入资粮位菩萨，由加功行持而入于通达位也。</p>
<p><span style="color:#333399">己二　解说<span lang="EN-US"></span></span></p>
<p><span style="color:#333399">庚一　长行<span lang="EN-US"></span></span></p>
<p><span style="color:#333399">辛一　正答所问<span lang="EN-US"></span></span></p>
<p><b><span style="color:teal">佛告大慧：“有四种言说妄想相：谓相言说、梦言说、过妄想计著言说、无始妄想言说。相言说者，从自妄想色相计著生。梦言说者，先所经境界，随忆念生，从觉已境界无性生。过妄想计著言说者，先怨所作业，随忆念生。无始妄想言说者，无始虚伪计著过，自种习气生。是名四种言说妄想相”。<span lang="EN-US"></span></span></b></p>
<p>言说依于妄想，妄想亦依言说。一有能诠之名，即有所诠之相，名相不离，唯第六识之所了别，他识并皆无此作用。所以在加行位之暖、顶位菩萨，必须修四寻思观：即一、观察一切法名言，但是名言而无实事。二、观察一切法之事实。但是事实，离于名言。三、观察一切法自性，但是自性，离于其余。四、观察一切法差别，但是差别，亦离其余。如是专心致志，寻求探讨，思此四法确确分明，由顶位进入忍位，得四如实智。由下忍而中忍、而上忍、而世第一位、而通达位、而修习位；此则略表加行位进修之经过耳。今明一切名句言说之妄想分别相不出四种：一、相言说，谓不了达从自心分别所现之色相，而分别生种种言说。二、梦言说，谓从前所经历之事，至今觉醒，浑如一梦，如遽伯玉五十年而知以前四十九年之非。盖以前四十九年事，皆作梦境观，但觉后仍复忆念此不实无性之境，所以老人每每喜谈故事，其实、过去之事已全无矣。三、过妄想计著言说，谓过去时所有冤仇罪业，忆念懊悔而发种种言说。四、无始妄想言说，谓无始来种种虚妄分别习气种子熏习而生种种言说。此第四是总相，前三种皆不出此无始妄习所生起。</p>
<p><span style="color:#333399">辛二　问答言生<span lang="EN-US"></span></span></p>
<p><b><span style="color:teal">尔时、大慧菩萨摩诃萨复以此义，劝请世尊：“惟愿更说言说妄想所现境界。世尊！何处、何故、云何、何因众生妄想言说生”？佛告大慧：“头、胸、喉、鼻、唇、舌、龂、齿、和合出音声”。<span lang="EN-US"></span></span></b></p>
<p>大慧问言说妄想所现之言说，何处、何故、如何而生。佛答谓：由面部、身部、内外关节、及音声上之高低屈曲差别，而发生为一种可记别意义之符号，即诸语言。此明言说之生。</p>
<p><span style="color:#333399">辛三　问答言想<span lang="EN-US"></span></span></p>
<p><b><span style="color:teal">大慧白佛言：“世尊！言说、妄想，为异、为不异”？佛告大慧：“言说、妄想，非异、非不异。所以者何？谓彼因生相故。大慧！若言说妄想异者，妄想不应是因。若不异者，语不显义，而有显示。是故非异非不异”。<span lang="EN-US"></span></span></b></p>
<p>又问言说与妄想异不异，盖欲明其关系也。佛答谓：非异非不异。盖言说以妄想为因而生，故非异。但妄想不显义，而言说能显义，故非不异。</p>
<p><span style="color:#333399">辛四　问答言义<span lang="EN-US"></span></span></p>
<p><b><span style="color:teal">大慧复白佛言：“世尊！为言说即是第一义，为所说者是第一义”？佛告大慧：“非言说是第一义，亦非所说是第一义。所以者何？谓第一义圣乐，言说所入是第一义，非言说是第一义。第一义者，圣智自觉所得，非言说妄想觉境界，是故言说、妄想不显示第一义。言说者，生灭动摇展转因缘起，若展转因缘起者，彼不显示第一义。大慧！自、他相无性故，言说相不显示第一义。复次、大慧！随入自心现量，故种种相外性非性，言说、妄想不显示第一义。是故大慧！当离言说诸妄想相”。<span lang="EN-US"></span></span></b></p>
<p>又问言说与第一义之关系，能说之语言文字为第一义？抑所说之法相义理为第一义？第一义者，即诸法实相也。佛答谓：两皆非是。惟圣智所自证觉之乐境，假言说遣去妄分别，引无分别智证之者，是第一义。如以指指月，离去能指之指，及所指之处所，真月方得。非言说妄想境界所及；言说假诠，妄想假智，但能得诸法之共相，不得诸法之真实相。退而言之，言说、妄想，非但不能通达圣境，即世间切法自相，亦不能证。如说火时，言说上、文字上、均不能得火之相性，况言说文字乃是生灭法，动摇无常，众缘展转生起，故不显示第一义也。第一义心中无自相、他相、都无自体，所以妄计心外现种种相，心外毫无所有。外性非性，即外法无有义。是故第一义离于言说妄想相。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“诸性无自性，亦复无言说，甚深空空义，愚夫不能了。一切性自性，言说法如影，自觉圣智子，实际我所说”。<span lang="EN-US"></span></span></b></p>
<p>诸法无自性，非言说所能安立。甚深毕竟空之义，乃无分别智所显。二乘及凡夫、外道，皆不能了知，所以恒流转于三界生死及变易生死之中，不了达一切法意识上所现法尘影子，一切法皆假名言说。然佛对愚夫只得说此相似法，否则无由引导。若为得自觉圣智之佛子，已证离妄无分别境，方开示离言实际也。</p>
<p><span style="color:#333399">戊三　修习位─观远离四句门<span lang="EN-US"></span></span></p>
<p><span style="color:#333399">己一　请许<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！惟愿为说离一、异、俱、不俱、有、无，非有非无，常、无常，一切外道所不行，自觉圣智所行。离妄想自相、共相，入于第一真实之义。诸地相续渐次，上上增进清净之相，随入如来地相，无开发本愿，譬如众色摩尼境界，无边相行，自心现趣部分之相一切诸法。我及余菩萨摩诃萨离如是等妄想自性，自共相见，疾得阿耨多罗三藐三菩提，令一切众生一切安乐具足充满”。佛告大慧：“善哉！善哉！汝能问我如是之义，多所安乐、多所饶益，哀湣一切诸天世人”。佛告大慧：“谛听！谛听！善思念之！吾当为汝分别解说”。大慧白佛言：“善哉！世尊！唯然受教”。<span lang="EN-US"></span></span></b></p>
<p>修习位者，谓菩萨初地至十地，修习满足诸佛法位。依成唯识论，在此位前尚有通达位，然时极短，即加行位所得之果。盖前一刹那为世第一位，后一刹那即入于修习位，此通达位只在一刹那间，无所修行，故此不说。修习位后，曰究竟位，从修习至究竟，所证真如法性平等，在能证之智有浅深，斯修习之位有渐次。八地以下、曰下品妙观察智、平等性智修。八地以上、中品智。至得佛果，圆满妙观平等二智一地一地所分证者，而得大圆镜智、成所作智，为上品智。随智浅深即十真如，所修即十度等。地前初修时，依教理为增上缘而修，随顺真如，未能亲证，名曰缘修。入初地证真如，称性起修，名曰真修。到第八地，一切行上修一切行，盖不拘一行广修众行矣。</p>
<p>此段大慧问义，盖因菩萨未证真如，在在不离四句。四句义，在前百八句中说，今照此段句义亦可。一异对，谓观物相对皆有同异相，如思想言论得有意义之规律，西哲谓有同一律、矛盾律、为根本者是也。俱不俱者，谓能和合或不和合，如心所、心王为相应，而水火、冰炭不能相入也。有无者，言色等有法与虚空等无法。常无常者，永久存在及有生灭之谓。一切思想言说根本规例，总不出此四句，若离此四，则思想言论即无所安立。所以成不思议，为外道二乘智所不能行。菩萨以无分别智为前导，行一切行皆第一义，诸法自相共相不离而离，所谓离于名种等分别之现量清净智也。初地至八地证第一义空，然以本愿力故而不住空，证一切差别相皆自心现，妄想悉除，菩提疾得，普入尘刹，利乐众生。此充足德用之佛境，且非菩萨所能，以菩萨于不知不觉中尚有妄也。故佛赞许诫听，大慧受教。</p>
<p><font color="#333399">己二<span>&nbsp; </span>解说</font></p>
<p><span style="color:#333399">庚一　长行<span lang="EN-US"></span></span></p>
<p><span style="color:#333399">辛一　略标<span lang="EN-US"></span></span></p>
<p><b><span style="color:teal">佛告大慧：“不知心量愚痴凡夫，取内外性，依于一异、俱不俱、有无、非有非无、常无常，自性习因，计著妄想。<span lang="EN-US"></span></span></b></p>
<p>凡夫无智，计内根身，计外尘境，取心外法，不明唯识如幻之意；动辄依于四句，因无始妄习而执我执法。</p>
<p><span style="color:#333399">辛二　喻说<span lang="EN-US"></span></span></p>
<p><span style="color:#333399">壬一　识境计<span lang="EN-US"></span></span></p>
<p><b><span style="color:teal">“譬如群鹿，为渴所逼，见春时焰而作水想，迷乱驰趣，不知非水。如是愚夫，无始虚伪妄想所熏习，三毒烧心，乐色境界，见生住灭，取内外性，堕于一异　俱不俱、有无、非有非无、常无常想，妄见摄受。如犍闼婆城，凡愚无智而起城想，无始习气计著相现，彼非有城非无城。如是外道无始虚伪习气计著，依于一异、俱不俱、有无、非有非无、常无常见，不能了知自心现量。譬如有人梦见男女、象马、车步、城邑、园林、山河、浴池、种种庄严，自身入中，觉已忆念。大慧！于意云何？如是士夫，于前所梦忆念不舍，为黠慧不”？大慧白佛言：“不也，世尊”！佛告大慧：“如是凡夫恶见所噬，外道智慧，不知如梦自心现性，依于一异、俱不俱、有无、非有非无、常无常见。譬如画像，不高不下，而彼凡愚作高下想。如是未来外道恶见习气充满，依于一异、俱不俱、有无、非有非无、常无常见，自坏坏他。余离有无无生之论，亦说言无，谤因果见，拔善根本，坏清净因。胜求者，当远离去。作如是说：彼堕自他俱见有无妄想已，堕建立、诽谤，以是恶见，当堕地狱！譬如翳目，见有垂发，谓众人言：汝等观此！而是垂发，毕竟非性非无性，见不见故。如是外道妄见希望，依于一异、俱不俱、有无、非有非无、常无常见，诽谤正法，自陷陷他。譬如火轮非轮，愚夫轮想，非有智者。如是外道恶见希望，依于一异、俱不俱、有无、非有非无、常无常想，一切性生。譬如水泡，似摩尼珠，愚小无智作摩尼想，计著追逐，而彼水泡非摩尼非非摩尼，取不取故。如是外道恶见妄想习气所熏，于无所有说有生，缘有者言灭”。<span lang="EN-US"></span></span></b></p>
<p>譬如群鹿至妄见摄受者，此第一喻所取之色境也。如群鹿渴逼，似阳焰为水，驰趣数求，卒之水不得而渴反加甚。谚谓：“这山望著那山高，到了那山没柴烧”，情景正同。夫三毒烧心之愚夫，日逐逐于六尘境界，分别四句助长其痴，妄见摄受，卒之外无所得，渴毒愈炽。如犍闼婆城至不能了知自心现量者，此二喻境计。犍闼婆、此言香阴城。但影可见，而非有城；愚者妄见，亦非无城。以譬外道无始四句妄见现分别相，不了达能见所现皆自心现量。譬如有人至常无常见者，此三喻境计。言梦中之种种快乐，绝无其事，愚夫以为实境实乐，觉后犹复忆念不舍。正譬凡夫愚惑，为外道邪智之恶见所吞，不达如梦，起四句见。譬如画像至当堕地狱者，此四喻境计。画像本平，而心妄作高下之想。譬外道依四句恶见自坏坏他。夫佛说无生法，离于有无，外道以为断灭，于是谤无因果，拔善根，坏净因。佛子求最胜出世法者，当离此见，勿执常断堕地狱也。譬如翳目至自陷陷他者，此五喻境计。空中垂发，无病之人不见，故非有性；翳目者见之，故非无性。夫诸法相性本空，外道妄见希望，致依于四句自陷陷他，有谤法咎。譬如火轮非轮至一切性生者，此六喻境计。火一星耳，以相续旋转遂幻似为轮，以惑愚夫之想。譬外道恶见迷乱不清，依于四句，妄计一切法俱生、渐生等等。譬如水泡至缘有者言灭者，此七喻境计。水泡似珠，非可取，故非摩尼；愚小无智取之，故非非摩尼。譬外道妄想恶见妄习，于无所有处而计有，迨至有不可得，又以为灭至无所有。妄计从无而有，从有而无，迷执缘有缘灭为实有实灭也。</p>
<p><span style="color:#333399">壬二　佛说计<span lang="EN-US"></span></span></p>
<p><span style="color:#333399">癸一　显所说法<span lang="EN-US"></span></span></p>
<p><b><span style="color:teal">“复次、大慧！有三种量，五分论，各建立已，得圣智自觉，离二自性事，而作有性妄想计著。大慧！心意意识，身心转变，自心现摄、所摄诸妄想断，如来地自觉圣智修行者，不于彼作性非性想。若复修行者，如是境界性非性摄取相生者，彼即取长养及取我人。大慧！若说彼性自性自共相，一切皆是化佛所说，非法佛说。又诸言说，悉由愚夫希望见生，不为别建立趣自性法，得圣智自觉三昧乐住者分别显示”。<span lang="EN-US"></span></span></b></p>
<p>三种量：现、比、非、三量也。五分论：宗、因、喻、合、结、五分也。建立得自觉圣智者，离于妄想及缘起自性之教理。然凡外愚痴起妄想分别，执此二性，乃至以为有此二性可离，亦是妄想执著。佛子因修转变八识身心，能取我取我法二执俱空，不于彼作有无之想。若修行者一有能所境界，则是仍著人、我、众生、寿者之见。须知一切法自共相，皆化身佛随顺众生愿望假设言教，非法佛为菩萨开示之圣者三昧乐也。</p>
<p><span style="color:#333399">癸二　喻所起计<span lang="EN-US"></span></span></p>
<p><b><span style="color:teal">“譬如水中有树影现，彼非影非非影，非树形非非树形。如是外道见习所熏，妄想计著，依于一异、俱不俱、有无、非有非无、常无常想，而不能知自心现量。譬如明镜，随缘显现一切色像而无妄想，彼非像非非像，而见像非像，妄想愚夫而作像想。如是外道恶见，自心像现妄想计著，依于一异、俱不俱、有无、非有非无、常无常见。譬如风、水和合出声，彼非性非非性。如是外道恶见妄想，依于一异、俱不俱、有无、非有非无、常无常见。譬如大地无草木处，热焰川流，洪浪云涌，彼非性非非性，贪无贪故。如是愚夫无始虚伪习气所熏，妄想计著，依生住灭，一异、俱不俱、有无、非有非无、常无常，缘自住事门，亦复如彼热焰波浪。譬如有人，咒术机发以非众生数，毗舍阇鬼方便合成，动摇云为，凡愚妄想计著往来，如是外道恶见希望，依于一异、俱不俱、有无、非有非无、常无常见，戏论计著，不实建立”。<span lang="EN-US"></span></span></b></p>
<p>譬如水中有树影现至而不能知自心现量者，此一喻佛说计。水中所现之影，水与树离，只是水故，则非影非树形，妄见树影，则非非影非非树形。诸法唯心如水，法相如水之影，自心现量，非有非无，外道妄想见习，执著四句，不能知也。譬如明镜至常无常见者，此二喻佛说计，如镜现像，随缘各显，无有分别；缘不现前，唯镜非像，缘现像故，亦非非像。一心如镜，万法如像，外道恶见依于四句，不知是自心像现也。譬如风水至常无常者，此三喻佛说计。风之与水和合而声，水无风缘非有声性，风吹起波非无声性。诸法缘起，皆如声尘，缘生无自体性，外道依于四句，则望想计著矣。譬如大地至亦复如彼热焰波浪者，此四喻佛说计。大地空荒，阳焰波动，智者不贪，念即非有，贪念著之，即非非有，愚夫无始妄习所熏，于自心修证中，依于四句妄计生灭，亦如迷焰为浪之颠倒也。譬如有人至不实建立者，此五喻佛说计。机关木人，或以咒力机发，或以啖精气鬼召附，并无有情识体，方便巧合动作云为，凡愚妄为实有某人往来。譬众生阴、界、入假合为身。外道依于四句，恶见戏论计著有我，建立不实之相，与此若合符节。</p>
<p><span style="color:#333399">辛三　劝离<span lang="EN-US"></span></span></p>
<p><b><span style="color:teal">“大慧！是故欲得自觉圣智事，当离生住灭、一异、俱不俱、有无、非有非无、常无常等恶见妄想”！<span lang="EN-US"></span></span></b></p>
<p>不离四句，不能证佛自觉境界。然不能得圣智，亦不得离此四句也。事、即境界，此正初地位事。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“幻、梦、水树影，垂发、热时焰，如是观三有，究竟得解脱。譬如鹿渴想，动转迷乱心，鹿想谓为水，而实无水事。如是识种子，动转见境界，愚夫妄想生，如为翳所翳。于无始生死，计著摄受性，如逆楔出楔，舍离贪摄受。如幻咒、机发、浮云，梦、电光，观是得解脱，永断三相续。于彼无有作，犹如焰、虚空，如是知诸法，则为无所知。言教唯假名，彼亦无有相，于彼起妄想，阴行如垂发。如画、垂发、幻、梦、犍闼婆城，火轮、热时焰，无而现众生。常无常、一异，俱不俱亦然，无始过相续，愚夫痴妄想。明镜、水、净眼，摩尼妙宝珠，于中现众色，而实无所有。一切性显现，如画、热时焰。种种众色现，如梦无所有”。<span lang="EN-US"></span></span></b></p>
<p>幻梦水树影至究竟得解脱，言观三界、六道如幻梦等，或幻有，或本无所有，如实了知，离于妄见，得究竟解脱。譬如渴鹿想至如为翳所翳，以鹿之迷乱觅水止渴，展转往来终不得水，喻众生在六尘、五欲境界种种贪求，识动境生，重重不明，如翳上加翳也。于无始生死至舍离贪摄受，谓于无始生死法种种计著有所摄受，皆是贪痴，观察过患，依教出离，如逆楔出楔也。如幻咒机发至犹如焰虚空，三相续──即惑、业、苦──楞严经说三相续曰：世界、众生、及业果──，言起惑、造业、受苦，受苦果报重又起惑，如此循环相续不断。如觉照五阴、四大是假，犹如木人、梦境，而世间一切尘欲，亦同浮云、电光，善观解脱，则不起惑造业，自得解三相续苦。然而造业者乃至解脱者，于彼皆无有造作者，亦如空中阳焰，愚者迷之耳。如是知诸法至彼亦无有相，谓了知法即非法。佛说法施设，皆是假名，所诠亦是假相，名依音声，相依妄想而建立。于彼起妄想至无而现众生者，言有情众生，皆无中而现，诸阴如垂发、如幻、如梦等，皆喻其假名无实。往昔目犍连尊者曾造一木人像以诳舍利弗尊者，后舍利弗于门上亦画一缢鬼恐之，目连乃至惧而不敢入室。足见有情众生，唯幻见为有也。常无常一异至愚夫痴妄想者，仍劝离四句也。明镜水净眼至如梦无所有者，言一切法虽妙相庄严而实无所有，乃至心性种种显现，亦皆如梦无所有也。</p>
<p><span style="color:#333399">庚三　结成<span lang="EN-US"></span></span></p>
<p><b><span style="color:teal">“复次、大慧！如来说法，离如是四句，谓一异、俱不俱、有无、非有非无、常无常，离于有无、建立诽谤。分别结集，真谛、缘起、道、灭、解脱，如来说法以是为首。非性、非自在、非无因、非微尘、非时、非自性相续，而为说法。复次、大慧！为净烦恼、尔焰障故，譬如商主，次第建立百八句无所有，善分别诸乘及诸地相”。<span lang="EN-US"></span></span></b></p>
<p>诸佛说法，离于四句，离于有无、断常，而惟以真俗二谛为轨持。缘起者、即俗谛，由之慕果修因而得解脱，自觉觉他，皆以为首，非外道所计种种性自在等之妄见所可同语也。但为净除众生烦恼障、所知障，说百八都非，一切法无所有，分别诸乘及诸地相也。</p>
<p><span style="color:#333399">丁三　结明四禅<span lang="EN-US"></span></span></p>
<p><span style="color:#333399">戊一　长行<span lang="EN-US"></span></span></p>
<p><span style="color:#333399">己一　总标<span lang="EN-US"></span></span></p>
<p><b><span style="color:teal">“复次、大慧！有四种禅。云何为四？谓愚夫所行禅，观察义禅，攀缘如禅，如来禅”。<span lang="EN-US"></span></span></b></p>
<p>此接前云善分别诸乘及诸地相而结明四种禅定，盖以禅定亦修唯识行所应成就者。</p>
<p><span style="color:#333399">己二　别释<span lang="EN-US"></span></span></p>
<p><span style="color:#333399">庚一　愚夫所行禅<span lang="EN-US"></span></span></p>
<p><b><span style="color:teal">“云何愚夫所行禅？谓声闻、缘觉外道修行者，观人无我性，自相、共相、骨锁、无常、苦、不净相，计著为首。如是相不异观，前后转进，相不除灭，是名愚夫所行禅”。<span lang="EN-US"></span></span></b></p>
<p>此愚夫非指凡夫，乃言小乘兼及于外道也。内依自身，外依世界，中依人等，而观察一切无非是苦、无常、不净、无我，而计著一切法自相、共相。至观成时，仍不异相，所以渐次转进乃至灭定，亦不除灭于相，是名为愚夫所行禅。所行者，所观也，有所观之相，所以亦通于外道。</p>
<p><span style="color:#333399">庚二　观察义禅<span lang="EN-US"></span></span></p>
<p><b><span style="color:teal">“云何观察义禅？谓人无我自相共相，外道自、他、俱无性已，观法无我，彼地相义渐次增进，是名观察义禅”。<span lang="EN-US"></span></span></b></p>
<p>此观已觉知诸法自共相无我，离于外小执著，能随顺入初地无相义，名观察义禅。乃是菩萨在资粮及加行位之渐进，因依言说理解观一切空无相义，尚未如修习位如实亲证。</p>
<p><span style="color:#333399">庚三　攀缘如禅<span lang="EN-US"></span></span></p>
<p><b><span style="color:teal">“云何攀缘如禅？谓妄想二无我，妄想如实处不生妄想，是名攀缘如禅。<span lang="EN-US"></span></span></b></p>
<p>攀缘如者，缘真如之禅观。此观于所遣计我计法之妄执，及能遣之二无我观亦无，所谓如实了知二我本来是空，不起妄想分别，亲证真如，是名攀缘如禅。乃通达位菩萨入于初地以上亲证真如所行”。</p>
<p><span style="color:#333399">庚四　如来禅<span lang="EN-US"></span></span></p>
<p><b><span style="color:teal">“云何如来禅？谓入如来地，得自觉圣智相三种乐住，成办众生不思议事，是名如来禅”。<span lang="EN-US"></span></span></b></p>
<p>此如来禅，由证真如究竟，得佛自觉圣智，住第一义境界，得三种意生身，发不思议妙用，安乐众生，名如来禅。乃八地以上到于佛地之妙觉果上所行。</p>
<p><span style="color:#333399">戊二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“凡夫所行禅，观察相义禅，攀缘如实禅，如来清净禅。譬如日月形，钵头摩深险，如虚空、火尽，修行者观察，如是种种相，外道道通禅；亦复堕声闻，及缘觉境界。舍离彼一切，则是无所有，一切刹诸佛，以不思议手，一时摩其顶，随顺入如相”。<span lang="EN-US"></span></span></b></p>
<p>初四句颂总标。譬如日月形至及缘觉境界，谓愚夫有相观禅，或如日月，或如红莲在深险中，或如虚空，或如火烧白骨，如是种种禅定，非住于断苦慕灭之声闻及观缘起修之缘觉境界，即堕外道。舍离彼一切句，明观察义禅舍离彼所执自共相法，复如实观察以亲缘真如，然后随顺入如来禅，则诸佛大放光明而来摩顶，成就不可思议事，由是广济众生。昔仰山语香严曰：“汝虽悟如来禅，而未知祖师禅”，以如来禅是果上禅，功勋极则；祖师禅则圣凡平等，不涉功勋，悟时当下即是。祖为佛始，佛为祖终，非佛非祖，复是何物？</p>
<p><span style="color:#333399">丙三　成唯识果<span lang="EN-US"></span></span></p>
<p><span style="color:#333399">丁一　共涅槃果<span lang="EN-US"></span></span></p>
<p><span style="color:#333399">戊一　大般涅槃门<span lang="EN-US"></span></span></p>
<p><span style="color:#333399">己一　问<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！般涅槃者，说何等法谓为涅槃”？<span lang="EN-US"></span></span></b></p>
<p>前来明所彰之境，依识观相，遣执显性，顿悟唯心，然后从悟起修，修四观行，复别论三位，进而为总持之禅定，所谓止观双运、定慧平等之静虑也。然修行必期克果，虽从初治地即能获效，如加行为资粮位之果，修习为加行位之果，然乃至入地，尚非圆满究竟之极果。究竟地者，即无上涅槃、菩提二转依果是：一者、共涅槃果，二者、大菩提果。涅槃初义，乃为解脱生死轮回，故二乘亦分证，而外道妄取邪定境为涅槃，不如定歇仍归流转，故无涅槃。但二乘再发菩提心，犹有变易生死，故只就分段解脱，说佛与二乘共证，若不思议无住涅槃，则不能共。至于大菩提果，宽言之，则菩萨亦得妙观察智、平等性智之果；究之、大乘佛果唯在大圆镜智，虽菩萨亦不能得也。所以在唯识果二十九门之中，明共果仅四门，不共果有二十五门，正大菩萨之所修证，故广明之也。般涅槃之般者，入义。涅槃者，古译灭，后译寂灭，一切烦恼及业与生死苦皆解脱义。加寂字者，有本性空寂义。后玄奘法师仍以为意未完全，译为圆寂，即圆满寂灭义；所谓圆满一切无漏功德，而无不当体泯寂故。明义圆足，故今用之。大慧问涅槃是何等法，非问入涅槃。</p>
<p><font color="#333399">己二<span>&nbsp; </span>答</font></p>
<p><font color="#333399">庚一<span>&nbsp; </span>正辨涅槃</font></p>
<p><font color="#333399">辛一<span>&nbsp; </span>如来涅槃</font></p>
<p><b><span style="color:teal">佛告大慧：“一切自性习气，藏意意识见习转变，名为涅槃。诸佛及我，涅槃自性空事境界。复次、大慧！涅槃者，圣智自觉境界，离断常妄想性非性。云何非常？谓自相共相妄想断，故非常。云何非断？谓一切圣去来现在得自觉，故非断。大慧！涅槃不坏不死：若涅槃死者，复应受生相续；若坏者，应堕有为相。是故涅槃离坏、离死，是故修行者之所归依。复次、大慧！涅槃、非舍非得，非断非常，非一义非种种义，是名涅槃”。<span lang="EN-US"></span></span></b></p>
<p>转一切识自性名言习气之有漏为无漏。名言习气、通有无漏，盖一切法各各差别名言种缘起十法界。见习者，我法见习气，以我执发生有漏善不善无记之有支业习气，感生死果，故必须将此我执习气及有支习气转舍，乃为清净无漏，即大涅槃，实则转舍其本空之妄执境耳。佛自觉智境，非常非断，非有性非无性也。以名言妄想及自共相妄想离，故非常，妄想离而第一义圣智慧亲证，故非断；非常故非有性，非断故非无性。涅槃不坏不死者，盖非世间有漏有为法有生死相续、有成住坏空也。无论修何事业，必希望得一永不坏之果。得可坏果，则生仍有死，得如不得！所以外道不明佛法，虽修得禅定果，仍堕第三世苦。此大涅槃是不思议法界，非大修证不能了知，所有种种思量卜度，皆不可得。所以一切皆非，唯证相应。</p>
<p><span style="color:#333399">辛二　二乘涅槃<span lang="EN-US"></span></span></p>
<p><b><span style="color:teal">“复次、大慧！声闻缘觉涅槃者，觉自相共相，不习近境界，不颠倒见，妄想不生，彼等于彼作涅槃觉。复次、大慧！二种自性相，云何为二？谓言说自性相计著，事自性相计著。言说自性相计著者，从无始言说虚伪习气计著生。事自性相计著者，从不觉自心现分齐生”。<span lang="EN-US"></span></span></b></p>
<p>二乘觉知诸法之自共相，远离六尘而不习近，知苦、空、无常、无我、不净，免于倒见，故于此澈底观察人无我空而证涅槃。二种计著相者，名相计著及事相计著，此即妄想自性。二乘虽证涅槃，犹有此法执与外道共也。</p>
<p><span style="color:#333399">庚二　佛力加持<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　正明加持<span lang="EN-US"></span></span></p>
<p><b><span style="color:teal">复次、大慧！如来以二种神力建立菩萨摩诃萨，顶礼诸佛，听受问义。云何二种神力建立？谓三昧正受为现一切身面言说神力，及手灌顶神力。大慧！菩萨摩诃萨初菩萨地，住佛神力，所谓入菩萨大乘照明三昧。入是三昧已，十方世界一切诸佛以神通力，为现一切身面言说，如金刚藏菩萨摩诃萨及余如是相功德成就菩萨摩诃萨。大慧！是名初菩萨地。菩萨摩诃萨得菩萨三昧正受神力，于百千劫积习善根之所成就，次第诸地对治所治相，通达究竟。至法云地，住大莲华微妙宫殿，坐大莲华宝师子座，同类菩萨摩诃萨眷属围绕，众宝璎珞庄严其身，如黄金、薝卜、日月光明。诸最胜子从十方来，就大莲华宫殿座上而灌其顶，譬如自在转轮圣王及天帝释太子灌顶，是名菩萨手灌顶神力。大慧！是名菩萨摩诃萨二种神力。若菩萨摩诃萨住二种神力，面见诸佛如来，若不如是，则不能见。复次、大慧！菩萨摩诃萨凡所分别，三昧神足诸法之行，是等一切悉住如来二种神力。大慧！若菩萨摩诃萨离佛神力能辩说者，一切凡夫亦应能说。所以者何？谓不住神力故。大慧！山石、树木及诸乐器、城郭、宫殿，以如来入城威神力故，皆自然出音乐之声，何况有心者──聋、盲、喑哑，无量众苦，皆得解脱！如来有如是等无量神力，利安众生”。<span lang="EN-US"></span></span></b></p>
<p>佛对于菩萨有两种神力加持，在未加持前，必先入三昧，由加持力，使身庄严及增智慧，在佛前能为其他菩萨说法或请问于佛。此明菩萨所有殊胜功能，乃由如来大涅槃之不思议妙用加持，所以不堕二乘。又、菩萨入八地证寂灭定，佛亦加持令从定起。先入三昧者，定心中平等任持，堪能受佛加被故。二种神力者：一、现一切身面言说神力，手灌顶神力。此即同于密教，如欲得其要者，可于密宗中请益也。前段系明初地菩萨受加持，中段明十地，后段总赞叹。大乘照明三昧、亦曰大乘光明定。金刚藏菩萨，即华严经上明所加被之菩萨，即如见诸世界，初地可见百世界，二地见千，三地见万，皆有限量；蒙佛力加持之后，则能无量数。明佛为法王，于一切法随心自在而为回转。所以末段结赞：一切无情之物自然出声，聋、盲、喑哑无量诸苦皆得解脱，何况有情众生？何况无病众生？何况菩萨耶？</p>
<p><span style="color:#333399">壬二　问答明意<span lang="EN-US"></span></span></p>
<p><b><span style="color:teal">大慧菩萨复白佛言：“世尊！以何因缘如来应供等正觉，菩萨摩诃萨住三昧正受时，及胜进地灌顶时，加其神力”？佛告大慧：“为离魔业烦恼故，及不堕声闻地禅故，为得如来自觉地故，及增进所得法故，是故如来应供等正觉咸以神力建立诸菩萨摩诃萨。若不以神力建立者，则堕外道恶见妄想，及诸声闻，众魔希望，不得阿耨多罗三藐三菩提。以是故，诸佛如来碱以神力摄受诸菩萨摩诃萨”。<span lang="EN-US"></span></span></b></p>
<p>大慧复问初地至十地──即胜进地──菩萨有何必要缘故，蒙佛二种神力加持！佛答有四种因缘，若不加持者，不能速离魔业烦恼故，不免堕二乘偏证故，不能速得自觉圣智故，不能显示大乘功德故。是故诸佛碱以威神力加被诸大菩萨，成就大愿，不退菩提。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“神力人中尊，大愿悉清净，三摩提灌顶，初地及十地”。<span lang="EN-US"></span></span></b></p>
<p>人中尊，称佛也。二大加持力，皆出自佛之清净大愿。</p>
<p><span style="color:#333399">戊二　分别缘起门<span lang="EN-US"></span></span></p>
<p><span style="color:#333399">己一　问答缘生<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！佛说缘起，即是说因缘，不自说道。世尊！外道亦说因缘，谓胜、自在、时、微尘生，如是诸性生。然世尊所谓因缘生诸性言说，有间悉檀、无间悉檀？世尊！外道亦说有无有生，世尊亦说无有生，生已灭。如世尊所说无明缘行乃至老死，此是世尊无因说，非有因说。世尊建立作如是说，此有故彼有，非建立渐生；观外道说胜，非如来也。所以者何？世尊！外道说因不从缘生，而有所生。世尊说观因有事，观事有因，如是因缘杂乱，如是展转无穷”！<span lang="EN-US"></span></span></b></p>
<p>前明涅槃有不共二乘者，以二乘尚于言诠上执有实法故，以缘起之生死断尽为涅槃，以为实有缘起诸生死苦可灭，不了唯心所现，本来空寂，故此继说缘起。大慧暗晓佛意，故藉外道以显，非不知而故难也。问：佛说十二缘起皆由因而果，非自心起，唯心所现，似同外道之计作者。而外道亦云是种种因缘造作，所谓由胜性、或自在天、或时节、或微尘等而生一切法。佛所说之缘起，将毋与外道名异义同耶？外道说由作者从无生有，有仍归无；佛说诸法本无，因缘和合而生，生又还灭，亦同外道。佛说无明缘行乃至老死，谓无明依现境不明，现境又依无明业招，如是展转相因，则无第一真因建立次等，反不如外道计作者，有一能生真因，渐生之所生法，其说为胜。复次、外道说第一因不从缘生，以能生万物者为因，能生万物而不为万物之所生，所谓生生者不生也。此常住不变灭真因，既非他缘生而能生他法，是外道从不生不灭中有能生能灭，而佛乃说观因有果，观果有因，因又为果，果又为因，岂非因缘错乱？种种疑难，请佛解释。</p>
<p><span style="color:#333399">庚二　答<span lang="EN-US"></span></span></p>
<p><b><span style="color:teal">佛告大慧：“我非无因说、及因缘杂乱说。此有故彼有者，摄所摄非性，觉自心现量。大慧！若摄所摄计著，不觉自心现量，外境界性非性，彼有如是过；非我说缘起。我常说言：因缘和合而生诸法，非无因生”。<span lang="EN-US"></span></span></b></p>
<p>佛说非无因，亦非错乱。盖觉悟自心现量无能取所取实法，所以曰此有故彼有。外道不觉，计著能取所取，摄受心外境界，对一切法皆起有无见。复次、佛不同外道计执从无而有，从有而无之有无；非取实法，故佛所说无过。唯心现，因缘和合，亦何尝无因？彼外道计心外有法，乃有如是无因过耳。又佛说空，亦非彼彼相待，一切法当体即空，非灭后空也。此佛虽答大慧之难，实亦兼破小乘。</p>
<p><span style="color:#333399">己二　问答言说<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">大慧复白佛言：“世尊！非言说有性，有一切性耶？世尊！若无性者，言说不生，是故言说有性，有一切性”。<span lang="EN-US"></span></span></b></p>
<p>此大慧复问：谓非因言说有一切法，盖因有一切法而始有言说耳。有性者，法有自体性义。必有一切法而始有言说，殆疑佛说但有言说而无法体，不合道理。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“无性而作言说，谓兔角、龟毛等世间现言说。大慧！非性非非性，但言说耳。如汝所说“言说有性，有一切性”者，汝论则坏。大慧！非一切刹土有言说，言说者、是作耳。或有佛刹胆视显法，或有作相，或有扬眉，或有动睛，或笑，或欠，或謦欬，或念刹土，或动摇。大慧！如瞻视及香积世界，普贤如来国土但以瞻视令诸菩萨得无生法忍、及诸胜三昧。是故非言说有性有一切性。大慧！见此世界蚊蚋虫蚁，是等众生无有言说而各办事”。<span lang="EN-US"></span></span></b></p>
<p>前来大慧之疑，亦几同于二乘计法定有实体之执，岂知佛以如幻法而假说。彼无体性而起言者，世间亦恒有之，如言兔角、龟毛，实无兔角龟毛，故非性；然名字非无，故非非性。此但有言说而无实体之兔角、龟毛已成为言说，然则大慧所立必有一切法乃有言说之论、破矣。且非一切刹土皆有言说，言说但是世间假法，十方世界不必皆以音声而表意义。有此言不必有此法，有此法不必有此言，各世界种种之显法不同，此方教体在音闻也。又如此世界蚊蚋虫蚁等众生，亦无言说而能办事，愈见不必拘定言说诠法体矣。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“如虚空、兔角，及与槃大子，无而有言说，如是性妄想。因缘和合法，凡愚起妄想，不能如实知，轮回三有宅”。<span lang="EN-US"></span></span></b></p>
<p>虚空也，兔角也，槃大子──石女儿──也，皆无有实体而但有言说者，妄想分别心假设为言耳。亦如法性本空而妄计有诸法，凡夫不能如实了知万法唯识，种种妄想，乃轮回于三有之宅。</p>
<p><span style="color:#333399">戊三　常声如幻门<span lang="EN-US"></span></span></p>
<p><span style="color:#333399">己一　问答常声<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！常声者，何事说”？<span lang="EN-US"></span></span></b></p>
<p>前来所说涅槃，非常非断。缘起生既无生，是一切法离于断常。而佛在他经上又说“常乐我净”，“常住真心”，“是法住法位，世间相常住”种种文句，究依何种法而说此常名、常句耶？</p>
<p><span style="color:#333399">庚二　答<span lang="EN-US"></span></span></p>
<p><b><span style="color:teal">佛告大慧：“为惑乱。以彼惑乱，诸圣亦现而非颠倒。大慧！如春是焰、火轮、垂发、犍闼婆城、幻、梦、镜像、世间颠倒，非明智也；然非不现。大慧！彼惑乱者有种种现，非惑乱作无常。所以者何？谓离性非性故。大慧！云何离性非性惑乱？谓一切愚夫种种境界故。如彼恒河，饿鬼见不见故，无惑乱性，于余现故非无性。如是惑乱，诸圣离颠倒，不颠倒，是故惑乱常，谓相相不坏故。大慧！非惑乱种种相，妄想相坏，是故惑乱常。大慧！云何惑乱真实？若复因缘，诸圣于此惑乱不起颠倒觉，非不颠倒觉。大慧！除诸圣于此惑乱，有少分想，非圣智事相。大慧！凡有者，愚夫妄说；非圣言说。彼惑乱者，倒不倒妄想，起二种种性：谓圣种性，及愚夫种性。圣种性者，三种分别：谓声闻乘、缘觉乘、佛乘。云何愚夫妄想起声闻乘种性？谓自共相计著，起声闻乘种性，是名妄想起声闻乘种性。大慧！即彼惑乱妄想起缘觉乘种性，谓即彼惑乱自共相不亲计著，起缘觉乘种性。云何智者即彼惑乱起佛乘种性？谓觉自心现量，外性非性，不妄想相，起佛乘种性，是名即彼惑乱起佛乘种性。又、种种事性，凡夫惑想起愚夫种性。彼非有事、非无事，是名种性义。大慧！即彼惑乱不妄想，诸圣心意意识过习气自性法，转变性，是名为如。是故说如离心，我说此句显示离想，即说离一切想”。<span lang="EN-US"></span></span></b></p>
<p>佛说四念处为对治凡外四颠倒，而二乘执为实法，几同外道；佛又说常、乐、我、净以破二乘之法执，亦依于惑乱妄法而说耳。此诸妄法，圣人亦未尝不见，但知其妄而不为所颠倒。如阳焰乃至镜像等种种妄法，然世人颠倒，无不惑以为真；唯智者知其皆非，然非不见种种惑乱，特非如渴鹿等起种种分别耳。盖在根本智上，一切皆无所有无所见；而在后得智上，无论何法皆悉缘现，十法界一切依正诸法，皆同梦事；然亦非无佛智，不过已破无明之无分别智上不起颠倒，非绝灭之以为离于颠倒。所以观察诸法、如实了知恒常如幻，无有实常，亦无实断。是故凡夫自愚，圣人不迷。由此可明惑乱之法，非作无常，盖离于有无故。虽有而如幻故，离有；虽幻而愚夫惑为有故，非无。如恒河、天眼见为琉璃，人见为水，牛、羊亦见为水，鱼、龙见为云气，饿鬼见之为火。如是恒河，不可谓定有无，此趣见、彼趣不见，故非有性；此趣不见彼趣见，故非无性。所以一切万物，皆恒如幻，非有非无，随有情之心量不同，而有各别缘起幻境。即依他起之唯识现、唯识变法，不可断定为有为无，乃离于颠倒耳。佛之无碍智，凡于他趣中之所妄见，无不了知；而佛所觉之唯识现，众生则不能了知矣。惑乱恒常惑乱，而相相者，差别相也。非惑乱上有差别相，盖妄想上现耳。妄想一坏，此惑乱如幻法，平等一味，恒常普遍如是。故因缘所生法，即空、即假、即中，在惑乱上遣去妄想，即圆成实。诸圣于此妄法固离颠倒，然亦非不如诸颠倒者而了其颠倒。自觉圣智寂无摇动，特随顺众生而假设安立，此乃如量智之妙用，了知诸法如幻，并无少分以为实有。否则、离于圣证智境，故曰妙有非有。昔者文殊菩萨偶起一佛见、法见，被佛呵斥，贬向铁围山去，可见凡有少分妄想，皆非圣觉。</p>
<p>复次、凡执幻为实，皆愚夫妄见。不知但随一向分别习惯及同业报体之关系，非实似实。此种内根、外尘幻法，起倒不倒想，即成圣、愚二种性，即声闻、缘觉、佛乘、三圣性，及凡夫愚性。声闻于阴、界、入之苦、空、无我、自共相起声闻性，然仍带有愚夫妄习，因其不离法执也。缘觉于惑法了知缘起，将一切法离散而不与之和合接近──如古有国王，纳凉园中，宫女为拂扇，女手御数钏，动摇有声，王令除之，乃至仅剩一钏，始不复响，因而发悟，觉一切法须离开而不相近，遂弃国而出家修道，后成独觉──然仍不免于计著也，故只起缘觉独觉性。有大乘智之智者，发心修道乃至成佛，亦不离此惑乱之法，唯了知自心所现非实，即修唯识无境观，由是不起妄想而成佛种性。至于凡夫，则计著种种实事，有种种实性，无论何法无不皆然。不知非有事非无事──如恒河之现相，非有火非有水，亦有火亦有水──随所见而转变，此所以愚夫种性异于圣种性。</p>
<p>复次、即彼惑乱法上去其过患，自心有漏习气、有漏心皆转舍，于彼惑乱上离去种种虚妄分别所起者，即是真如。所以佛即惑乱法上而说涅槃，而说缘起，而说真如，而说一切法。并非除去依他之如幻法，另有一法可说为常等，所以二乘离生死求涅槃为妄见也。故曰：离一切妄想，则真如即现前矣。</p>
<p><span style="color:#333399">己二　问答如幻<span lang="EN-US"></span></span></p>
<p><span style="color:#333399">庚一　第一问答<span lang="EN-US"></span></span></p>
<p><b><span style="color:teal">大慧白佛言：“世尊！惑乱为有为无”？佛告大慧：“如幻，无计著相；若惑乱有计著相者，计著性不可灭，缘起应如外道说因缘生法”。<span lang="EN-US"></span></span></b></p>
<p>惑乱之法为有为无？此大慧问佛也。佛告大慧下，此佛答也。惑乱如幻，非有非无。若于幻法而有计著之有无相，则计著应成为实体而不可灭，缘起而有、岂不同外道自在天作者能生诸法？盖因大慧所问有无是计著相，惑乱缘起非计著也。</p>
<p><span style="color:#333399">庚二　第二问答<span lang="EN-US"></span></span></p>
<p><b><span style="color:teal">大慧白佛言：“世尊！若惑乱如幻者，复当与余惑作因”？佛告大慧：“非幻惑因，不起过故。大慧！幻不起过，无有妄想。大慧！幻者、从他明处生，非自妄想过习气处生，是故不起过。大慧！此是愚夫心惑计著，非圣贤也。尔时、世尊欲重宣此义，而说偈言：“圣不见惑乱，中间亦无实，中间若真实，惑乱即真实，舍离一切惑，若有相生者，是亦为惑乱，不净犹如翳。复次、大慧！非幻无有相似，见一切法如幻”。<span lang="EN-US"></span></span></b></p>
<p>大慧再问幻与余惑相因，则幻幻相生，不生圣智，惑不能离！佛告大慧：不是幻法为惑之因，幻法本如幻，不起过恶故；幻现时，亦不起分别妄想。譬幻具成幻像，非幻具自生幻，乃幻师及其咒术生。故幻法系依他起，自身不能作主，在三性中，属无覆无记，随无始业力缘起，圣人虽见幻法，不起颠倒，故幻法不起过；惑夫自心为计著耳。故曰：“万法自闲，唯人自闹”！由此观察，则幻法不定为惑因，亦可起圣智而解脱惑也，偈谓如幻妄法，圣人不为惑乱，圣于惑中亦非别有真实，然离妄想，惑乱即真实故。幻乱中间亦即真实，此明幻法澈底是幻，非如外道妄计于生灭外别有一能生之不生灭者──如将幻具计为实有。离一切妄想，别有所取者，皆是能取心妄分别，仍是妄想未除。如目有翳，若有一法可取，皆是妄想也。幻无分别，即真实相，圣智如如。复次、圣智见一切法如幻，非幻无有相似，非以幻为喻、则无思可通，无言可立，所以佛说一切如幻。</p>
<p><span style="color:#333399">庚三　第三问答<span lang="EN-US"></span></span></p>
<p><b><span style="color:teal">大慧白佛言：“世尊！为种种幻相计著？言一切法如幻，为异相计著？若种种幻相计著言一切性如幻者，世尊！有性不如幻者。所以者何？谓色种种相非因。世尊！无有因色种种相现，如幻。世尊！是故无种种幻相计著相似性如幻”。佛告大慧：“非种种幻相计著相似一切法如幻。大慧！然不实一切法，速灭如电，是则如幻。大慧！譬如电光刹那顷现，现已即灭，非愚夫现。如是一切性，自妄想自共相，观察无性，非现色相计著”。尔时、世尊欲重宣此义而说偈言：“非幻无有譬，说法性如幻；不实速如电，是故说如幻”。<span lang="EN-US"></span></span></b></p>
<p>大慧白佛言至计著相似性如幻，此大慧三问也。谓一切法有如幻、有不如幻，譬之色尘种种相现，固非皆无因而现者。无种子因，但由计著上所现者，可说为幻；彼不由计著而现之种种色相，不可说幻，故一切法非皆如幻。佛告大慧下，佛答也。盖佛说一切法当体如幻，并非由计著时乃说如幻。诸法在阿赖耶刹那即灭，速如电光，凡情不觉，只见相续假相，故不能知。所以诸法本来面目即是如幻，并非由愚夫计著而始现，将妄想上所执之自共相观察无性，方见诸法如幻。</p>
<p>重偈之意，离幻无有譬喻，无有可说。法性不实，速起速灭，明法自体如幻，方说如幻。遣去愚夫妄想，乃了知诸法皆唯心、唯识，而能现之心、能变之识、亦如幻。</p>
<p><span style="color:#333399">庚四　第四问答<span lang="EN-US"></span></span></p>
<p><b><span style="color:teal">大慧复白佛言：“如世尊所说，一切性无生及如幻，将无世尊前后所说自相违耶？说无生性如幻”。佛告大慧：“非我说无生性如幻前后相违过。所以者何？谓生无生，觉自心现量，有非有，外性非性，无生现。大慧！非我前后说相违过，然坏外道因生，故我说一切性无生。大慧！外道痴聚，欲令有无有生，非自妄想种种计著缘。大慧！我非有无有生，是故我以无生说而说。大慧！说性者，为摄受生死故，坏无见、断见故，为我弟子摄受种种业受生处故，以性声说摄受生死。大慧！说幻性自性相，为离性自性相故。堕愚夫恶见相希望，不知自心现量，坏因所作生，缘自性相计著，说幻、梦自性相一切法，不令愚夫恶见希望计著自及他一切法，如实处见，作不正论。大慧！如实处见一切法者，谓超自心现量”。尔时、世尊欲重宣此义而说偈言：“无生作非性，有性摄生死，观察如幻等，于相不妄想”。<span lang="EN-US"></span></span></b></p>
<p>大慧复白佛言至说无生性如幻，此大慧第四问。盖佛说一切法无生，今又说一切法如幻，不应相违。恐人在幻及无生上起分别执，故问佛以免之。佛告大慧下，此佛答也。盖佛说了得生即无生，故说无生即如幻、是无生无灭，即有非有。妄计之法绝对是无，故依遍计执说无生，显缘起说如幻，而说无生正显如幻。外道计著另有一从无而有、从有而无之异因为能生，故破之曰无生。又说阴、界、入种种法，显有生死轮回流转因果，破外道断灭见，令诸弟子知有随业受生死也。又说一切法自性相如幻者，为离二乘凡外执诸法有实性也。愚夫挟有一作者之因，能生诸法自性相，令离此执如实处见，了达一切唯心、唯识，超脱自心现业报境，得圣智事，离一切妄分别。</p>
<p>重偈之意：说无生者，为外道以作者为因而生，以辨此生是无。说有性──即阴界入诸法──者，明有生死流转，以破断见。说如幻、梦者，离一切法自共相之妄想，由此如实了知无生如幻，不相违也。</p>
<p><span style="color:#333399">己三　辨名句文<span lang="EN-US"></span></span></p>
<p><b><span style="color:teal">“复次、大慧！当说名、句、形身相。善观名、句、形身菩萨摩诃萨，随入义、句、形身，疾得阿耨多罗三藐三菩提；如是觉已，觉一切众生。大慧！名身者，谓若依事立名，是名名身。句身者，谓句有义身，自性决定究竟，是名句身。形身者，谓显示名句，是名形身。又、形身者，谓长短高下。又句身者，谓径迹，如象、马、人兽等所行径迹，得句身名。大慧！名及形者，谓以名说无色四阴，故说名；自相现，故说形。是名名、句、形身。说名、句、形身相分齐，应当修学”！尔时、世尊欲重宣此义而说偈言：“名身与句身，及形身差别，凡夫愚计著，如象溺深泥”。<span lang="EN-US"></span></span></b></p>
<p>此段即五明之声明。名句形、即名、句、文。一名、一句、一文、曰名句文，多名、多句、多文、曰名句文身。佛嘱诸菩萨善观能诠之名、句、文身，而后可以自觉觉他，不为所缚。名及名身，依——法而立。句及句身，依——法上差别义而立，即于法上所有决定究竟之义。文、即文字，谓是名、句所依而能显示名、句之差别者。名、句、文、皆是音声上之分位假，不为所惑，方得其用。文身亦曰形身，如物表现之形状故。句身又如径迹，喻以句而寻义，犹以象、马等之径迹而寻象马。又名谓受、想、行、识之四阴，以名诠立，无自形体，不同色蕴有自形状；色形即文。然此名、句、文身，皆心不相应行假法，勿著为实，菩萨应当修学以自悟悟他耳。重偈之意：一切法皆唯心，况名、句、文身为声之分位？随文计著，则是不了如幻，自陷陷他，如象溺深泥，难以出离矣。</p>
<p><span style="color:#333399">己四　辨止记论<span lang="EN-US"></span></span></p>
<p><span style="color:#333399">庚一　长行<span lang="EN-US"></span></span></p>
<p><b><span style="color:teal">“复次、大慧！未来世智者，以离一异、俱不俱见相，我所通义，问无智者。彼即答言：此非正问，谓色等常无常，为异不异？如是涅槃诸行，相所相，求那所求那，造所造，见所见，尘及微尘，修与修者，如是比展转相如是等问，而言佛说无记止论。非彼痴人之所能知，谓闻慧不具故。如来应供等正觉令彼离恐怖句故，说言无记，不为记说。又止外道见论故，而不为说。大慧！外道作如是说：谓命即是身，如是等无记论。大慧！彼诸外道愚痴，于因作无记论，非我所说。大慧！我所说者，离摄所摄，妄想不生，云何止彼？大慧！若摄所摄计著者，不知自心现量，故止彼。大慧！如来应供等正觉，以四种记论为众生说法。大慧！止记论者，我时时说，为根未熟，不为熟者。复次、大慧！一切法离所作因缘不生，无作者故，一切法不生。大慧！何故一切性离自性？以自觉观时，自共性相不可得，故说一切法不生。何故一切法不可持来，不可持去？以自共相，欲持来无所来，欲持去无所去，是故一切法离持来去。大慧！何故一切诸法不灭？谓性自性相无故，一切法不可得，故一切法不灭。大慧！何故一切法无常？谓相起无常性，是故说一切法无常。大慧！何故一切法常？谓相起无生性，无常常，故说一切法常”。<span lang="EN-US"></span></span></b></p>
<p>此段明佛对来问者，无不随其所宜而答。然或问者愚痴无智，先存异见，纵与之言，难教领会，故亦有止其所问不为记答之一门以对付彼。然此乃佛之不思议方便，愚者不能模仿。盖愚者遇不能判断之处，辄假佛之止句以为护符，此佛所以不得不辨别也。从唐译意：谓未来世有愚痴无智不通达佛所说义，执四句见，向诸智者无理琐问，此智者自当止之曰：此非正问，而不为答。谓问色等五阴之自相及常无常共相为一为异，离有为所显涅槃无为法及依他起之有为法为一为异，生、住、异、灭之四相与所相之色、声、香、味、触、法等为一为异，如是乃至求那、所求那──谓能依之德相及所依之实体──，造所造──谓能造之四大种及所造之十有对色；眼、耳、鼻、舌、身、色、声、香、味、触──，见所见──谓能见之见分及所见相分──，尘及微尘──谓大地士石及极细微尘──，修与修者──所修之行及能修之人等为一为异？为俱不俱？如是种种对待之相，展转相问，皆由不通达佛智第一义，故佛弟子止而不为记论。然此诸问亦非全不为答，如来遇有智者，无不答之。但邪问者，以愚痴故，或闻慧未具故，深妙之理，非所能知，不能令其悟入，反添妄想分别，生其恐怖，故不为记别也。复次、为止息外道妄立作者见──如自在天、上帝等──之论止不为说，非对于正问而不示答也。外道执命即身，云身死命即断；敢云身与命异，身死命可相续不断。均以作者为能造万物因，彼等亦云不可思议，止他人问，作无记论，然全非佛说也。佛说离能取之心及所取之法，不生妄想，何须用止？外道由妄想所计之物，本来无有，离佛法真实义，不了自心现量，全为妄想塞蔽，只有暂时止之，俟根熟时再为之说。譬如答彼小儿，万难喻以大义，俟其长成晓事，乃为解释。佛对根未熟者，亦复如是。此为别时意趣，有时对慧具根熟者，未尝不广说也。所以佛说不可思议，即在思议中明，并不止遏他人不许问也。四种记论，详下重颂。</p>
<p>一切法不生者，离所生及能作者之因故。外道计生生者不生，佛从根本取消其计，故曰不生。一切法离自性者，在自己分别觉观上所现之一切法自共相都不可得，所谓如是心起即有如是相现，皆自心分别耳。一切法无来无去者，能取分别心起，当处所取相现，起无所求，灭无所去。一切法不灭者，一切法皆唯识，如龟毛、兔角无自体相之可得，何由可灭？一切法无常者，分别心起，自他、因果相即随之刹那刹那而起，起相无常，还他无常。一切法常者，了相起即无相起，分别而有，不分别即无，无常即无无常，故无常常。又、无常者，从来无常，永久无常，恒常普遍无常，众生至佛，法法无常，无常常恒无常，故无常常。又、无常相所显之性是常，故无常常。上明佛法无不可说，但皆唯心所现、唯识所变，说即无说，皆不思议。如有不智，或先横一恶见来者，则不可与言而止其问耳。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“记论有四种：一向、反诘问，分别、及止论；以制诸外道。有及非有生，僧佉、毗舍师，一切悉无记，彼如是显示。正觉所分别，自性不可得，以离于言说，故说离自性”。<span lang="EN-US"></span></span></b></p>
<p>佛有问必答，然答有四种：一、一向答，如此经之酬大慧菩萨，随问随答。二、反诘问，因所问之不正，或有含糊，反诘之使其悟。如昔有问佛曰：我一切法不受。佛反诘曰：此语受否？盖此句义亦在一切法内也。三、分别答，来问理有差别，须分别以答之。如问：有灵魂否？灵魂之义，极其含混，世人所谓灵魂，佛法并无此名，然世俗及耶教皆计有之。破执应答曰：无。随俗、亦可假说受熏持种之阿赖耶，曰有。四、止论答，即长行所明者。四答佛所恒用，而止论多以制外道邪见用之也。僧佉、数论师，计因中有果者。毗舍、胜论师，计因中无果者。种种计从无而有，从有而无，皆不可酬对而记别者。佛了一切唯心皆不可得，不可得故，离于言说，言说皆假诠也。了能诠所诠之智亦假智，皆不证实，故说离自性也。</p>
<p><span style="color:#333399">戊四　四果差别门<span lang="EN-US"></span></span></p>
<p><span style="color:#333399">己一　请许<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！惟愿为说诸须陀洹、须陀洹趣差别通相。若菩萨摩诃萨善解须陀洹趣差别通相，及斯陀含、阿那含、阿罗汉方便相，分别知已，如是如是为众生说法，谓二无我相及二障净，度诸地相，究竟通达，得诸如来不思议究竟境界，如众色摩尼，善能饶益一切众生，以一切法境界无尽身财，摄养一切”。佛告大慧：“谛听！谛听！善思念之！今为汝说”。大慧白佛言：“善哉！世尊！唯然、听受”。<span lang="EN-US"></span></span></b></p>
<p>上明缘起之幻、涅槃之常、皆是唯心，故常住法非灭此心别有。维摩经所谓“无离文字说解脱相，文字性离即解脱”相也。由此大慧菩萨继问小乘四果，以明迷执于涅槃者。一、菩萨若知小乘所修之行、所得之果，以之为鉴，可得不堕。二、明了小乘法，则遇小乘根器可以为之说法。所以请佛开示四果所修方便行相及所得果，离人我相，进离法我及断二障，以自利利他也。</p>
<p><span style="color:#333399">己二　解说<span lang="EN-US"></span></span></p>
<p><span style="color:#333399">庚一　正答四果<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　别明四果<span lang="EN-US"></span></span></p>
<p><b><span style="color:teal">佛告大慧：“有三种须陀洹、须陀洹果差别。云何为三？谓下、中、上。下者，极七有生。中者，三、五有生而般涅槃。上者，即彼生而般涅槃。此三种有三结：下、中、上。云何三结？谓身见、疑、戒取。是三结差别，上上升进，得阿罗汉。大慧！身见有二种：谓俱生及妄想。如缘起妄想自性妄想。譬如依缘起自性，种种妄想自性计著生，以彼非有非无，非有无，无实妄想相故。愚夫妄想，种种妄想自性相计著，如热时焰，鹿渴水想，是须陀洹妄想身见。彼以人无我摄受无性，断除久远无知计著。大慧！俱生者，须陀洹身见，自他身等四阴，无色相故。色生、造及所造故，展转相因相故，大种及色不集故。须陀洹观有无品不现，身见则断，如是身见断，贪则不生，是名身见相。大慧！疑相者，谓得法善见相故，及先二种身见妄想断故，疑法不生。不于余处起大师见，为净不净，是名疑相须陀洹断。大慧！戒取者云何？须陀洹不取戒，谓善见受生处苦相故，是故不取。大慧！取者，谓愚夫决定受习苦行，为众具乐故求受生。彼则不取，除回向自觉胜，离妄想，无漏法相行方便，受持戒支，是名须陀洹取戒相断。须陀洹断三结，贪、痴不生。若须陀洹作是念：此诸结我不成就者，应有二过：堕身见，及诸结不断”。大慧白佛言：“世尊！世尊说众多贪欲，彼何者贪断”？佛告大慧：“爱乐女人，缠绵贪著，种种方便，身口恶业受现在乐，种未来苦，彼则不生。所以者何？得三昧正受乐故，是故彼断，非趣涅槃贪断。大慧！云何斯陀含相？谓顿照色相妄想生相见相不生，善见禅趣相故，顿来此世，尽苦际、得涅槃，是故名斯陀含。大慧！云何阿那含？谓过去、未来、现在色相性非性生，见过患使，妄想不生故及结断故，名阿那含。大慧！阿罗汉者，谓诸禅、三昧、解脱、力、明，烦恼苦妄想非性故，名阿罗汉”。大慧白佛言：“世尊！世尊说三种阿罗汉，此说何等阿罗汉？世尊！为得寂静一乘道？为菩萨摩诃萨方便示现阿罗汉？为佛化化”？佛告大慧：“得寂静一乘道声闻，非余。余者行菩萨行，及佛化化，巧方便本愿故，于大众中示现受生，为庄严佛眷属故”。<span lang="EN-US"></span></span></b></p>
<p>须陀洹、华有二译：一、从反面译曰逆流，言已能逆生死流也。二、从正面译曰预流，言已预于圣智流也。下根者，人间天上七往回，中根、或五番或三番往回，上根者、即生证涅槃。三根之断三结，亦下、中、上。结者，烦恼结缚之谓。身见者，五阴聚中所起之我我所见。疑者，对三宝、四谛不明了尊信。戒取者，贪三界内之福报而修苦行。初果断惑，本有五钝：贪、嗔、痴、慢、疑，五利：身、边、邪、见、戒、之十使，今举三而摄十也。毕竟断尽，成阿罗汉。所断身见有二：一、俱生而有，二、分别所起。俱生者，与身俱生而同有，通六、七识俱有。分别所起者，仅第六识有，依俱生身见起分别身见，如依缘起起于妄想、非有非无：所计我及我所皆妄想相，如龟毛、兔角之本无，故非有；愚夫种种计著，故非无。亦与渴鹿取阳焰为水，同其妄想。故须陀洹至证果时，人无我智现前，即顿断久所计著之分别身见也。至俱生身见，则须陀洹进观自他身及受、想、行、识四阴，展转相因，刹那相续，虚幻不实，无有自相及积聚相可得，上根则顿断──亦有非顿断──证阿罗汉果，中、下亦渐断之。断疑相者，谓于四谛、三宝决不起疑，于人无我空相亦不起疑。除三宝外，不于余外道处以为大师，确知其余皆生死流转之有漏法也。断戒取者，所有凡夫贪求三界福报，修习种种邪妄苦行，观察三界无不是苦，决不取之。须陀洹并非不持戒，但以所行持之戒德，回向自觉圣智境界，故持戒非有为行也。然须陀洹于此不起分别，亦不见断结之须陀洹，亦不见所断之三结，证此果后，贪欲澈底不生，不图现乐而招后苦，以得定乐，世间欲乐无复贪取，然而进取涅槃之心则未息耳。斯陀含、译曰一往来，言一来人间也。因不了知色相唯心所现而起色相分别，故来人间一次；但由善观察禅趣相，故来一次而了。阿那含、译不还，言已不来人间欲界，即在色界天上涅槃。此果已将三世之色相有无见及睡眠患习等分别断尽。阿罗汉、译无生，三界诸惑断尽不生，证诸禅定、三解脱门、五力、三明、悉皆具足，烦恼妄想息灭净尽。</p>
<p>佛别明四果至阿罗汉果，大慧忽问佛说阿罗汉有三种：一、为一向取寂静无为、不发菩萨心者，二、为菩萨退小行方便者，三、为佛所化现、为庄严者，此中何指？佛答：所指乃第一种，非余二种。盖余二皆方便示现，行菩萨行，庄严佛土者也。</p>
<p><span style="color:#333399">壬二　结明唯心<span lang="EN-US"></span></span></p>
<p><b><span style="color:teal">“大慧！于妄想处，种种说法，谓得果、得禅。禅者、入禅、悉远离故，示现得自心现量，得果相，说名得果。复次、大慧！欲超禅、无量、无色界者，当离自心现量相。大慧！受想正受，超自心现量者，不然。何以故？有心量故”。<span lang="EN-US"></span></span></b></p>
<p>依妄想分别处说种种法，明分别亦非完全有过患，须观察得果得禅皆随自心量分别而现，离法自相而无可得。又、小乘得灭受想定以为无心，不过前六识及七识一分不起耳，八识仍有，所以仍是唯心。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“诸禅、四无量，无色三摩提、一切受想灭，心量彼无有。须陀槃那果，往来及不还，及与阿罗汉，斯等心惑乱。禅者、禅及缘，断知、见真谛，此则妄想量，若觉得解脱”。<span lang="EN-US"></span></span></b></p>
<p>种种禅定也，四无量心也，无色定也，灭想定也，一切皆无实体。四果、二乘，亦复唯心所现，不能离于分别及惑乱也。离于分别，见真实相，了达此皆分别心所缘，不但人我断，法我亦可离矣。</p>
<p><span style="color:#333399">庚二　别明二觉<span lang="EN-US"></span></span></p>
<p><b><span style="color:teal">“复次、大慧！有二种觉：谓观察觉，及妄想相摄受计著建立觉。大慧！观察觉者，谓若觉性自性相，选择离四句不可得，是名观察觉。大慧！彼四句者，谓离一异、俱不俱、有无非有非无、常无常，是名四句。大慧！此四句离，是名一切法。大慧！此四句观察一切法，应当修学。大慧！云何妄想相摄受计著建立觉？谓妄想相摄受计著，坚、湿、暖、动不实妄想相四大种，宗、因相、譬喻计著，不实建立而建立，是名妄想相摄受计著建立觉。是名二种觉相。若菩萨摩诃萨成就此二觉相，人法无我相究竟善知，方便无所有觉，观察行地得初地，入百三昧，得差别三昧，见百佛及百菩萨，知前后际各百劫事，光照百刹土；知上上地相，大愿殊胜神力自在，法云灌顶，当得如来自觉地，善系心十无尽句，成熟众生，种种变化，光明庄严，得自觉圣乐三昧正受”。<span lang="EN-US"></span></span></b></p>
<p>第一观察觉，即观察智，选择者亦观察义，此为菩萨所修，与前所明观察义禅、攀缘如禅、及远离四句门，同一功行。谓观察一切法离四句相而不可得。平常所谓离一切法，即是离四句见，故此亦可曰远离四句所修观智。第二取者分别相建立智，通于二乘及外道。盖小乘法执智与外道取心外法同。取四大种实有，于其上立一宗，立一因，又立一喻，妄想计著之不足，又以言说而建立，皆心外取法相之过，如小乘一切有部等。菩萨观此二种觉，澈了二乘过患，乃能通达二乘所断之人我及不能断之法我，于是究竟成就人法二无我相智，入于初地，得种种百法门，法利无尽；渐登十地而得佛觉，不舍离华严十无尽大愿，乃至菩萨果后亦不离此，自觉觉他，安住三昧。</p>
<p><span style="color:#333399">庚三　四大造色<span lang="EN-US"></span></span></p>
<p><b><span style="color:teal">“复次、大慧！菩萨摩诃萨当善四大造色。云何菩萨善四大造色？大慧！菩萨摩诃萨作是觉：彼真谛者，四大不生。于彼四大不生，作如是观察。观察已，觉名相妄想分齐，自心现分齐，外性非性，是名心现妄想分齐，谓三界。观彼四大造色性离，四句通净，离我我所，如实相，自相分段住，无生自相成。大慧！彼四大种云何生造色？谓津润妄想大种，生内外水界；堪能妄想大种，生内外火界；飘动妄想大种，生内外风界；断截色妄想大种，生内外地界。色及虚空俱，计著邪谛，五阴集聚，四大造色生。大慧！识者、因乐种种迹境界故，余趣相续。大慧！地等四大及造色等，有四大缘，非彼四大缘。所以者何？谓性、形相、处所、作、方便无性，大种不生。大慧！性、形相、处所、作、方便和合生，非无形。是故四大造色相，外道妄想非我”。<span lang="EN-US"></span></span></b></p>
<p>四大造色者，谓能造四大、所造根尘也。佛说原为假设，并非先有四大极微造出根身器界，以皆唯识所变，即前在诸识生灭门所假设之大种自性；离言说第一义，即为二见境界。所以外道及二乘虽计著各有不同，皆执有四大之实法，堕于断常、有无之见，故诫菩萨应了知彼等妄想而作是四大皆空之观。观察妄想所取相如空华，华本无生，四大依于妄想而计，四大亦实不生，毕竟觉知三界一切名相，皆是自心妄想所现分际，所计心外之法，皆诸识自变之相分，焉有能造色之四大？四大不能造色，亦无有能造四大者。四大之自体相，毕竟虚幻，离于四句，乃安住于本无生灭如实相处，成无生相。佛说四大，因破二乘、凡夫执身心为实有，彼等反执四大为实，故此为说皆是妄想。谓有妄想之津润种而生内根身水、外器界水，妄想之堪能──炽盛义──种而生内根身火、外器界火，飘动生风，断截──隔断割截义──生地，亦复如是。又、计离四大色法外有虚空，种种计实有之邪见，不了知自心现，计五阴能集聚，色法四大所造。故佛告大慧以第六识因乐种种言说境界故，造业感招天人等趣，相续受生。二乘、外道计四大能造色等尘根，但四大则无能为缘以造之者。谓有形处四大作方便因，四大初无形体，故四大不从他造生。此小乘外道之妄执，实非佛说，此在成唯识论上广破之。最初佛意原为小乘不了无我，为之说析空观，令由分析观空，假说身器为四大之微尘所集；若昧于设教之意而妄想分别，计著实有，则邻于外道矣。</p>
<p><span style="color:#333399">庚四　五阴性相<span lang="EN-US"></span></span></p>
<p><b><span style="color:teal">“复次、大慧！当说诸阴自性相。云何诸阴自性相？相谓五阴。云何五？谓色、受、想、行、识。彼四阴非色，谓受、想、行、识。大慧！色者，四大及造色各各异相。大慧！非无色有四数，如虚空。譬如虚空过数相，离于数，而妄想言一虚空。大慧！如是阴过数相，离于数，离性非性，离四句。数相者，愚夫言说，非圣贤也。大慧！圣者如幻种种色像，离异不异施设。又如梦影士夫身，离异不异故。大慧！圣智趣同阴妄想现，是名诸阴自性相，汝当除灭。灭已，说寂静法，断一切佛刹诸外道见。大慧！说寂静时，法无我见净，及入不动地。入不动地已。无量三昧自在，及得意生身，得如幻三昧，通达究竟力、明、自在，救摄饶益一切众生，犹如大地载育众生。菩萨摩诃萨普济众生，亦复如是”。<span lang="EN-US"></span></span></b></p>
<p>色、即能造四大及所造色。四阴非色，说为四者，以虚空喻，虚空离于数也。在妄想分别上可说为一虚空，四阴亦然，在分别上假说为四，非如色法有各各异相也。说数随愚夫所分别，非圣智境。不但四阴如是，观色如幻，亦离异不异之四句施设。譬之梦中人境，非一非异，圣智悟梦境无所有，凡夫不能了知此圣智趣，起色阴等妄想。能观察皆自心分别所见，但离分别，别无色等生灭，则于一切刹中破除外道见，清净二无我智现前。入菩萨不动地，得无量三昧门，究竟通达十力、三明、八大自在，为一切众生所依止，又长养一切众生善根，犹地载万类也。</p>
<p><span style="color:#333399">庚五　辨涅槃相<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">“复次、大慧！诸外道有四种涅槃。云何为四？谓性自性非性涅槃，种种相性非性涅槃，自相自性非性觉涅槃，诸阴自共相相续流注断涅槃；是名诸外道四种涅槃，非我所说法。大慧！我所说者，妄想识灭名为涅槃”。大慧白佛言：“世尊不建立八识耶”？佛言：“建立”。大慧白佛言：“若建立者，云何离意识，非七识”？佛告大慧：“彼因及彼攀缘故，七识不生。意识者，境界分段计著生，习气长养藏识，意俱我我所计著，思惟因缘生，不坏身相，藏识因攀缘自心现境界计著心聚生，展转相因。譬如海浪，自心现境界风吹，若生若灭，亦如是。是故意识灭，七识亦灭”。<span lang="EN-US"></span></span></b></p>
<p>外道所计四种涅槃：一、谓诸法自性无性，计先本无后灭无为涅槃。二、谓诸法实有种种法体而绝灭之，计无色界涅槃。三、谓觉心心所悉皆断灭，计无想定涅槃。四、谓五阴自共灭，三界灭，此小乘之所计。此经专明大乘法门，小乘计亦例同于外道也。小乘及外道，不了唯心，非如来涅槃。佛说涅槃，乃虚妄分别之识灭，此指第六识虚妄境界分别灭，说断有漏六识曰涅槃也。然遍计所执，通于六、七识，佛立八识，应遍计执之六、七识皆断，所以大慧问何不言亦断第七。佛答大慧意谓：染第六灭，染第七亦自灭。盖第七识只执第八异熟为我，第八之异熟识依第六所造善恶业招感，故第八为第七之所缘，而第六又为第八之因；六不造业，第八无所受报，第七亦失所缘，不得生虚妄我执矣。所以第六之妄想分别断，第七亦断。因第六种种计著熏习长养藏识中之我执种子，第七我执由此相续不断，执有不坏我相，故第七识又以藏识中我执种为因，而藏识现行又为第七之所缘。八识心聚展转相生，重要关系，仍在第六。初地后，六、七同转，藏识内习气渐渐除灭，入于如来智境。下以喻显，海流喻染第八，浪喻染前七识；言诸境皆由自心现，不了知即是无明，喻为境界风吹起种种识浪。无明者，即第六不明一切境界皆自心现，第六如悟境唯心现，所以浪灭海平。故染第六识灭，染识尽灭。然则妄想识灭即涅槃，可明矣！</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“我不涅槃性，所作及与相，妄想尔焰识，此灭我涅槃。彼因、彼攀缘，意趣等成身，与因者是心，为识之所依。如水大流尽，波浪则不起，如是意识灭，种种识不生”。<span lang="EN-US"></span></span></b></p>
<p>佛说不以能作及所作法之自体相而说涅槃，执取心外有法，但由分别境界识灭，即无明所知二障灭，名得涅槃。彼第六识为第八识因，第八又为第七所缘，所以诸识依止而展转聚生。若意识分别、习气断，诸识种种虚妄不生，譬之大流水止，波浪不兴。</p>
<p><span style="color:#333399">庚六　辨妄想相<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　佛许说<span lang="EN-US"></span></span></p>
<p><b><span style="color:teal">“复次、大慧！今当说妄想自性分别通相。若妄想自性分别通相善分别，汝及余菩萨摩诃萨离妄想，到自觉圣，外道通趣善见，觉摄所摄妄想断，缘起种种相、妄想自性行不复妄想”。<span lang="EN-US"></span></span></b></p>
<p>以前所说种种妄想，尚未专明，故此告以许说种种妄想差别之相。通者，此差别相贯通诸妄想也。妄想能离，自觉可证，由此善观察凡外所通之妄想，能取所取之心皆息，则于缘起诸法不再有妄想矣。</p>
<p><span style="color:#333399">壬二　总标<span lang="EN-US"></span></span></p>
<p><b><span style="color:teal">“大慧！云何妄想自性分别通相？谓言说妄想，所说事妄想，相妄想，利妄想，自性妄想，因妄想，见妄想，成妄想，生妄想，不生妄想，相续妄想，缚不缚妄想，是名妄想自性分别通相”。<span lang="EN-US"></span></span></b></p>
<p>此总标十二种差别妄想，菩萨皆应通达。</p>
<p><span style="color:#333399">壬三　别释<span lang="EN-US"></span></span></p>
<p><b><span style="color:teal">“大慧！云何言说妄想？谓种种妙音歌咏之声、美乐计著，是名言说妄想。大慧！云何所说事妄想？谓有所说事自性，圣智所知，依彼而生言说妄想，是名所说事妄想。大慧！云何相妄想？谓即彼所说事，如鹿渴想，种种计著而计著，谓坚、湿、暖、动相，一切性妄想，是名相妄想。大慧！云何利妄想？谓乐种种金银珍宝，是名利妄想。大慧！云何自性妄想？谓自性持此如是不异恶见妄想，是名自性妄想。大慧！云何因妄想？谓若因、若缘，有无分别因相生，是名因妄想。大慧！云何见妄想？谓有无、一异、俱不俱恶见，外道妄想计著妄想，是名见妄想。大慧！云何成妄想？谓我我所想，成决定论，是名成妄想。大慧！云何生妄想？谓缘有无性生计著，是名生妄想。大慧！云何不生妄想？谓一切性本无生无种，因缘生无因身，是名不生妄想。大慧！云何相续妄想？谓彼俱相续，如金缕，是名相续妄想。大慧！云何缚不缚妄想？谓缚不缚因缘计著，如士夫方便若缚、若解，是名缚不缚妄想。于此妄想自性分别通相，一切愚夫计著有无。大慧！计著缘起而计著者，种种妄想计著自性。如幻示现种种之身，凡夫妄想见种种异幻。大慧！幻与种种非异非不异：若异者，幻非种种因；若不异者，幻与种种无差别，而见差别；是故非异非不异。是故大慧！汝及余菩萨摩诃萨，如幻缘起、妄想自性，异不异、有无，莫计著！”<span lang="EN-US"></span></span></b></p>
<p>先别释十二妄想相，后诫菩萨莫计著。十二相者：第一妄想，谓在音乐歌诵言说上起计著。第二、谓在圣智所知离言说诸法实际上，依佛方便假立言说，在所说之事上计著。第三、谓在诸佛菩萨所证离言实际，不了唯心，起五阴、四大等一切法自共相计著。第四、谓贪利计著。第五、谓此一法自性如此，决定不同于别法，于法之自性计著。第六、谓在因缘上分别有无，因中有果无果，而起因缘有无计著。第七、谓计著四句见，唯自己之见为独一无二。第八、谓计著我我所与心相应而起──成、即相应义。第九、谓诸法由何因缘，或无因而生，于生计著。第十、谓一切法之本有一无种无因无生而自有者，本无生故，计著不生。第十一、计著诸法为我之所有，如针穿线，线为针之所有。相续者、相属义。第十二、计著有能缚所缚及能解所解者。由此十二差别妄想，凡愚不达唯心，计有计无，如依缘起而生妄想，如见种种幻物幻身，妄计分别。然幻无差别，故非异；由种种计而有差别，故非不异。是故菩萨于幻不应计著。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“心缚于境界，觉想智随转，无所有及胜，平等智慧生。妄想自性有，于缘起则无，妄想或摄受，缘起非妄想。种种支分生，如幻则不成，彼相有种种，妄想则不成。彼相则是过，皆从心缚生，妄想无所知，于缘起妄想。此诸妄想性，即是彼缘起，妄想有种种，于缘起妄想。世谛、第一义，第三无因生，妄想说世谛，断则圣境界。譬如修行事，于一种种现，于彼无种种，妄想相如是。譬如种种翳，妄想众色现，翳无色非色，缘起不觉然。譬如炼真金，远离诸垢秽，虚空无云翳，妄想净亦然。无有妄想性，及有彼缘起，建立及诽谤，悉由妄想坏。妄想若无性而有缘起性，无性而有性，有性无性生。依因于妄想，而得彼缘起，相、名常相随，而生诸妄想。究竟不成就，则度诸妄想，然后智清净，是名第一义。妄想有十二，缘起有六种，自觉知尔焰，彼无有差别。五法为真实，自性有三种，修行分别比，不越于如如。众相及缘起，彼名起妄想，彼诸妄想相，从彼缘起生。觉慧善观察，无缘、无妄想，成已无有性，云何妄想觉？彼妄想自性，建立二自性，妄想种种现，清净圣境界。妄想如画色，缘起计妄想，若异妄想者，则依外道论。妄想说所想，因见和合生，离二妄想者，如是则为成”。<span lang="EN-US"></span></span></b></p>
<p>心为境界所缚则为妄想，了知无所有相，即是佛之平等智慧。次明种种取执皆妄想有，非缘起有，故缘起非妄想。次以幻喻，种种支体虽有幻相，而实不成，奚为分别？次言起种种妄想相之过，皆由心为妄境所缚，妄想不能了知，故于缘起妄为分别，实则妄想处即缘起，种种妄想皆不于缘起中起。次明二谛之外更无第三，计之即是外道无因生论。世谛之妄想断，即第一义谛圣智境。譬如修观行者，于一境中观水、观火皆可观见，喻妄想种种相心现无实。又如翳目视众幻色，喻妄想于缘起中生诸相。譬如炼真金四句，喻妄想、缘起二性清净，显圆成自性也。次言但离妄想，非无缘起，计有计无，皆由妄想之坏。进明缘起亦不可得，妄想若无，有漏之缘起法亦随而灭。若无妄想仍执有缘起者，则是无有而有。若明缘起法仍寻名执相，仍是不离妄想；若知妄想所依缘起一切不成，则妄想度尽而为清净第一义智。在世谛说、妄想有十二种，随六尘境界而缘起。若在自觉境上无有差别，故五法、三自性名言安立虽有差别，若修行者观察皆是真如，以皆离妄想故。若依于缘起而妄计种种名相，则妄想皆依于缘起而有，得自觉圣智善为观察，知三自性皆无有自性，云何妄起分别？故知妄离则性即三无性。种种清净境界亦妄想现，妄想无实，犹如画色。不了缘起而起妄想，则堕于外道论，故有能妄想之妄想及所妄想之外境、和合而生妄想妄境；若离此能所二分别，则离二自性而显圆成矣。</p>
<p><span style="color:#333399">丁二　大菩提果<span lang="EN-US"></span></span></p>
<p><span style="color:#333399">戊一　自证智<span lang="EN-US"></span></span></p>
<p><span style="color:#333399">己一　圣智一乘门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">大慧菩萨摩诃萨复白佛言：“世尊！惟愿为说自觉圣智相及一乘，若自觉圣智相及一乘，我及余菩萨善自觉圣智相及一乘，不由于他，通达佛法”。佛告大慧：“谛听！谛听！善思念之！当为汝说”。大慧白佛言：“唯然、受教”。<span lang="EN-US"></span></span></b></p>
<p>前共涅槃果明二乘亦随分证，然不同如来涅槃者，因实见有三界生死而生厌离，趣证生空涅槃。所以佛即从共果上广说缘起及常皆是唯心假立，说无二乘所证之法，亦无能证四果之人，将二乘未究竟之执著，皆荡尽无遗，就此可以回向入于大般涅槃。以下乃专明大乘之大菩提果，大菩提果、即是自觉圣智，亦即法华佛之知见，此如来极果不同二乘及菩萨。虽诸法性相法界常住，本来如是，然未得佛智，终未究尽。所以大果非二乘所能得，菩萨亦有无明未尽。此科复分为二：曰自证智，有四门。曰利他智，有廿一门，明大乘利他方便种种无尽也。今先说不共二乘之菩萨成佛自证果、初圣智一乘门。</p>
<p>大慧菩萨所问自觉圣智行相及一乘行相，正是菩萨有自得智、无师智者方能成就。不由于他者，显声闻、缘觉必须闻佛音声观察四谛、十二缘起，即独觉亦必藉心外他境而悟。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　正说<span lang="EN-US"></span></span></p>
<p><b><span style="color:teal">佛告大慧：“前圣所知，转相传授，妄想无性。菩萨摩诃萨独一静处，自觉观察，不由于他离见妄想，上上升进，入如来地，是名自觉圣智相。大慧！云何一乘相？谓得一乘道觉，我说一乘。云何得一乘道觉？谓摄所摄妄想，如实处不生妄想，是名一乘觉。大慧！一乘觉者，非余外道、声闻、缘觉、梵天王等之所能得，唯除如来，以是故说名一乘”。<span lang="EN-US"></span></span></b></p>
<p>此佛正说自觉圣智及一乘觉体相，皆过去诸佛之遗教流传，前授后承，无逾于此。妄想无性，乃修行克果之正观，亦此经之纲领。盖妄想分别由执著名相，离名绝相，法性本空了不可得，所以菩萨即此不由于他了不可得之处，顿超悟入。此离妄想，即显大乘之定慧法，独静自觉，非外道如石压草之定力所及。自然觉悟，同佛知见，历升诸地而入佛境，是名自觉圣智行相。此明菩萨发心，即通佛慧，然非静如土木而广修无所修而修之万行焉。梵语菩提，古译为道，玄奘法师正译为觉。此处一乘道觉，盖双举之。大乘法为最上上乘，为不共法，又赅括一切法，故曰一乘。盖以其能取所取之妄想不生，即是前云妄想无性，而无分别智与诸法实际如如相应，无有乖碍。此乃大乘妙智，二乘望而莫及，外道、梵天更难攀缘；故如来乘无上甚深，斯为第一。</p>
<p><span style="color:#333399">壬二　问答一乘觉<span lang="EN-US"></span></span></p>
<p><b><span style="color:teal">大慧白佛言：“世尊！何故说三乘而不说一乘”？佛告大慧：“不自般涅槃法，故不说一切声闻、缘觉一乘。以一切声闻、缘觉，如来调伏，授寂静方便而得解脱，非自己力，是故不说一乘。复次、大慧！烦恼障业习气不断，故不说一切声闻、缘觉一乘。不觉法无我，不离分段死，故说三乘。大慧！彼诸一切起烦恼过习气断及觉法无我，彼一切起烦恼过习气断，三昧乐味著非性，无漏界觉；觉已、复入出世间上上无漏界满足众具，当得如来不思议自在法身”。<span lang="EN-US"></span></span></b></p>
<p>前来佛答自觉智、一乘觉之义，大慧无不通达。唯既说一乘矣，何故仍有三乘安立？佛答以为实施权之设教也。盖二乘须待佛法戒调伏，寂静离妄，非己力而得解脱也。复次、为智障及业习气不断故，但破人我执未破法执故，但离分段生死不离变易生死故，为二乘而说三乘。倘能离去以上过患，则可从小入大，除去所耽迷之三昧味著，即于所证境界而悟，发菩萨心，趋达佛地。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“诸天及梵乘，声闻、缘觉乘，诸佛如来乘，我说此诸乘。乃至有心转，诸乘非究竟，若彼心灭尽，无乘及乘者。无有乘建立，我说为一乘；引导众生故，分别说诸乘。解脱有三种，及与法无我，烦恼智慧等，解脱则远离。譬如海浮木，常随波浪转，声闻愚亦然，相风所漂荡。彼起烦恼灭，余习烦恼愚，味著三昧乐，安住无漏界。无有究竟趣。亦复不退还，得诸三昧身，乃至劫不觉。譬如昏醉人，酒消然后觉，彼觉法亦然，得佛无上身”。<span lang="EN-US"></span></span></b></p>
<p>首四句明因有种种相待之法，故说诸乘。乃至有心转至解脱则远离十二句，明乃至有能乘所乘、能起所起、能取所取之心，皆非究竟。若一切妄想不生，则能乘之人、所乘之乘，皆由于分别建立，离此扰绕，故说一乘。所以对一乘之如来乘而说有种种乘者，为引导众生故，为解脱众生故。要以达法无我，远离二障，得无分别平等智，入三解脱门，一切解脱。譬如海浮木至得佛无上身十六句，明二乘如海中浮木，逐波浪而转动无定，喻其愚智不了境界唯心，便为无明境界风飘荡；烦恼虽灭，余习仍在，所以二乘不过得到灭受想定耳。然二乘非外道可比，以二乘已得不退转，外道仍须退堕；二乘已能断惑，外道但伏惑故。故二乘只可名得三昧身，不能谓为得菩提身、法身。虽经劫坏，安然不动，如醉三昧之酒不能清醒，非醒觉大乘法不能成佛。</p>
