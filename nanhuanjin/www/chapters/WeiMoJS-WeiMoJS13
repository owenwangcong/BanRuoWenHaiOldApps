<h1>《榴窗随判》13、判上根下劣</h1><p> 问曰：“禅宗尚矣！然是宗者，接上上根人于机不普。故卢公能曰：‘汝师接 上根人，吾接上上根人。’然上根犹少，悉属中下，矧曰上上。吾侪末学，望而莫阶，知难而退分也。非为长者折枝，实乃挟山超海。如何?祈示。” </p><p> 判曰：“狮子扑人，韩卢趁块，吾纵有口从何剖说?向汝道：转解而缚转坚，转辩而义转渊。谁为上智?谁曰下愚?上已明析今又再食唾余，究何心乎?汝知吾宗接上上根人，然亦知夫吾宗者专接下下根人否乎?若知，许汝千劫不认识吾宗；若不知，许吾宗千劫不认识汝。何也?语证则不 可以示人，说理则又非证不了。汝不于证上取圆，恣情向理中求碍，非余摄汝之计穷也，即释迦老子到来，亦必回头返走，大 声而呼曰：乌乌，头痛，头痛。” </p><p> “夫上上根人觅自已无，何有于他?既无自他，谁为接者?谁受接者？为非上上而中下而下下也，吾宗之立遂尔当机而应，不然无的而发矢矣，何有吾宗?讵不谬哉?况上以下言，下因上有，上下假名，何有是处?既无上下，焉有如许闲汉于汝分上说上说下，说利说钝耶?然则果无此上下利钝乎?是又大坏名言而破世间相者也，讵知曰上根、曰下根、曰钝、曰利者，皆自限者懈怠之私论，徘徊瞻望之虚计。若是学道须是铁汉着手，心头便判，直取无上菩提。一切是非莫管的汉子，逢关夺关，遇县掠县，直向归家道上迈进，乌有闲情说上说下，说利说钝邪?既说利钝上下也，必是长落天涯之客，绝非回向乡山之人，可叹！可叹！ </p><p> “夫根利根钝，上智下愚，匪依他立，实因己名。长落天涯之穷子，未返回车即钝根，即下愚 也；倘一思返，且不云风雨载途，即曰利根，即曰上智。何也?有回乡之念，必启载道之行，有载道之行，必有归家之日，是上下利钝之判，在当人一心之转矣，非有实法曰某利也，某钝也，某某上智下愚也。不然彼香岩者，于百丈下问一答十，问十答百，亦今之人所谓上智利根者也，然终百丈之世而一无所入； 金陵婆子闻乞儿一唱而了心宗，郑十三娘于沩山一问而知极则，他如龙女妙龄，屠儿广额者，灯录所传，指不胜收，谁又利根上智，谁又钝根下愚?故曰辔回车：下愚即上智；落天涯，上智即下愚。今曰利钝上下、折枝超海等说，一派胡言，谓非自限，谓非自懈，可乎?难易之趣，实当人一心之行，何能妄引六祖言章?若此心不行，纵将千圣语句将来，从何凑泊?噫！曹溪波浪如相似，无限平人被陆沉！” </p>
