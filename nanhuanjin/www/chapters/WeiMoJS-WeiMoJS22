<h1>《中庸胜唱》序</h1><p> 口授 盐亭袁焕仙先生 </p><p> 编撰 乐清南怀瑾、南充徐剑秋、内江伍所南 </p><p> 记义 华阳吕寒潭、西充杨介眉、潼南傅仲穆 </p><p> 记事 盐亭范天笃、潼南田肇圃、盐亭黄人俊 </p><p> 记言 广汉杨光代、盐亭王乃鹤、盐亭邓岳高 </p><p> 校讹 峨山大坪寺释通宽、峨山龙门洞释演观、奉新许建业、内江冷笑岑、内江曾鹤君 </p><p> 缮稿 隆昌饶盛华 </p><p> 　序曰：孔氏之学，该于六经。而子思独传《中庸》。汉儒稽文，程朱言理。皆欲探微言，抉大义，以承圣统。而至道叆[云+费]，门户各标，彼唱此非，莫衷一是。遂使后之学者，迷其径趋，望洋兴叹，不亦大可哀乎！剑秋。怀瑾等比来潜心内籍，栖志心宗，遍叩丛席，得闻盐亭袁先生焕仙出世维摩精舍，诸方重之。今夏都讲，剑秋、怀瑾等数数参谒、叩以心要、先生皆笑而不语。久之乃曰："若平昔酷嗜何籍？"对曰："《中庸》。"曰："何谓中庸？"以不偏不易之义对。曰："偏而易非中庸邪？则圣人之道隘，而法有增减去取矣。"进曰："偏与易即中庸邪？"曰："圣人之道泛，法无去取，中庸之名虚立矣。"如是数问数答，茫然罔措。因与潼南傅仲穆、释通宽诸君子共师先生。就精舍敷座列席，恭请讲授《中庸》。诸子轮记，剑秋、怀瑾校稿。校已，陈先生阅正。意固在乎激策同俦。久之，遂成巨帙。斯帙也，妙叶圆通。义诠孔释，阐幽扬隐，然诸佛之心灯，振瞶发聋，续吾儒之绝绪、诚剑秋、怀瑾等生平所未常闻，亦即孟荀而后仅有之说也。庸讵知二千余岁已绝之薪传，得续于今？旷代而下，求孔氏之知音如先生者几人！几人！乃请于先生之前曰："振宗风，正儒学，续众生之慧命，轨万有之一行，胥赖是篇，愿以公世。"先生不答。侪辈攗摭鸠工，付之剞劂。 </p><p> 先生盐亭龙顾井人，父品三，母氏谭。袁、谭皆邑之望族。以先生夙慧，课责綦严。年十三，即遣应童子试，名列前茅，老宿震之。三十服官，四十反政，锐志心宗。自反政迄今二十年，朝夕罔替，发明大事。蜀中尊宿潼南傅真吾、大竹萧静轩、巴县朱叔痴、荣县但懋辛诸先生等，成维摩精舍，恭延先生主法。剑秋、怀瑾共诸子得闻希有义谛，诚先生一音之转，然亦诸大德共缘之会也。此帙有时以禅说《中庸》，有时以《中庸》说禅，有时《中庸》与禅共说，有时《中庸》与禅共不说。把百千万亿形形色色入一句中，于一句中演出百千万亿形形色色。尘尘剎剎，有有空空。不立一己，不趣他同，诚万有之奇观，百类之殊至也。若曰逃禅泥孔，泥孔逃禅，讵曰拘墟？聿云眼瞎？门人南充徐剑秋，乐清南怀瑾敬序。 </p>
