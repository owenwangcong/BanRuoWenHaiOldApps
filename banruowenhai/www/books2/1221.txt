<p align="center" style="text-align:center"><b><span style="font-size:36.0pt;color:#FF6600">般若波罗蜜多心经请益说<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">为霖禅师著</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">弟子等太光、源深 等同录<span lang="EN-US"></span></span></p>
<p>康熙庚戌腊月八日，为诸戒子说戒毕。次日，室中方焚香静坐，与空王老子打葛藤，而孤月、毒海、玄印、德光诸禅人，扣关作礼，请益心经大旨。余陵凭应曰：心经大旨，照见五蕴皆空即了，更说个什么！众皆屏息默领，余各令就坐，良久乃曰：‘般若’，梵语，此翻智慧。不云智慧而言般若者，智慧轻薄，乃世人之常称也。般若尊重，何也？经云：菩提萨埵，依般若波罗蜜多故，心无挂碍，乃至究竟涅槃；三世诸佛，依般若波罗蜜多故，得阿耨菩提。是知般若不独菩萨所师，亦为诸佛所师，故尊重也。然般若有三种：一实相般若，即真空心体。二观照般若，即心体上本有大智慧光明。三文字般若，即自心如来后得智中流出声名句文，诠显自心若法若义浅深次第也。行人若于实相体上起大智慧，反照实相，见实相已，然后复照如来所演一切法义，冥合自心，无二无别，是以自心为智灯，烛经幽旨也。若行人先由文字般若而发起观照，由观照而洞见实相；是以古教为明镜，照见自心也。二者各随根异，非法有定相也。‘波罗蜜多’，此翻彼岸到，西方语倒，若顺此方文势，应云到彼岸，此乃般若功能，谓由智慧故到彼岸也。彼岸对此岸而言，所云到者，但照见此岸本空，此岸即是彼岸，非别有彼岸可到也。然般若又有二种：一共，二不共。若依共般若，声闻以苦集二谛为此岸，道谛为舟航，灭谛为彼岸，是声闻智慧到彼岸也。缘觉以十二因缘三世流转循环无尽为此岸，观智为舟航，缘生性空即寂灭相为彼岸，是缘觉智慧到彼岸也。菩萨以六蔽为此岸，六度为舟航，佛果为彼岸，是权乘菩萨智慧到彼岸也。若依不共般若，总以凡夫蕴、处、界，及三乘圣贤所修所证为此岸，以观照般若为舟航，实相真空为彼岸。此经智慧到彼岸，即不共般若，谓不共三乘人所说，唯令大心凡夫于五蕴中直下顿见，即蕴即空，即空即蕴，一空一切空，而真空体上本无蕴、处、界，及谛、缘、度等诸法，是谓究竟智慧到彼岸也。‘心’者，直指法体，上云彼岸原非他物，即一切群生本有真空心体是也。诸般若中广说空义，而不云空即是心，乃如来之密意。惟此经直下指出，分明显露，更无覆藏。谓此智慧所到彼岸，非是别法，即是当人本有真空心体也。‘经’，即文字般若，乃心佛所说，能诠如上智慧到彼岸真空心体之义，谓之为经。具贯、摄、常、法四义，具如常解。</p>
<p><b><span style="color:teal">观自在菩萨，行深般若波罗蜜多时，照见五蕴皆空，度一切苦厄。<span lang="EN-US"></span></span></b></p>
<p>此四句，乃一经大纲，犹诸经之发起序也。初句，举能修之人。次句，显所修之法。三句，明所照见之理，此理即深般若，乃真空实相也。四句，验所断苦果。举苦，业、惑在其中矣。初、‘观自在’者，观，谓能观之智，即经中照字。自在，谓见理断惑，即经中见蕴空而度苦厄，故受以自在之名。菩萨，如常解，大心凡夫即是其人也。次、‘行深般若波罗蜜多时’者，行，即修行。深者，对浅而言，以是不共般若，超出三乘，故深也。时，谓正当修般若之时，即照见之，非前后也。三、‘照见五蕴皆空’者，照乃观照工夫，即观照般若也。五蕴皆空，乃所观理境，即实相般若也。见者，以照之既久，豁然洞见，五蕴缘生，虽幻有其相，而性本空寂也。四、‘度一切苦厄’者，谓未见蕴空时，认蕴为实，起惑造业，苦报牵连，相续不绝；一见蕴空，人法俱丧，无造业者，无受报者，一切苦厄，如汤消冰，故云度也。不唯度凡夫分段苦，而三乘变易苦悉皆度脱，故云一切也。此经所以为深般若者，以其不依三乘渐次修习，唯令大心凡夫于五蕴中直下顿见真空实相，一切生死苦厄，即时度脱，直截痛快，莫逾于此，读者毋忽！</p>
<p><b><span style="color:teal">舍利子！色不异空，空不异色；色即是空，空即是色。受、想、行、识，亦复如是。<span lang="EN-US"></span></span></b></p>
<p>照见五蕴皆空一句，释迦老子已劈腹剜心，倾尽无余，更复何说！但蕴空之旨，理会尤难，毫厘有差，天地悬隔。凡夫著有；二乘耽空；地前空乱意菩萨犹疑灭色取空，或云空在色外，或云空是物，不能克证真空心体。故世尊呼舍利弗而宣明之。舍利弗，乃如来大弟子，智慧第一，欲说大般若法，须告大智慧人，苟非其人，浪授何益。所云照见五蕴皆空者，须知蕴之与空，原非二物。且举色而言之，‘色’者，即真空中幻出，何‘异’于‘空’。‘空’者，即幻色之空，何‘异’于‘色’。然云不异，犹似两物相比而云不异，恐迷者依然看作两橛，故又反覆申明云：幻‘色’，举体‘即是’真‘空’；真‘空’，举体‘即是’幻‘色’。如波即水，金即器，原非两物，只是一法也。色法既尔，‘受’等四蕴亦然，故云‘亦复如是’。此中虽唯举五蕴，而根、尘、识，谛、缘、度，及佛果菩提，乃至八十一科，皆在其中。故大般若云：一切智智清净，无二无二分，无别无断故。志公和尚云：以我身空诸法空，千品万类悉皆同。而寿昌无明师翁亦云：色即是空，空即是色；受想行识，亦复如是。空，即心也；色、受、想、行、识，亦心也。所以凡所见色，皆是见心。首楞严云：一切世间诸所有物，皆菩提妙明心体。此心一悟，无色无受想行识，无眼耳鼻舌身意，乃至无智亦无得。一即一切，一切即一，若能如是，何虑不毕。又被这老子一口道尽矣。</p>
<p><b><span style="color:teal">舍利子！是诸法空相，不生不灭、不垢不净、不增不减。<span lang="EN-US"></span></span></b></p>
<p>上明即色即空，意已玄极。而世尊又呼舍利弗告以诸法空相者，欲发明真空之体，令人深进，彻法源底也。‘是诸法’，指上五蕴等诸法。‘空相’，即五蕴等空相。空而言相者，乃无相之相，是诸法实相也。生灭等三对，意谓五蕴空相，本无有‘生’，云何有‘灭’。本来不‘垢’，云何有‘净’。本不曾‘增’，云何有‘减’。不变不易，性相常然。众生见诸法缘会而生，缘散而灭，迷之则垢，悟之则净，在凡则增，在圣则减者，乃翳眼见空花；而诸法空相中本来无有，故皆以‘不’字不之。</p>
<p><b><span style="color:teal">是故空中无色，无受想行识。无眼耳鼻舌身意，无色声香味触法。无眼界，乃至无意识界。无无明，亦无无明尽；乃至无老死，亦无老死尽。无苦、集、灭、道，无智亦无得。<span lang="EN-US"></span></span></b></p>
<p>‘是故空中’者，承接上文而言。上云诸法空相，无生灭垢净等，以是之故，‘空中’本‘无色受想’等，无五蕴也。‘无眼耳’等，无六根也。‘无色声’等，无六尘也。根尘合为十二处。‘无眼界，乃至无意识界’，无十八界也。此首举眼根界，而末举意识界，乃至二字，含摄中间十六界，乃文之巧也。已上蕴、处、界三科，乃凡夫法，真空中本来无也。‘无无明’等，无十二因缘也。无无明，无流转法；‘无无明尽’，无还灭法。‘乃至无老死’二句亦然。上句流转，下句还灭也。此中流转、还灭二门，皆举首尾二缘，乃至二字，该摄中间行、识、名色、六入、触、受、爱、取、有、生等十缘，此乃缘觉所修之法；真空中不唯无流转，而还灭亦无也。‘无苦集灭道’，无四谛也。苦、集，世间因果。灭、道，出世间因果。谓知苦断集，证灭修道，乃声闻所修之法，真空中不唯无世间苦集，而出世灭道亦无也。‘无智亦无得’，无菩萨法也。智，即能修六度之智，以智修度，故达彼岸。六度，因也。得，即果也。以修六度故，得菩提、涅槃二果也。真空中不唯无六度，而菩提、涅槃亦无也。夫无凡夫法，无缘觉法，无声闻法，无菩萨与佛法，大般若云：设有一法过于涅槃，我亦说如梦幻，此其所以为深般若也。六祖大师云：本来无一物，何处惹尘埃。永嘉云：了了见，无一物，亦无人，亦无佛，大千沙界海中沤，一切圣贤如电拂。此离心意识境界，唯真智方能照见，非言说可了也。问曰：上云色即是空，空即是色，可谓圆且妙也。乃又进舍利弗而告以诸法空相，云无生灭垢净，无蕴处界谛缘度等诸法，得无似拨去诸缘而取色外之空，与上即色即空之旨相背戾乎？答曰：子不达真空也！何者？盖蕴等乃一期幻缘，空乃究竟实际；蕴等生于空中，譬如片云点太清里，虽太清的体是云，云当体即是太清，而太清究竟清净，岂受点染乎！云居膺禅师云：如人头头上了，物物上通，只唤作了事人，终不唤作尊贵，将知尊贵一路自别。噫！可为智者道也。虽然，维摩诘经云：若见无为，入正位者，不能复发阿耨多罗三藐三菩提心。所以大智之士，虽至此而不作证。何者，此是学位，非证位也。</p>
<p><b><span style="color:teal">以无所得故，菩提萨埵，依般若波罗蜜多故，心无挂碍；无挂碍故，无有恐怖，远离颠倒梦想，究竟涅槃。三世诸佛，依般若波罗蜜多故，得阿耨多罗三藐三菩提。<span lang="EN-US"></span></span></b></p>
<p>此一节，乃学般若菩萨转位就功，为法门之大关□，不可不知。‘以’者，由也。‘无所得’者，即无智无得也。‘故’者，起后之辞。若未到此无所得之地，只是博地凡夫；苟至此而便作证，则堕二乘窠臼。惟大心凡夫，亲至无所得之地，而即于那边转身，用无所得而为方便，入世出世，即事即理，了无挂碍，无生处度生，而究竟无生可度；无佛处作佛，而究竟无佛可成；圆满菩提，归无所得，此所谓世出世间胜丈夫，即菩萨诸佛是也。‘菩提萨埵’，乃具足梵语，今略去提、埵二字，而但云菩萨，盖顺此方文势也。‘依般若波罗蜜多故，心无挂碍’者，依者，遵用也。般若波罗蜜多，即无所得也。心无挂碍者，回真入俗，权实双流，事理并运者也。大般若经云：如金翅鸟，飞腾虚空，自在翱翔，久不堕落；虽依于空戏，而不据空，亦不为空之所碍。夫依空而不据空，则不尽有为，不住无为也。不为空所碍，则不为有碍可知。华严所谓甚深无碍智是也。若未得此智，居空，空碍；涉有，有碍；以有碍故，便生‘恐怖’。恐怖有五：一不活怖，二恶名怖，三死怖，四堕恶道怖，五大众威德怖。以有怖故，便起‘颠倒梦想’，无中见有，有中见无，妄兴苦乐，生颠倒见，以得此无所得般若故，则心无挂碍，无恐怖，离颠倒梦想，而证‘究竟涅槃’。涅槃，此翻圆寂。谓德无不备，障无不尽，乃诸佛之断果也。‘三世诸佛，依般若波罗蜜多故，得阿耨多罗三藐三菩提’者，谓不独菩萨依之而究竟涅槃，诸佛亦依之而得菩提也。阿，云无；耨多罗，云上；三藐，云正等；三菩提，云正觉。乃诸佛之智果也。菩提萨埵，乃三世诸佛之因，举因验果也。三世诸佛，乃菩提萨埵之果，举果验因也。菩提、涅槃各举一种，互相该摄。至此果满因圆，究竟穷极，方始克证。何者？此是证位，非学位也。二者皆依般若无得之功也。</p>
<p><b><span style="color:teal">故知般若波罗蜜多，是大神咒、是大明咒、是无上咒，是无等等咒。能除一切苦，真实不虚。故说般若波罗蜜多咒。<span lang="EN-US"></span></span></b></p>
<p>‘故知’者，承接上云，诸佛菩萨，皆依般若得智断二果，以此故知般若是大神咒等。‘神’者，灵妙莫测，能转烦恼为菩提，转生死为涅槃，非‘神’乎？能照见五蕴皆空，非‘明’乎？为诸佛之所师，宁有‘上’乎？凡夫三乘佛果虽无与等，而能等为凡夫三乘佛果所依止，非‘无等等’乎？上显文义，此云咒者，显密之称也。显即是密，密即是显，显密圆通，不可思议，故极其功力而申赞之。‘能除一切苦，真实不虚’者，有二义：一、约法真实不虚，即般若能照见蕴空，度一切苦厄。二、约人真实不虚，即世尊说法，言无虚妄，故叮咛告诫，令人谛信勿疑，依之修行，决不相赚也。</p>
<p><b><span style="color:teal">即说咒曰：揭谛揭谛波罗揭谛，波罗僧揭谛，菩提萨婆诃。<span lang="EN-US"></span></span></b></p>
<p>此正说咒辞，‘咒’者，诸佛心法，不可思议，诸天鬼神悉皆敬奉，犹诸经之流通也。若善持之，则观智益明，功力益验。上显说般若，此密说般若。显以慧通，密以定入；定慧圆明，立臻彼岸矣。孤月、毒海、玄印、德光诸禅人，欢喜踊跃，得未曾有，合掌称颂，作礼而去，余亦嗒然忘言矣。次日，诸禅人同录其说呈览，且将谋灾木以公诸人人；余嘉其志，乃为厘正而归之，遂名其说曰请益云。</p>
<p>注：‘灵妙莫测’日本续藏本作‘不可思议’今从庚申本　二‘转’字续藏本俱作‘证’字今从庚申本　‘上显文义’续藏本作‘上云般若’今从庚申本　‘显即是密密即是显’续藏本作‘咒即般若般若即咒’今从庚申本</p>
<p><span style="color:#333399">附补喻弥陀集般若心经句为颂有引<span lang="EN-US"></span></span></p>
<p>宋杭州净思律师，俗姓喻，善画弥陀，杨无为以‘喻弥陀’称之。尝集心经句为颂，今亡矣，乃窃取其意而补之：</p>
<p>自在行深般若时，　　照见五蕴度苦厄；</p>
<p>不异色空即色空，　　受想行识亦如是。</p>
<p>身子欲知法空相，　　生灭垢净了无有；</p>
<p>是故空中阴界无，　　谛缘度亦不可得。</p>
<p>以无得故得菩提，　　般若神明无上力。</p>
<p>般若波罗蜜多心经请益说终</p>
<p><span style="color:#333399">为霖道霈禅师传略<span lang="EN-US"></span></span></p>
<p>道霈禅师，字为霖，福建建安丁氏子，生于明万历四十二年（一六一四）甲寅，十四出家，十八参方，历诸讲肆。后承鼓山永觉元贤禅师衣钵，继鼓山涌泉寺法席，二十余载，大阐宗风，海内瞻依，以为东南一大法窟。</p>
<p>师生平著述四五十种，已收入日本□续藏经者，即有二十二种。清康熙六年，师五十五岁时，始于华严经疏、论，纂其精要，合注本经，历十五载，至康熙二十二年十二月刻成，藏之石鼓名山，传之阎浮后世，时年已七十。八十岁时，复纂法华经文句，成纂要七卷，阅三年告成，八十有三矣。康熙四十一年（一七六二）圆寂，寿八十八。</p>
<p>此外尚有：仁王般若经合疏三卷、般若心经请益说一卷、四十二章经指南一卷、遗教经指南一卷、阿弥陀经略解一卷、□山警策指南一卷、圣箭堂述古一卷、禅海十珍一卷、餐香录二卷、秉拂语录二卷、还山录四卷、法会录一卷、旅泊庵稿四卷、续净土生无生论一卷、及开元语录、净土指决等行世。</p>
