<p align="center" style="text-align:center"><b><span style="font-size:36.0pt;color:#FF6600">雪庐老人净土选集—述学语录<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">李炳南老居士主讲</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">弟子徐醒民敬记<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">净宗简介</a></span></p>
<p align="center" style="text-align:center"><span lang="EN-US"><a href="#a02">念佛断障</a></span></p>
<p align="center" style="text-align:center"><span lang="EN-US"><a href="#a03">预知时至</a></span></p>
<p align="center" style="text-align:center"><span lang="EN-US"><a href="#a04">托梦</a></span></p>
<p align="center" style="text-align:center"><span lang="EN-US"><a href="#a05">生处转熟</a></span></p>
<p align="center" style="text-align:center"><span lang="EN-US"><a href="#a06">说信</a></span></p>
<p align="center" style="text-align:center"><span lang="EN-US"><a href="#a07">真了生死</a></span></p>
<p align="center" style="text-align:center"><span lang="EN-US"><a href="#a08">念佛妙法</a></span></p>
<p align="center" style="text-align:center"><span lang="EN-US"><a href="#a09">恶知识</a></span></p>
<p align="center" style="text-align:center"><span lang="EN-US"><a href="#a10">终日不忘弥陀</a></span></p>
<p align="center" style="text-align:center"><span lang="EN-US"><a href="#a11">造境</a></span></p>
<p align="center" style="text-align:center"><span lang="EN-US"><a href="#a12">须去险心</a></span></p>
<p align="center" style="text-align:center"><span lang="EN-US"><a href="#a13">因地二力</a></span></p>
<p align="center" style="text-align:center"><span lang="EN-US"><a href="#a14">庄严世界</a></span></p>
<p align="center" style="text-align:center"><span lang="EN-US"><a href="#a15">清净世界</a></span></p>
<p align="center" style="text-align:center"><span lang="EN-US"><a href="#a16">放下念佛</a></span></p>
<p align="center" style="text-align:center"><span lang="EN-US"><a href="#a17">择法</a></span></p>
<p align="center" style="text-align:center"><span lang="EN-US"><a href="#a18">信</a></span></p>
<p align="center" style="text-align:center"><span lang="EN-US"><a href="#a19">愿</a></span></p>
<p align="center" style="text-align:center"><span lang="EN-US"><a href="#a20">行</a></span></p>
<p align="center" style="text-align:center"><span lang="EN-US"><a href="#a21">万修万人去</a></span></p>
<p align="center" style="text-align:center"><span lang="EN-US"><a href="#a22">信能现佛</a></span></p>
<p align="center" style="text-align:center"><span lang="EN-US"><a href="#a23">诸佛护念</a></span></p>
<p align="center" style="text-align:center"><span lang="EN-US"><a href="#a24">月光影喻</a></span></p>
<p align="center" style="text-align:center"><span lang="EN-US"><a href="#a25">道自道也</a></span></p>
<p align="center" style="text-align:center"><span lang="EN-US"><a href="#a26">禅与净</a></span></p>
<p align="center" style="text-align:center"><span lang="EN-US"><a href="#a27">法界藏身</a></span></p>
<p align="center" style="text-align:center"><span lang="EN-US"><a href="#a28">华严与净土</a></span></p>
<p align="center" style="text-align:center"><span lang="EN-US"><a href="#a29">法器</a></span></p>
<p align="center" style="text-align:center"><span lang="EN-US"><a href="#a30">改过</a></span></p>
<p align="center" style="text-align:center"><span lang="EN-US"><a href="#a31">二次横超</a></span></p>
<p align="center" style="text-align:center"><span lang="EN-US"><a href="#a32">诸佛皆同一号</a></span></p>
<p align="center" style="text-align:center"><span lang="EN-US"><a href="#a33">名号即法身</a></span></p>
<p align="center" style="text-align:center"><span lang="EN-US"><a href="#a34">观意十事</a></span></p>
<p align="center" style="text-align:center"><span lang="EN-US"><a href="#a35">华严讲前开示</a></span></p>
<p align="center" style="text-align:center"><span lang="EN-US"><a href="#a36">弥陀经为小华严</a></span></p>
<p align="center" style="text-align:center"><span lang="EN-US"><a href="#a37">成佛劫数</a></span></p>
<p align="center" style="text-align:center"><span lang="EN-US"><a href="#a38">当愿众生</a></span></p>
<p align="center" style="text-align:center"><span lang="EN-US"><a href="#a39">方便伏惑</a></span></p>
<p align="center" style="text-align:center"><span lang="EN-US"><a href="#a40">无尽善根</a></span></p>
<p align="center" style="text-align:center"><span lang="EN-US"><a href="#a41">修行之阶</a></span></p>
<p align="center" style="text-align:center"><span lang="EN-US"><a href="#a42">西方合论修持门选</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">净宗简介<span lang="EN-US"></span></span></p>
<p>师曰：末法时期舍学净土法门，莫能成就，经论训之详矣，然如何修学始能有成，诸生不可不知，今分五节，为讲其要。</p>
<p>一者，指归净土，虽可见诸千经万论，然数专经，则有如是三部：一为无量寿经，可谓极乐世界之史籍。二为十六观经，乃修观之法。三为佛说阿弥陀经，乃专授念佛之法。是称净土三经，为净宗之依据。</p>
<p>二者，学佛必求了生脱死，方为正的。他宗须断见思二惑，生死方了，然此二惑，复有多品，学者断惑一品，其难如断四十里之瀑流，是以自古迄今，学佛者多，而成就者少。惟净宗不然，以念佛之功，伏其二惑，即可带业往生极乐世界。阿弥陀经云：‘彼佛国土，无三恶道’，既云无三恶道，是知尚有人天善道也。人天善道，乃具足见思之凡夫，是知伏惑即可往生也。一经往生，即了分段生死，此为净宗之义旨。</p>
<p>三者，往生极乐，胜妙无穷，举其要者，一为往生而后，即得神通，经云：‘其土众生，常以清旦，各以衣襟，盛众妙华，供养他方十万亿佛，即以食时，还到本国。’如无神通，何克臻此。二为彼国之水鸟风树罗网，皆演妙法，是故一经生西，惟有进境，而无退缘。三为极乐世界，皆是诸上善人，生西之人与之俱会一处，不论工夫深浅，皆得成就。四为极乐国中，多有一生补处，娑婆之补处菩萨，今惟弥勒，而极乐之补处，多至不胜算数。</p>
<p>四者，净宗念佛，约有四法，一为持名，二为观像，三为观想，四为实相。前三为事念，后一为理念，所求皆是一心不乱，然亦有事理之分。事一心，伏见思。理一心，断见思。惟持名一法，虽属事念，亦可得理一心，实为三根普被之法门，又称为径中径又径，是以莲池大师专主持名一法。</p>
<p>五者，持名念佛，亦分多门，要皆求得一心不乱。一心者，变千心万心而为一心也。众生之心，念念生灭，不得归一，故有生死流转，若得一心，则动念即是佛号，往生必矣。不乱者，八风不能扰乱也。众生遇事心烦意乱，不能自主，一旦临命终时，识田善恶种子，纷起现行，乱之尤甚。是以经云，心不颠倒，即得往生。然则持名念佛，如何始得一心不乱，此即持念‘南无阿弥陀佛’六字洪名，或持念‘阿弥陀佛’四字洪名，朝暮定时念，余时散念，无论定念散念，皆须紧持一句佛名，念念不断，不杂异念，久之，惟一佛念，即可得一心不乱矣。初学求其不杂异念，至为困难，可以记数为方便之法，即记念佛之数，其法以三、三、四为十，由十而二十，而三十，以至一百，复从头记数，如此可无杂念。</p>
<p><a name="a02"></a><span style="color:#333399">念佛断障<span lang="EN-US"></span></span></p>
<p>华严云：‘摭重障山，见佛无碍。’师曰：华严会众程度不一，所见佛身自亦不等，其程度最高者始见佛之法身。惟究其实佛之法身无相无碍，遍一切处，众生本当举目即见，然而皆不得见者，以有障碍故也。如试以薄纸遮蔽两目，则诸景物即不见矣，必待去此薄纸，始复旧观。是故众生欲见佛身，必断除障碍而后可。</p>
<p>惟众生之障，非如薄纸，乃深重如山，亦非由他人所加，乃自心所生，复障自心。是障约有二名，一为烦恼，一为所知。所谓烦恼，即贪嗔痴等。尤以痴之一字，除之极其不易。此三者为学佛之大障碍，故古德常劝修行人云：‘勤修戒定慧，息灭贪嗔痴’。所知障者，障所知也。众生之心本自清净光明，宇宙人生万事万理皆为所知，然以有此障碍，则皆不得而知。此障随烦恼而生，有烦恼障即有所知障。众生之心既障于烦恼与所知，则如身入黑暗宝藏，所触虽然皆是妙宝，奈以不见不知，反致处处有碍，事事行之不通，其于佛身自必视而不见。</p>
<p>烦恼障，可以四分言之。一为分别烦恼：众生在此世间，不遇正法，惟受邪知邪见之蛊惑，妄生分别，始终囿于邪知邪见之门，无由而入解脱之道，是为分别烦恼障。今世众生障于此者，尤为深重。二为俱生烦恼：此为与生俱来之障碍。常人每谓小儿天真，可无烦恼。实则众生无始以来，轮回六道，烦恼无尽，故虽为初生之小儿，亦是携其累劫以来之一团烦恼，何天真之有可言。三为种子烦恼：众生于外界事物，耳濡目染，皆落八识田中，而为种子。今人所处之环境，无非杀盗淫妄，此种事物，经与诸根接触，一一落入识田，而为自家种子矣。四为现行烦恼：众生所见杀盗淫妄，虽非自我造作，然既落入识田，为自家种子，则遇缘即在自己心田发芽成长，亦即于不知不觉间而起杀盗淫妄之念，进而行其事实，以造生死重罪，长劫轮回。</p>
<p>所知障者，亦有分别、俱生、种子、现行之四种，乃指心理不净而言，如念佛而起昏沉，即是所知障作祟也。</p>
<p>此二重障，累世增进，愈增愈重。经文况之如山，尚是小而言之，实为弥满性天。欲求断除极为困难。此二障之分别障为见道断，即大乘登地菩萨，或见佛性者，始能断之。其俱生二障为修道断，即遇善知识示以修行法门，依之修持，可以断之，如修念佛法门，亦即是修道断之。其现行之二障，为地地断，即证得一地，始断一地，证得如何境界，即断到如何程度。惟种子之烦恼所知二障，断之极难，如种子深藏地下，须到金刚定始能断之。</p>
<p>二障断已，尚余习气，亦有分别俱生种子现行四种，不能详释，惟须断除粗重习气，始见佛之法身。</p>
<p>末法众生，欲摧如此重障，而见佛身，谈何容易，良以一切法门，皆是自力，惟净土念佛法门，合自力与佛力，求其带业往生，始有希望。是以台中主修念佛法门，他人或讥台中为老太婆念佛教。实则法无高下，以能当生成就者为佳，犹之药无良窳，以能对症起苛者为上，华严会众，尚须普贤十大愿王导归极乐，末法时代，如非大权应世之人，何能舍老实念佛而能成就。</p>
<p><a name="a03"></a><span style="color:#333399">预知时至<span lang="EN-US"></span></span></p>
<p>有问念佛预知往生时至者，其于一心不乱，得耶否耶？师曰：甚难断言，以余所见者，观其平素行止，似未得也，然何以预知，历代祖师亦未明示，窃以净宗为二力法门，注重与佛感应道交，念佛之人，心光乍露，方与弥陀合一之际，则能预知时至，是为离念灵知。世人之在两地相思者，若其一人罹于不幸，其另一人心亦不安，何谓其然，科学亦不得解，盖科学唯讲色法，若合心法言之，其理自明。</p>
<p><a name="a04"></a><span style="color:#333399">托梦<span lang="EN-US"></span></span></p>
<p>有问往生西方之人，亦得回娑婆托梦否？师曰：修净业者，往生之前，必须放下万缘，一心念佛，往生后，若断见思惑，则证罗汉果，心无挂碍，否则为人天，仍须放下万缘，制心一处。梦是意识之起现行。女子盖不曾梦为新郎，男子亦不致梦作孕妇，以无此意识故也。托梦者，当由彼此念念不释以致之，即所谓之感应。生西之人，既无挂念，此方亲友虽感，而彼不应，故无托梦之事。然有例外，明之袁中郎，一日梦见其兄，已往生者，导游西方边地，得窥胜景，后著西方合论，盛道其事，是托梦也。惟此非由情识，乃为度有缘之人，出于愿力也。</p>
<p><a name="a05"></a><span style="color:#333399">生处转熟<span lang="EN-US"></span></span></p>
<p>有问如何念佛始得往生？师曰：往生可必者，为能断惑。行人结七念佛求得一心，即在断惑也。不然，亦须伏惑，凡夫临命终时，前六识不行，第八识离身之顷，生前宿世善恶业种，竞起现行，如摇彩券然。现行者为善种，则投生人天，恶种则堕三途，念佛而至断惑，此际现行者，纯为佛号种子，故必得往生。若未断惑，但纯执持佛号，不复新加恶种，其旧业种，深伏于下，是为伏惑。命终之时，无论如何摇动，唯佛种先起现行，亦得带业往生。然今人伏惑亦不易得，一日二十四时，念念皆入新种，纵念佛一小时，尚余二十三时，所入新种，无非内起贪嗔痴，外造杀盗淫，佛种与惑业种，孰多孰寡，孰为能伏，不问可知矣。修圣人之道，慎勿自欺，惑既不能断，又不能伏，为复如何，惟得一熟字而后可。禅宗祖师常谓：‘生处转熟，熟处转生。’人所熟者，贪嗔痴慢疑，杀盗淫妄酒也。所生者，一句阿弥陀佛也。净业学人，若以一句弥陀，日日熏习，由生而熟，亦得往生。欲求其熟，自须多念，然在家之人，不能终日念佛，当另开方便，即求事业净业各不相妨。例如诸生在学，听课实验，其心即定于听课实验，此即制心一处。与参话头同功，事止，而佛号继之；或在工作时，忽遭他人掌掴，不遑究诘，先念弥陀；甚或面临枪击，亦不遑恐惧，但先念弥陀，是谓之熟。熟至自然，亦即伏惑矣。今人业障多，克期求证，因缘难具，可行者，其在如是方便而已。</p>
<p><a name="a06"></a><span style="color:#333399">说信<span lang="EN-US"></span></span></p>
<p>学子请示信字之义，师曰：学佛之历程，为信解行证。凡治百艺，不信不入其门，何况学佛之大道。故经云：‘信为道元功德母，长养一切诸善根。’惟既信矣，尚须解理，于善恶邪正之途，明辨不惑，始为正信，否则谓之迷信。然信正而未深，犹未可恃，若遇称讥毁誉，利衰苦乐之境，仍易为之退转，必俟八风不动，始称深信，如此方登真信不退之地。学者若树真信之基，惟须闻思并进，闻者闻善知识之宣讲佛经，思者自行思虑研求也。行之既久，自必深信不疑。然此深信不疑之事，究为何者？曰：一者深信当前之苦，天灾人祸，烦恼生死，交相煎熬，苦不堪言。二者深信此生不度，命终必堕三途。试思举心动念，皆是三途业种，而欲不起现行，有是理乎，可畏孰甚！三者深信欲破轮回，惟求佛法。世间一切外道，力皆不出三界，如陷火宅，自救之不暇，何能救人救世。四者深信不离佛法，自有光明前程。吾人当前所受之苦，皆是惑业所感，如依佛法修持，必能转苦为乐，化暗为明，远景无限。五者深信修道之乐。常人生活，不离饮食，学佛之人，不离佛法，不然，则有不能生活之感，斯可谓之乐道矣。六者深信念佛法门功德之利不可思议，惟佛与佛乃能知之。故修此法门者，为一切诸佛所护念，一句阿弥陀佛，定念散念，念念增信，永不退心，净业必能成就。学者苟能如是起信，自感若离佛法，则业海茫茫，前途黑暗，若与佛法念念不离，自得无边妙乐。信之一字，根力何如。</p>
<p><a name="a07"></a><span style="color:#333399">真了生死<span lang="EN-US"></span></span></p>
<p>师曰：佛陀应世之因缘，在了众生之生死大事。诸生学佛，直承此一因缘，方不辜负佛恩。惟生死大事，凡夫不解，故为不了。二乘但了分段，故为半了。必俟大乘行满，无明尽去，二死永亡，方为真了。此依通途法门，循序渐进，须经三僧祇劫。若修净土法门，一经带业往生，即了分段生死，行持不退，继了变易生死，是为特别法门。今值末法时期，惟修此一法门，当生始有成就。他如时尚之禅宗唯识，虽有助于文笔口才，然若求了生死，则无其分。何也？参禅唯识，皆须自力断惑。禅须大死一番，通彻三关，否则禅在口头，或为野狐，生死毫不自主。以言唯识，须修五重观法，一观未成，形寿已尽，成就何期。净宗则合自力佛力，谓之二力法门，故能当生成就。修此法门，须具三要，即信愿行也。净土之法，上智下愚，甚易起信，中根之人信之甚难，故为难信之法。今之学者，多为中根，于此须具三信。一信佛语不虚。凡夫语多虚妄，或为智力所不及，或为名利所驱使。佛具一切种智，万德庄严，为世所尊，故为如语者，实语者。二信极乐实有。娑婆世界，为众生业力所成。极乐世界，为弥陀愿力所成。孰实孰幻，至为显然。凡夫反谓娑婆为实，极乐为幻，病在障于所知。学者须具超凡知见，方能入道。三信我修决成。极乐世界，不出吾人之本心，修持如法，决定往生。如是信已，须发三愿。一者生死心切，专求往生，精诚感通，有愿必遂。二愿当生成就。众生得人身难，闻佛法尤难，闻净土之法，难之尤难。今者既闻此法，不求当生成就，更待何生。三愿广为人说。净土大法，自了之人不得往生，是以学者必须就其所知，普宣弥陀法音，以期自行化他，同生极乐。净土学人，既具信愿，尤须行持。行有正助，念佛是谓正行，行善持戒是谓助行。正行持念‘南无阿弥陀佛’，即是总持法门，辅以助功，坚持信愿，无始以来，轮回之苦，即可了脱于当生。诸生勉之。</p>
<p><a name="a08"></a><span style="color:#333399">念佛妙法<span lang="EN-US"></span></span></p>
<p>师曰：华严世界，重重无尽，众生八识亦重重无尽，此识不藏华严，乃藏烦恼恶种，一演为十，十演为百，以至无穷，此之谓尘沙惑，纵然学佛，亦汰之不尽，轮回路险，前尘漆黑，可不惧哉。惟有念佛可以救之，以佛号种子从心起念，复落识田，念念相继，即可转识成智，顿见此心原在华严世界海中。是故念佛一法，其妙不可思议。</p>
<p><a name="a09"></a><span style="color:#333399">恶知识<span lang="EN-US"></span></span></p>
<p>师曰：华严深赞念佛功德，会中大士，多为念佛者。如云：‘一切摩尼出妙音，称扬三世诸佛名，彼佛无量神通事，此道场中皆现睹。’念佛则与佛感应道交，华严会众，念何尊佛，何佛即现，若念弥陀，弥陀亦现。末世众生，常谓念佛法门，是老妪之教。出是语者，必为恶知识。远之远之。</p>
<p><a name="a10"></a><span style="color:#333399">终日不忘弥陀<span lang="EN-US"></span></span></p>
<p>师曰：念佛不得其力，则不得一心。一心之不得，临终往生，何能幸致。今之念佛而得一心者，吾尚未之见。何为其然？以有障也。苟欲去其障，惟求净念相继。或以在家学人，须营生计。勤于持名，则荒世务；勤于世务，则间持名。如之何而可。噫！有是疑者，信其未解念佛义也。势至菩萨有喻，佛念众生，与众生念佛，如母子相忆。母之忆子，何妨其操劳；子之奔忙，何妨其忆母。吾人居尘学道，除以朝暮定课持名，余若终日不忘弥陀，自亦终日不荒世务。如此念佛，可谓神念。习之既久，力自得之。</p>
<p><a name="a11"></a><span style="color:#333399">造境<span lang="EN-US"></span></span></p>
<p>师曰：境由心造，然人心之异，详之各如其面，约之有三：世人之心也，圣人之心也，出世圣人之心也。出世圣人之心所造之世界，则为出世圣人之世界。世圣之心所造之世界，则为世圣之世界。世人之心所造之世界，则为世人之世界。造何世界，则居何世界。愿居何世界，则须居何心。居心凡夫，则有生死六道。居心弥陀，则有极乐净土。是故修净宗者，能否往生，不必求征于人，但问自心如何耳。</p>
<p><a name="a12"></a><span style="color:#333399">须去险心<span lang="EN-US"></span></span></p>
<p>师曰：众生心险，诸佛心平。娑婆世界，成于众生之心，故有高山深海。极乐世界，成于弥陀之心，故无惊峰骇浪。心之不同，世界自异。念佛之人，愿就极乐之平，须去心中之险。</p>
<p><a name="a13"></a><span style="color:#333399">因地二力<span lang="EN-US"></span></span></p>
<p>师曰：净宗行人，但知本宗为二力法门，临终蒙佛接引往生，不知此乃果地之二力。欲得其果，必种其因，因者平日持名也。一句弥陀，具摄佛之愿力、我之心力，二力功深，而成极乐净土。如不种因，但望其果，是犹未造新厦，徒愿迁居。是故学者必慎乎因。</p>
<p><a name="a14"></a><span style="color:#333399">庄严世界<span lang="EN-US"></span></span></p>
<p>师曰：世界之庄严，古德分为三类：一者以众宝庄严。凡为供佛，暨利众生之物皆是也。如此道场之炉香瓶花，烛电桌椅，皆是众宝。二者以人庄严。如此道场之人，皆是闻经求慧者，非如舞厅中人之迷昧也，故为庄严。又如举行慈善会者，与会之人，皆具慈善之心，亦是人庄严，惟遂于求道者而已。三者以法庄严。有佛法处，即为道场，以能度化众生，超凡入圣，纵无宝物，亦是庄严。十方世界，无非佛之净土，庄严世界，即是庄严佛之净土，而庄严此心，即是庄严世界。三种庄严，以法为最。回向偈云：‘庄严佛净土’，即是法庄严也。</p>
<p><a name="a15"></a><span style="color:#333399">清净世界<span lang="EN-US"></span></span></p>
<p>师曰：庄严世界，以清净为因。华严所云之清净世界，兼世出世间而言，约分五等净土。其为世间者，一在人间，以五戒为因。一在色空诸天，以欣厌为因，十善行为助缘。厌者厌人间之‘苦粗障’也；欣者欣天上之‘静妙离’也。至于出世，则有罗汉所修之净土，有西方极乐世界之上上净土。所谓‘上上’者，以其易修不退也。是又有二：一为真极净土，惟佛居之。二为未极净土，乃菩萨所居。五等净土，虽皆清净，然非皆臻不退也。于娑婆修大乘法，位有三贤十圣。自三贤至登地，犹有退转，何况人天。七地菩萨仅得其半。必待八地，始得清净不退。而极乐世界之诸上善人，皆清净不退者。往生之凡夫，即与俱会，故谓之上上净土也。学道者，须远离恶知识，亲近善知识，否则无可成之理。弥陀经载，往生极乐者，先会诸上善人，次及念佛之法，足见善知识之要矣。既与上善俱会，即得不退之缘，是为等流果。不解华严，何知弥陀。</p>
<p><a name="a16"></a><span style="color:#333399">放下念佛<span lang="EN-US"></span></span></p>
<p>己酉仲冬，台中灵山寺佛七，师开示曰：修学净土，须求往生极乐。极乐能否往生，端视念佛能否得一心。一心之不得，则不能往生极乐。不能往生极乐，则必堕落三涂。同修今与佛七道场，旨在求得一心，一心既得，则离道场之后，无论顺逆境遇，皆不足以动其心，甚或遭原子厄，亦无害其往生。然则同修今得一心否？余不敢言得也。经云七日一心不乱，语实不虚。余在此道场，宣说已二十年，同修忆持一语，亦得一心，而今犹未者，盖是马耳东风也。今再为述一喻。某处，有一鸿沟，宽数丈，深万寻，东岸有茂林丛舍，西岸乃松竹田池。一日，东林失火，风疾火烈，势在燃眉。忽有善士，为架独木桥，引之西岸，度难通过，又系绳两岸树，以资手援。不意，灾民不舍家财，手提背负，以过独桥，竟皆失足，粉身沟壑。后继者，进退不堪，忽见桥端树偈曰：‘放下来过独木桥，一根绳索把持牢。请君试向沟中看，尸骨为何累累高。’有智者读偈已，遂放财物，得以逃生。此喻为何？东林，娑婆火宅也。沟壑，三涂也。西岸，极乐世界也。灾民，生死凡夫也。家财，五欲六尘也。独木桥，往生极乐之道也。一根绳索，一句弥陀也。同修若问，为何不得一心。须自问：为何不放下五欲六尘？惟余所谓放下，专语于佛七场中，若求行诸道场之外，功浅者势不能也。今但在此七中，放下万缘，一心念佛，自得一心。尔后入世，自能放下，不复退转，往生必矣。愿诸同修，放下一切，一句弥陀，一直念下去。</p>
<p><a name="a17"></a><span style="color:#333399">择法<span lang="EN-US"></span></span></p>
<p>师训明伦社诸子曰：众生大事，即在生死，佛法三藏，无非了众生之生死苦，然世人多不之觉。汝等青年学子，能知此苦，而求了脱，即是觉悟种子，由是勤学佛法，自能生菩提芽，结菩提果。学佛须重行解，解从多门，以求其博；行唯一法，以求其专。博能辨明行程，专则择定行具，行程行具既皆明定，惟须精进以之，方能达其所指。是以吾人所学佛法，初不厌其多，后必归于一，始可与言了生死也。此一法维何？须审时观机而定，若非至利之机，应以三时择取：一于正法时期，以戒成就。二于像法时期，以禅成就。三于末法时期，以净成就。今值末法，吾人自视非机，舍净土一法，莫能成也。此三时者，乃世尊金口所宣，重训后世，若谓此不足取，将不知何者可以为训矣。</p>
<p><a name="a18"></a><span style="color:#333399">信<span lang="EN-US"></span></span></p>
<p>师曰：净宗念佛，首当起信，蕅益祖师尝云：‘念佛工夫，只贵真实信心。’实者信之笃实也，真者信之真诚也，至诚至笃，不伪不杂，斯为真实。所信者何？当如蕅祖所示：‘要信我是未成之佛，弥陀是已成之佛，其体无二。’学者能如是信否？拘谨者不敢承当，高慢者不肯事修，皆无此信。废事修，不惟不能了生死，其陷生死泥沼尤深。昧佛理，则成老媪之教，不能与佛感应道交。信心之树立，何其难哉。然净业之基，必由乎信，故经云：‘信为道元功德母也。’</p>
<p><a name="a19"></a><span style="color:#333399">愿<span lang="EN-US"></span></span></p>
<p>师曰：修净法者，须依祖师所示，一切时中，愿离娑婆，愿生极乐。一切时中者，学人无时或释此愿也。娑婆恶世，生死逼迫，最为可厌。释迦牟尼在此成佛，经三僧祇劫，历尽艰辛，六方诸佛皆赞其甚难。吾人若欲在此成佛，或了生死，实为不自量，故必须厌离娑婆，欣慕极乐。然世之学者，虽知欣厌，而犹耽染五欲六尘，实在娑婆继续生根，何能期其出离？必俟欲尘不染，方能断根于娑婆，生根于极乐。净宗之欣厌，为禅家所不许，此法门不同故也。约禅而论，欣厌皆是妄念，然约净而论，欣厌实为大愿船，必由乎是，始得越生死海，上极乐岸。法门不分，理路不明，何足以语道哉。</p>
<p><a name="a20"></a><span style="color:#333399">行<span lang="EN-US"></span></span></p>
<p>师曰：净宗学人，既具信愿，必事修行。行有正助，正者念佛，在求工夫之精进；助者行善，以求障碍之免除。正助双修，如鸟两翼，不可或无。今之学人，念佛不得其力，皆有亏于助行。苟有一手拂尘，一手撒尘者，人必见而笑之，然则短时念佛长时造业，可笑宁非甚于此者。汝等学子，必欲当生成就，可不慎欤。</p>
<p><a name="a21"></a><span style="color:#333399">万修万人去<span lang="EN-US"></span></span></p>
<p>师曰：古德无欺人之语，永明禅师四料简，谓修净土者，万修，万人去。而后世学人多不能去者，须自问修耶否耶？若未修而求去，是希无因之果。至若修而不去者，亦须自问如法否耶？修不如法，亦不能去。学者求其如法而修，则必勤于求学，以明其理，以理导修，念佛未有不得力也。</p>
<p><a name="a22"></a><span style="color:#333399">信能现佛<span lang="EN-US"></span></span></p>
<p>师曰：华严谓信能示现一切佛。一切佛无量无边，但约为二：一为自心佛，一为他心佛。吾人若真信自心佛，则自心佛现，真信他心佛，则他心佛现，自佛与他佛互现，是谓感应道交。是故阿弥陀经，信为首要。</p>
<p><a name="a23"></a><span style="color:#333399">诸佛护念<span lang="EN-US"></span></span></p>
<p>师曰：华严贤首品，谓若得信心不退，则得无能动之信力，由是诸根清净明利，能远离恶知识，亲近善知识，修广大善行，成就三因佛性之大力，得殊胜决定解，而为诸佛所护念。殊胜决定解，即正知正见，起心动念，皆合佛法，此即信所成就。阿弥陀经流通分，六方恒河沙数诸佛，出广长舌相，劝其众生，当信是称赞不可思议功德一切诸佛所护念经，皆重此信，以有信根信力，始得诸佛护念。不闻华严，难解弥陀也。</p>
<p><a name="a24"></a><span style="color:#333399">月光影喻<span lang="EN-US"></span></span></p>
<p>师曰：修念佛法门者，皆知临命终时，蒙阿弥陀佛前来接引。或疑十方无央数世界众生，愿生西方极乐世界，阿弥陀佛何能与诸圣众，一一现在其前。此可以华严所举月光影三事喻之。月在天，光至地，遇千江万水，则现千万月影，而其体实未尝分诣。无央数世界众生念佛往生，自有无央数弥陀现在其前，而弥陀法身实未尝劳动也。然月光影，虽三而一，以无月，则无光影，佛之接引，亦可谓不来而来。</p>
<p><a name="a25"></a><span style="color:#333399">道自道也<span lang="EN-US"></span></span></p>
<p>师曰：中庸云：‘诚者天之道也。’又云：‘诚者自成也，而道自道也。’世法如是，出世法尤其如是。古德常语人：‘各人吃饭各人饱，各人生死各人了。’其斯之谓也。今人念佛，多昧此旨，但期临命终时，由他人助念，蒙弥陀接引。使无助念，或弥陀不引，将若之何。佛法八万四千门，皆自道也。净宗虽曰二力法门，若舍自力，不净其心，唯希他力，助念云乎哉，二力云乎哉。</p>
<p><a name="a26"></a><span style="color:#333399">禅与净<span lang="EN-US"></span></span></p>
<p>师曰：禅与净，理同而事异。参禅必重乎疑，小疑小悟，大疑大悟，不疑则不悟。修净必重乎信，小信小证，大信大证，不信则不证。禅不能解，解则无疑，永不开悟。故参禅者不悟不得阅经。净必须解，解则明理，明理则信，信则愿之切，而行之深。故修净者，初学必须研经。法门不同，入处自异也。</p>
<p><a name="a27"></a><span style="color:#333399">法界藏身<span lang="EN-US"></span></span></p>
<p>师曰：法界藏身阿弥陀佛，遍一切世间。一切世间约为三类：一器世间，无尽虚空国土矿植等物是也。二有情世间，九界众生是也。三正觉世间，佛之境界是也。含三类世间而为法界，故无处不有弥陀法身。吾人眼之所见，耳之所闻，无一非弥陀。念佛之人，但去自心障碍，何患不能见佛。如燃此一炷香，即是法界藏身。然则是香既为弥陀，燃之宁非燃佛？应知香为假相，执相何能见佛。金刚经云：‘若见诸相非相，则见如来。’学者参之。</p>
<p><a name="a28"></a><span style="color:#333399">华严与净土<span lang="EN-US"></span></span></p>
<p>华严偈云：‘诸法无真实，妄取真实相，是故诸凡夫，轮回生死狱。’师曰：或谓华严破净土，例如此偈，似与净土相违。其实经皆出于金口，何尝自相矛盾。诸佛皆有三身四土。报化，同居，方便，实报，皆有其相，唯法身寂光土无相。有相皆方便，无相始为真实。然真实法唯上根人了悟，若诸佛不以方便，则凡夫众生无由得度。华严但接上根，故专取法身，净土三根普接，故不舍报化。此偈明无相之理，即是弥陀法身，即是极乐寂光净土。由此观之，华严不惟不破净土，抑且助学净土者易得一心。</p>
<p><a name="a29"></a><span style="color:#333399">法器<span lang="EN-US"></span></span></p>
<p>师曰：佛法如甘露，众生心如盛器。甘露味无不美，而盛器有净有秽。器秽则甘露秽而恶，器净则甘露净而美。众生心器久矣甚毒，自无始以来，即熏于贪嗔痴，使未涤除，即受佛法，则佛法亦染其毒。吾人念佛，何以不与弥陀感应道交，三毒未除故也，苟能除之，变毒器为法器，法法皆能济度慧命，何况万德洪名。</p>
<p><a name="a30"></a><span style="color:#333399">改过<span lang="EN-US"></span></span></p>
<p>师曰：八四法门，皆须断见思惑，念佛虽云带业往生，实为不能断惑者说也。带业往生之后，仍须断惑，岂在此方能断而不断乎？不然，何须七日以求一心哉。然见思惑断之实难，求其方便可行者，厥为改过也。或谓改过与断惑，岂可相提而论？曰：断惑固难，改过亦不易也。人孰无过，然非贤者，孰能自见其过？过而不能见，而能改之乎？是以难也。虽难，可勉行之。行之安然，即是断惑。修道譬如行远，要必自迩也。勿以改过无关断惑，果能不见人非，但见己过，必欲改之，改至无可改已，复何有见思惑欤？</p>
<p><a name="a31"></a><span style="color:#333399">二次横超<span lang="EN-US"></span></span></p>
<p>师曰：修净土法门，求生西方，可横超娑婆三界，当生了脱生死，净宗学者多能知之。然往生之后，犹有殊胜者焉。诸佛之四土，不容躐等，而弥陀四种净土，可由同居横超寂光。寂光即佛之境界。娑婆成佛须经三僧祇劫，修学净土但经二次横超，即履佛位。是以弥勒菩萨劝众生西。世之修唯识者，不愿生西，但愿往生弥勒内院，能符慈旨乎。太虚大师初亦愿生弥勒净土，后则改愿西方，实为后世范。</p>
<p><a name="a32"></a><span style="color:#333399">诸佛皆同一号<span lang="EN-US"></span></span></p>
<p>师曰：华严十住品，法慧菩萨以三昧力，十方各千佛刹微尘数世界之外，有千佛刹微尘数诸佛，皆同一号，名曰法慧，普现其前。菩萨心在定中，无时空妄相，故有如是诸佛普现其前。佛佛道同，故能皆同一号。号由菩萨信念而定，在此方信弥陀，则释迦即号弥陀，若在西方信释迦，则弥陀即号释迦。不惟此也，诸位学净土者，亦可自号为弥陀。观经云：‘是心是佛’，心念弥陀，念念相应，即是弥陀。心真身妄，心为主人，身为屋宅。主人既是弥陀，屋宅著其名号，有何不可。诸位如是承当，举念言行，皆知自重，成就自易。</p>
<p><a name="a33"></a><span style="color:#333399">名号即法身<span lang="EN-US"></span></span></p>
<p>师曰：华严明法品云：‘常念诸佛，心无暂舍，了知音声体性平等。’足征诸大菩萨皆常念佛。惟其所念者，非一尊佛而已。然文殊普贤，则皆专念弥陀。念佛之法殊多，约而言之，有持名、观想、观像、实相四者。而四法中复开多门，如以观想念阿弥陀佛，则或观想佛之三十二相，或观想四十八愿，或观想其他种种功德，皆是观想念佛。诸法以持佛名号为易为速，故谓之径中径又径。然无论何法，皆须心无暂舍。心无暂舍者，非谓终日念佛不务一业，乃一切事业皆为念佛也。讲经听经，固当为念佛而讲而听，凡为四民百业，亦无不作念佛想，斯谓心无暂舍。了知音声体性平等者，了知即彻知，音声即佛号，体性即佛之法身。音声与体性平等，即是名号与法身平等。了知名号即是法身，则吾人日日所念之弥陀名号，即是弥陀之法身，若不以为然者，即当面错过也。或问余念佛有以异于人者乎？当于音声体性平等处悟之。</p>
<p><a name="a34"></a><span style="color:#333399">观意十事<span lang="EN-US"></span></span></p>
<p>师曰：华严梵行品‘观意十事’一段，闻之有助于念佛。念佛注重一心不乱，心难知，先知其意可耳。意者意识，八识中之第六识也。识为心王，王必有臣，以为所用，谓之</p>
<p>心所，王所相应，方能起用。念佛未能一心，但能一意，自著其功。‘观意十事’者，谓观意是觉、是观、是分别、是种种分别、是忆念、是种种忆念、是思惟、是种种思惟、是幻术、是眠梦。如是十事，皆非梵行，皆心所而已。心所五十一种，分为六位，谓遍行、别境、善、根本烦恼、随烦恼、不定。觉为寻，观为伺，其与睡眠梦，皆为不定，其余分别等七者，皆为别境。别境有五：一欲、二胜解、三念、四定、五慧。念者，谓于曾习境明记不忘。知此念已，则知所以念佛。吾人念佛，即是第六识与念心所相应，明记阿弥陀佛，而不起种种分别。通常所谓正念妄念者，实则念无正妄，端视其明记之境而言也。学佛之人明记所修之法，则为正念，明记余法则为妄念。吾人修念佛法门，明记弥陀洪名即是正念，正念相继，则得一意不乱，能得一意不乱，则能得一心不乱矣。</p>
<p><a name="a35"></a><span style="color:#333399">华严讲前开示<span lang="EN-US"></span></span></p>
<p>戊申之春，师开讲华严，语众曰：世尊说法四十九年，华严成其始，法华成其终，二经皆指归净土。华严普贤行愿品，以十大愿王导归极乐，学者多能知之。法华观世音普门品，亦有偈赞弥陀。英国学者克尔恩氏，依梵本译成英文之实法莲华经，复由中国吕碧城居士译为华文，篇末多偈七首，皆赞扬弥陀之功德，其最后二偈云：‘至尊阿弥陀，宝座莲华上，花中放光明，照耀最无量。赞彼功德藏，三界无能比，彼为宇宙师，我辈速依倚。’吕居士曾谓为莲宗有力之证，不亚于华严之普贤行愿品。故知释迦如来一代时教，自始至终皆重净土。而华严义理，汪洋冲融，广大悉备，非有大因缘，尤不可得而闻也。台中同修今得而闻之，实由二十余年听经之功德而然，甚愿珍重，求其毕听，得其指归，心开意解，往生也，成佛也，皆利赖之。</p>
<p><a name="a36"></a><span style="color:#333399">弥陀经为小华严<span lang="EN-US"></span></span></p>
<p>师曰：华严法会六种成就中，主成就难解。此经七处九会，究以何身为主？通常所闻，法身佛不说法，然此经演自毗卢遮那，即是法身所说。而法身横遍十方，竖穷三际，故十方三世无不有法身演说大法，第以凡夫如盲如聋，不能闻见耳。阿弥陀经云：‘从是西方，过十万亿佛土，有世界名曰极乐，其土有佛，号阿弥陀，今现在说法。’然自是以后，至全经演毕，仅众鸟演三七道品，余未见有弥陀一语，究说之法维何？不无疑问。今闻华严，乃知西方净土，无处不是弥陀法身，亦无处不是弥陀说法，故可谓弥陀经为小华严也。</p>
<p><a name="a37"></a><span style="color:#333399">成佛劫数<span lang="EN-US"></span></span></p>
<p>师曰：云音净月菩萨，颂佛因地修行云：‘清净勤修无量劫，入于初地极欢喜。’常闻三祇成佛，此云登地之前即修无量劫者，华严如实说也。修菩萨道，例经三贤十圣，修之甚难，必具忍力，方能勤修，否则世法亦不能成，遑论学佛。忍有五种，澄观祖师引仁王奉持品，初为伏忍，为下中上，下忍十住，须经一僧祇劫，中忍十行，经二僧祇，上忍十回向，经三僧祇。初极喜地至第三发光地，为信忍，此时佛理已明，不复迷惑，故为信忍，经四僧祇。第四焰慧地，至第六现前地，为顺忍，至此已趋自然故也。第七远行地，至第八善慧地，为无生忍，净宗学者，常念花开见佛悟无生，然未至其境，不知其义也。至第七地，须经十僧祇，八地千僧祇，九地万僧祇，十地百万僧祇。由此观之，地前之贤位已历三僧祇劫，然经注多说三祇成佛者，疏谓地前菩萨，二乘圣者，见初入地，皆谓究竟，故说三祇成等正觉，亦佛随宜。而宝云经云，实经无量阿僧祇劫也。修大乘法，成佛时劫，如是遥远，孰敢发心。佛悯众生志微力薄，故说阿弥陀经，为开当生成就之法，又在华严以普贤之愿导归净土，其他经论亦是处处指归。近代杨仁山居士，教尚华严，行尚弥陀；梅撷芸大士，教尚法相，行在弥陀；圆瑛老法师力阐楞严，而自署三求堂主人，三求者：求福求慧求生净土也。余讲经已四十余年，愈知弥陀愿力之伟，今日不念阿弥陀佛，不求往生极乐净土，而欲当生解脱轮回者，不明理也。</p>
<p><a name="a38"></a><span style="color:#333399">当愿众生<span lang="EN-US"></span></span></p>
<p>师曰：净行品长行问所得之果，偈答得果之因。每偈皆有‘当愿众生’之语，足知愿力之为要也。净宗念佛，孰能二六时中不离洪名，每日念四小时者，已不多得，纵念四小时，尚有二十小时，又当如何？惟济之以愿可耳。无论士、农、工、商，皆可以其三业化为愿力，如此终日繁忙，终日不离其愿，乃知念佛不碍世事，世事不碍念佛。此品百余首偈，皆说发愿之事。惟菩萨之愿皆望众生而发，不为众生，其愿也小。小愿不能得大果。故每偈皆曰‘当愿众生’云云也，吾人学念佛法门，尤须注意焉。</p>
<p><a name="a39"></a><span style="color:#333399">方便伏惑<span lang="EN-US"></span></span></p>
<p>师曰：八行菩萨十善根中，第二难伏善根，谓于佛菩提行得广大解，一切障碍所不能伏。吾人善根尚不足以言难伏，惟须勉强伏惑。惑即烦恼、所知二障。烦恼障能障涅槃，所知障能障菩提，必须断之，方能证果。断惑至难，必先伏惑。伏亦不易，必有方便。迷昧之众，惑而不觉，惟明佛法方能觉之。觉已则须伏之，否则觉如不觉。然财色名食睡，无人不贪，贪之不得则嗔恚，得则贡高我慢，贪嗔痴慢等惑，念念相续，不能自已。惟众生之念，必俟前念心灭，后念方起，一心无二用，如窄水桥，只行一人。若前念烦恼既灭，不待后念烦恼生起，即念弥陀，则烦恼不续。若念念弥陀，则念念不起烦恼，是为伏惑。诸宗以自力伏惑，极其艰难。净宗念佛为二力法门，以自力随佛力，伏惑则易，是为方便。在家虽有谋生之业，不碍念佛。正作事时，一心作事，惑亦不起，事毕即以佛号续之，实不妨求一心不乱。</p>
<p><a name="a40"></a><span style="color:#333399">无尽善根<span lang="EN-US"></span></span></p>
<p>师曰：八行十善根之无尽善根，为一切诸佛之所护念，故云无尽。此至八行位始得成就，净宗不必论位，一句弥陀即具如是善根。弥陀经题为‘称赞不可思议功德一切诸佛所护念经’，流通分云：‘若有善男子善女人，闻是经受持者，及闻诸佛名者，是诸善男子善女人，皆为一切诸佛之所护念。’足见念佛功德不可思议。惟念佛时须以至心与佛相应，始得护念，否则无量光明无从加被。云何相应？喻如写字，笔须触纸，念佛亦然，心须合佛，心光佛光不为凡情间隔，心佛感应道交，是为相应。一念相应一念佛，善根岂有尽哉。</p>
<p><a name="a41"></a><span style="color:#333399">修行之阶<span lang="EN-US"></span></span></p>
<p>师曰：八行菩萨度化众生，了知众生非有，而不舍一切众生界，亦不于众生数有所著。此为圆教之机说法，经文要义在不著相，亦如金刚经云：‘度一切众生，而实无众生可度者。’吾人学力惟在藏教，必须著相而修，以其八识田中含藏无量善恶种子，皆生死因缘。首须诸恶莫作，众善奉行，以善伏恶，令著善相，不堕三途，然不出人天二道。次须去其善相，不生人天，方超六道，此即六祖所云‘不思善，不思恶’也。时当末法，求其不思恶者，已戛乎其难矣，遑论不思善者，今日惟修净土一法，始能当生了脱分段生死。禅宗知识谓：‘智人求心不求佛，愚人求佛不求心。’此亦方便语。经云：‘心佛众生三无差别’，吾人修净土，心佛皆求。老实念佛，即是求佛，去恶行善，力求伏惑，即是求心。学者如此相劝，不论自性众生，他性众生，皆蒙得度，智乎愚乎，执此名相何为哉。</p>
<p><a name="a42"></a><span style="color:#333399">西方合论修持门选<span lang="EN-US"></span></span></p>
<p>国历六十年元旦三日，师在慎齐堂，选讲西方合论修持门曰：此论乃明之袁中郎宏道所编，由蕅益祖师辑入净土十要中，历代祖师赞叹不置，近世印祖尤为称颂。论文甚长，凡十门，今于其第九修持门，选讲三节，以契诸同修所需者。</p>
<p>净土法门，三根普被，讲述亦有三等，然通常十分八九皆讲中下根法，未及乎上根，盖惟恐不能契机，闻之或不入，或退转，故此法门，辄被老媪之教名。合论所讲，三根皆备，今惟讲其上法，诸旧同修，闻经已二十年，当不致退转。近余讲阿弥陀经于善果林，至执持名号，蕅祖要解，主张得理一心，七日即断见思惑，以限于时间，未能尽其义，今可藉此补述之。</p>
<p>净法三要，为信愿行，常人以为不必解理，实为大谬，不解理，事一心亦不易得，遑论理一心，故净宗学人，志其必成者，不能不求开悟。或引永明偈语‘但得见弥陀，何愁不开悟’，遂谓修学净宗者，不须求悟。不知此语是接中下根者，至于上根，持名七日，即能断惑，非悟而何？净宗经典，讲悟之处殊多，惟不显见耳，余昨讲弥陀经，至‘闻是经受持者’，即是讲开悟之理。</p>
<p>所悟者何？观经以心作佛，是心是佛，悟者即是悟此心。不悟此心，则不见道，不见道，如何修道。三藏十二部，但说一真，余皆方便，皆为一真之注解，此一真即是心，若避而不谈，成就难矣。汝等应知宇宙万有，皆现自吾人之心，若喻以电影，心如影片，万法如动影，吾人苟悟此真心，自解一切事理。是须参之，以下开讲论文。</p>
<p>‘（甲）净悟者，行者欲生实净土，当真实参究，如法了悟。’</p>
<p>净是清净，心无烦恼。净始能悟，悟是汝之本来面目。不净则是障碍。实净土者，即是自净其意，心净则土净，心秽则土秽。修行净土之人，应真实参究其心是否清净，非参究其心是何形色也。参究后，方知心染于污，遂如法去之，即是如法了悟。</p>
<p>‘何故？悟是迷途导师，如人入暗，当燃灯炬。’此释必须开悟之理，以悟是迷途导师，是暗路明灯，由此不入歧途。汝等学佛二十年，步步皆入歧途，不然皆有成就矣。或疑余何不示以正路，余示之久矣，奈何汝等未能由之，余之工夫虽不足道，然已不迷于路，是如识古董者，不能造之，但能辨之。</p>
<p>‘悟是净国图引，如人行远，当识邮程。’愿往净国，不藉图引，不识邮程，莫之能达。</p>
<p>‘悟是诸行领首，如人冲坚，当随将帅。’三藏十二部，八万四千法门，首须开悟，悟则入佛知见，故为诸行领首也。冲坚是攻战，不从将帅之令则败北，悟亦如之。</p>
<p>下举十条，闻后须自行参究。</p>
<p>‘一者悟能了知即秽恒净，不舍净故。’汝等但知娑婆是秽土，极乐是净土，不知极乐亦不净，娑婆亦不秽，净秽不在世界，全在乎心，心不净，极乐即不净，心不秽，娑婆即不秽。禅宗六祖谓：‘东方人造罪，念佛求生西方，西方人造罪，念佛求生何国？’后人遂妄谓西方不必生，然阿弥陀经云，极乐皆是诸上善人，岂有造罪者乎？抑祖师不知经乎？是皆后人不了祖师之意也。若不了心净则土净，顷闻极乐亦不净，娑婆亦不秽，亦病断章取义，失之远矣。是以惟悟方知即秽恒净，不舍净故，亦如前喻之电影，为净为秽，一切唯心现也。</p>
<p>‘二者闻净佛国土不可思议，不怯弱故。’往生极乐国土，目不识丁之人，亦侪于七地菩萨。在娑婆修行，别教满三贤位，须经一大阿僧祇劫，一地至七地菩萨，又一大阿僧祇劫，今闻净佛国土如是不可思议，不免怯弱。然此犹小而言之，弥陀经谓极乐多有一生补处，尤不可思议。教分藏通别圆，圆教菩萨分六即位，亦称六即佛，以众生皆有佛性，悟此佛性，则知成佛是理所当然，自应直下承当何必有所怯弱。</p>
<p>‘三者知毕竟空中，因果不失，止一切恶法，不更作故。’既悟本性，则知毕竟空。心经云：‘色即是空，空即是色。’未能彻悟者，但知空，不知有，遂误作善作恶皆是空，由是拨无因果，造三途恶业，而无忌惮，是不知毕竟空之患。吾人眼见空中，似无一物，然原子电子无一不在空中，空中有种种元素，阴阳和合则动，动则现相。毕竟空者，耳闻目见，灵明觉知，而心不动。念佛而心不动，谓之真念佛。不动，则不妄作，无妄作因，则无妄作果。不然，视之虽空而有造作相，有造作相，则有业系苦相。业系苦虽妄亦苦，如梦中被杀，或为虎噬，安得不苦。故毕竟空中，因果不失，善恶报应，丝毫不爽，但有迟速之异，是以彻悟毕竟空者，自止一切恶法，不更造作矣。</p>
<p>‘四者知彼土不去不来，此亦不去不来故。’念佛之旨，在求往生西方净土，然祖师常谓‘生则决定生，去则实不去’。或谓‘去则决定去，生则实不生’。诸如此语，学无根柢者，闻之必见祸。汝等今日闻之，必须善自参究。去则实不去者，念佛之人皆知临命终时，一心不乱，弥陀即来接引。其实弥陀不来，汝亦不去，汝所见者，非来自西方之弥陀，虽非来自西方，然与西方弥陀无异。喻如千江水月，不异天上之月，水月随人往东往西，天月未尝随往。弥陀光中，化佛无数亿，往生之人所见者，乃化身弥陀，至若法身弥陀，实未尝动也。生则实不生者，汝但能一心念佛，虽未命终，而西方七宝池中，已生汝一枝莲。汝勿谓身在此，岂能化生于彼。吾等凡夫虽不能化身，当能化心，例如曾游日月潭者，举念则心现之。此理见释于下文。</p>
<p>‘五者悟佛身量遍满虚空，众生身量亦遍满虚空，如地狱业力，一人亦满，多人亦满故。’地狱业力者，如无间地狱，刑具充满，无论油鼎、刀山、剑树，皆无量无边，其受刑人之身，亦无量无边，故一切刑具，同时服受，一人如此，无数人亦如此，不相妨碍，如一室众灯，光光不碍。佛之法身即是佛心，佛心遍满虚空，故娑婆界尽在弥陀心中。吾人之心亦遍满虚空，故极乐世界，亦尽在吾人心中。明乎此，则知不去不来之理矣。</p>
<p>‘六者闻阿僧祇劫无量诸行，如人说弹指顷事，不惊怖故。’近世科学，亦知时空之为妄，学佛悟明心性，则闻修行成佛，虽须三大阿僧祇劫，实如一弹指顷，故不惊怖。晋王质，入山采樵，见二童子对弈，童子与质一物，如枣核，食之不饥，弈局终，童子示质曰：‘汝斧锈矣，柯烂矣。’质速还家，其童孙亦白发皤皤矣。又如卢生在邯郸梦中，娶妻生子，举进士，作宰相，享富贵数十年，八十岁而卒，原为一梦，旅邸黄粱犹未熟。觉悟之人，闻如此事，自无疑也。</p>
<p>‘七者修十善三福，不住人天故。’毕竟空中，因果不失，故不应作恶，但须行善。既修十善三福，必得人天福报。然得之不享，以之去障，助行菩萨道，是谓福慧双修，化有漏为无漏。</p>
<p>‘八者如觉后忆梦中事，不作有无解故。’金刚经云：‘凡所有相，皆是虚妄。’著相则污本性。净土学人，但知净宗必须著相，不知亦有不著相法。中下根人，但能往生极乐同居土、方便土，故须著相而修。若生实报庄严土、常寂光净土，则视生死涅槃，皆梦中事，解有解无，皆是呓语，然须至法云地，始足以语此。</p>
<p>‘九者如眼见故乡，信不信不可得故。’一切不须著相，西方即汝之本性，即汝之故乡，人之于其故乡也，若谓不信其有，固属妄诞，若谓当信，亦是赘语。</p>
<p>‘十者知法无我，顺性利生，直至成佛，无疲厌故。’万法即我，我即万法，一切佛，一切众生，皆我一人，我亦即是一切佛，一切众生，是即真平等，亦即万法无我，但同一佛性。由是观之，众生未尽成佛，佛亦未能完成，是以释迦牟尼佛，来此世界，八千多次，若已完成，何须再来？众生皆佛身中之分子，必俟悉得成佛，始臻圆满，吾人惟有不疲不厌，自度度他，同证佛果，方云真报佛恩。</p>
<p>‘（乙）净信者。’</p>
<p>信为净宗之首要，八万四千法门，皆尚乎信，然皆不若净宗之特殊。净宗之信，语高惟佛能解，是为智信，语低惟下愚能从，是为迷信。吾人既不能以智信，又不能以迷信，惟须勉强信之，然亦须有信之之道，即是依唯识之比量，信而有征，若比之不得，则须依圣言量。佛语如实，信之则与佛一其心，和其光，当得现量信。诸经恒列信为第一，此居悟后者，以悟则明万法唯心之理，方属真信，真信则无纤毫之疑，佛法始能植其根，得其力，然后八风不动，始谓净信。</p>
<p>‘智度论曰。’</p>
<p>袁中郎为明代文豪，由儒入佛，禅净皆彻悟，曾亲履极乐胜景，晤已往生之兄宗道，后造合论，尚须引经据典，以视后世师心自用者为何如耶。</p>
<p>‘若人心中有信清净，是人能入佛法，若无信，是人不能入，譬如牛皮未柔，不可屈折，无信人亦如是。’无信之人，刚强难化，虽语以大道，暂似发心，不旋踵又萌故态，即如生牛皮之不可折也。</p>
<p>‘又经中说信为手，如人有手，入宝山中，自在能取，若无手，不能取，信亦如是。’信如是重要，是以华严经云：‘信为道元功德母。’</p>
<p>‘昔王仲回问无为子曰：如何念佛得无间断？’经论皆引，又证以事实。净法之要，一为求一心不乱，二为净念相继。念佛无间断，即是净念相继。世学不继，秀才复为白丁，净念不继，则心路如茅塞，不能感通。惟净念相继，非谓不务一业，乃谓运水担柴，不妨净念也。如何不妨？见无为子之答。</p>
<p>‘无为子曰：一信之后，更不再疑，即是不间断也。’于净法，一信而不再疑，难矣哉，必须往生得三不退而后可。若在娑婆修行，纵断见思惑，证罗汉果，犹未之信也，必俟回小向大，修菩萨道，至七地，始云不退。七地以前，其信如羽毛，随风起落不定，七地以后，破一分尘沙惑，现一分真智，即得一分真信，方能信之不疑，亦即念佛无间断矣。</p>
<p>‘仲回欣跃而去，未几得生，还来致谢。’来去自由，有如是者。</p>
<p>‘是故若人修行，未能顿悟，当深植信根，不惊不动。’悟有顿渐，渐如步楼梯，顿如乘电梯，顿闻一而知十，渐闻一而知一二。顿悟之不得，惟求渐悟，渐悟亦不得，惟须信矣。信须植根，吾人非上智，亦非下愚，信依比量与圣言量，日求其理解，解得一分，信入一分，如植树根，日深一日。自信己是极乐中人，不计此方是非得失，如是始有力，八风摇撼，不为惊动。</p>
<p>下举十条，以阐信义。</p>
<p>‘一者信金口诚言，决定当生故。’金口诚言，即是佛言，亦即是圣言量。量如权衡，丝毫不谬。净土法门，乃世尊金口无问自说，十方恒沙诸佛同声赞叹，若复不信，莫如之何矣。</p>
<p>‘二者信自心广大，具有如是清净功德故。’世尊尝谓，众生皆具如来智慧功德，但以妄想执著，不能证得。故成佛作祖，皆是本有，有而不觉，蔽于私欲之故。如镜蒙尘，涤之以药水，镜光乃现，愚人谓光赋自药水。不信自心具有清净功德，何异此一愚人。当知虚空之在心中，犹如片云，点太清里。吾人距日虽遥，举目则见，以日在吾心之故也。极乐亦在吾心，但能去蔽，往生易如反掌。</p>
<p>‘三者信因果如形影，决定相随故。’果之随因，如影之随形，不希其果，唯希无因。因出于动，动则变，变即是果。凡夫三业无能不动者，故无不在因果范畴。涉足于海，辄动全潮，念起于心，辄动法界。念佛求往生者，念即是因，往生即是果，但求无间断，往生必如影之随形。</p>
<p>‘四者信此身形识，及一切世界建立，如阳焰空华，无所有故。’或谓在此方享乐足矣，何必往生西方？岂知此方一切物质，皆聚诸元素，元素散则灭矣。人身亦是四大非有，五蕴皆空。信此身心世界，如阳焰空华，不求往生西方，何乐之有？</p>
<p>‘五者信五浊恶世，寒热苦恼，秽相熏炙，不容一刻居住故。’娑婆八苦交煎，实为万恶之薮，必须速离。前述即秽恒净，非与此言矛盾。前约已悟者言，故心净则土净，此约未悟者言，故净秽当分。娑婆之为五浊恶世，乃众生共业所感，居留之，必同受其苦。纵以世尊之通力，足按大地，示现净土，不按还为秽土。修净之士，悟亦可见净土，然须于定中见之，出定依然秽土。以视西方依正庄严之净土，则此方实不容一刻居住。</p>
<p>‘六者信一切法唯心，如忆梅舌酸故。’准此而论，极乐世界亦在心中，心忆则现之，如忆青梅，则舌发酸味，以酸味本在心中故也。</p>
<p>‘七者信念力不可思议，如业力故。’造善恶业，必得其报。造因时，虽不计果，而果必随之，是为业力。念佛之人，念念不忘西方，其力足以往生，诚能念念不忘，纵在梦中，亦能现境，如孔子之念周公，即得梦见周公。观经观成，无论开眼合眼，皆见弥陀，此即念力不可思议。</p>
<p>‘八者信莲胞不可思议，如胞胎故。’往生西方，莲华化生，相好光明，如赞佛偈所云者。娑婆众生，育于胞胎，五官四肢，犹成于自然，何况莲胞，故云不可思议也。</p>
<p>‘九者信佛无量身，无量寿，无量光，不可思议，如蚁子身，蜉蝣岁，萤火光，同一不思议故。’出生于莲胞，一切不可思议，身大无量，小如蚁子，无量光之与萤火，无量寿之与蜉蝣，皆不可说，不可思议，必俟开悟，方能了然。</p>
<p>‘十者信此身决定当死故。’娑婆之人，或有安适者，然终须一死，死后流转，不往西方，不知当往何道。</p>
<p>‘（丙）净忏者’</p>
<p>忏即是忏悔，无论修学何法，不忏，必无可成之理。等觉犹忏，遑论凡夫。世法如蘧伯玉者，行年五十，而知四十九年之非，亦是忏悔。吾人念佛，工夫不纯，习染又深，忏之犹恐不及，不忏岂有生西之望。不求生西，而望另有成就者，不知几许阿僧祇劫而后可。忏是除旧更新，吾人日日洗濯洒扫，方能日日新，忏悔尤须时时行之，不令欲尘染污其心，是谓净忏。</p>
<p>‘经云：前心起罪，如云覆空，后心灭罪，如炬破暗。’前者，在此一念之前，忽动其心，而有罪业，是如乌云之覆虚空。罪业起于心，亦当灭于心。后心即是动念之后，随生忏悔之心，不再起罪，是如千年暗室，一炬即能破之。忏之力用大矣哉。</p>
<p>‘又云：百年垢衣，可于一日浣令鲜净。’垢虽久矣，但肯浣之，即得鲜净。</p>
<p>‘是故欲除重障，当勤忏悔。’众生累劫之重障，忏则能除，如何忏之？勤而已矣。然千年暗室，百年垢衣，入炬即明，一浣即净，何需乎勤？讵知暗室，入炬固明，出炬又暗矣，垢衣浣净，置之复垢，何谓不需乎勤？不勤忏悔，解脱惟在驴年。忏义甚难领悟，若能时时忏之，自然诸想不作。</p>
<p>下举十条，劝勤行之，视如日常饮食。</p>
<p>‘一内忏，谓忏心意识不净因故。’内忏即在心意识。心即第八识，迷本性而成之者，含藏累劫善恶种子。意乃第七识，执第八识见分为我，障一切善法。识即前六识，皆是虚妄分别。心意识三者，造不净因，必得不净果。修行之道，勿令恶种生芽，要在断其缘，如何断之？既造恶业，一忏之后，永不再造也。</p>
<p>‘二外忏，谓忏一切色一切声一切不净法故。’众生之根身以外，即是色声香味触法六尘。尘，染污义，至为不净，世人美之贪之，学佛者不贪，而六尘自至，以有耳目，必有视听也，然须不著相，如镜之照物而不著物可耳。六尘之中，法尘乃五尘所入之印象，有净有不净者，博弈妓舞之印象，为不净法，须忏之，论道之印象，为净法，不须忏也，故法尘但言不净法。</p>
<p>‘三事忏，谓忏十八界二十五有八万四千种种尘劳结使，障学阿僧祇劫见佛利生诸行业故。’结使者，如以绳缚结之，牵使之也。十八界、二十五有、八万四千尘劳，皆是众生之结使。众生六根合六尘，则发六识，是谓十八界，乃身之大患。欲色空三界，分为二十五界，是谓二十五有，有者有因有果，缠之不解也。八万四千种种尘劳，即是种种烦恼。众生欲求了脱轮回，必须学佛见佛，修净土者，往生即得见之，学通法者，则须三大阿僧祇劫。若悟圆顿之法，三僧祇劫，如弹指顷，然以有如是结使，障之不悟，不得见佛，甚至弘法利生诸行业，皆不顺遂，故须忏之。</p>
<p>‘四理忏，谓忏入道以来，所得狂解，所学经论，所闻奥义，作止任灭等病，障佛无漏智故。’此须深入经藏，始明其义。盖谓学者，自入道以来，若自许博通，即是狂解。例如不通净者，强为人说净，不通禅者，强为人说禅。所学经论，所闻奥义既多，则生作止任灭等病。作止任灭四字出圆觉经，有此等病，则不得圆觉。圆觉经义，罗汉犹不解，凡夫释之，岂非狂解，今但依祖师之注，说其梗概。吾人修净土，何须说圆觉？实以净土法门三根普被，若徒解别教菩萨行位，不知圆教六即位，如何得理一心。然吾人去此甚远，故作止任灭虽障圆觉，若约吾人程度言，唯除任病，其余三者必须行之，方有成就。作者，身口意皆作善业。止者，止一切有为法，入无为三昧。任者，任之也，圆觉得与不得，皆听任之。灭者，求清净寂灭。此四者何有病诸？以言作者，则出于勉强，背乎圆觉。圆觉即是本性，非因缘，非自然。止者，但能止妄念，不能止圆觉。任者，但知任性德，不事修德。苟无修德，何彰性德？灭者，如罗汉之趣寂灭，何能得圆觉。然圆觉如何方能得之？今惟据经说其觉义，至于圆义，等觉以上方能理解，吾人但知其病而已矣。由是观之，参禅亦是病，既病，则障佛之无漏智。佛无漏智，乃无分别、无为、无不为，此境至矣，吾不知也。诸位闻此，究得何益？以能明乎理忏也。学者通病，学愈高，而行愈低，治学则以学为贡高我慢，修佛则以佛为贡高我慢。开经偈云：‘愿解如来真实义’。吾人自省能解否？若曰能解，即是贡高我慢。六祖、阿难，亦不敢如是自许，况此末法时期，惟惧增慢，速求忏悔，庶几无咎。</p>
<p>‘五过去忏，谓忏无始世来，所作黑业，如今生虽不偷盗，但所求不如意，即是盗业未尽；今生虽不邪淫，但值不随意眷属，即是淫业未尽；今生虽不谤法妄语，但言出人或疑信相半，即是谤法及妄语业未尽。于一切果中，察一切因，当知前生无恶不造，一一当忏悔故。’黑业，即是恶业，吾人自无始世来，所作黑业今犹存在，何以知之，由今所受者知之。此条在示吾人，于一切果中，察一切因，则知过去无恶不作，一一皆当忏悔。</p>
<p>‘六未来忏，谓一切恶法，即今便止，尽未来世，永不相续故。’未来恶业，如何造作？业未消，必相续也。忏之之道，使一切恶法，至今截止，永不令其相续。</p>
<p>‘七现在忏，谓忏现在世所有生老病死种种苦业，种种烦恼业，举足下足业，起口动心业，一切微细不可称量业故。’现世罪业，当随时忏，众生身口意，一切动作，无不造业。地藏经谓阎浮提人，举足动念，皆造恶业。今受生老病死之苦，种种烦恼，无一不是业报，皆须忏之。</p>
<p>‘八刹那忏，谓一念中有九十刹那，一刹那有九百生灭，一生灭一忏故。’不如是忏，三业皆烦恼。</p>
<p>‘九究竟忏，谓等觉位中，有一分无明，犹如微烟，究竟洗涤故。’纵至等觉，尚有一分无明，犹如微烟，亦当忏尽。</p>
<p>‘十法界忏，谓法性中，无我无人，普为十方过现未来一切众生忏故。’既成佛，仍须忏悔乎？一真法界，何分人我，释迦牟尼虽已成佛，吾人皆其身中之分子，实则未完也，故须忏悔。以无边众生尚未成佛，即当为众生忏。为众生忏，亦即为自身忏。经云：‘十方三世佛，共同一法身。’释迦牟尼佛为吾人忏，吾人今已学佛，且学特别法门，即是未来佛，亦当为法界众生忏悔。</p>
<p>悟、信、忏三节，节各十条，十条之义开之无尽，今略说已毕，愿诸同修思而行之。</p>
