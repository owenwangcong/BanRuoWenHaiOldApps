<p align="center" style="text-align:center"><b><span style="font-size:36.0pt;color:#FF6600">药师经析疑<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">弘一大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">凡例</a></span></p>
<p align="center" style="text-align:center"><span lang="EN-US"><a href="#a02">序</a></span></p>
<p align="center" style="text-align:center"><span lang="EN-US"><a href="#a03">药师经析疑</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a04">序分</a></span></p>
<p align="center" style="text-align:center"><span lang="EN-US"><a href="#a05">正宗分</a></span></p>
<p align="center" style="text-align:center"><span lang="EN-US"><a href="#a06">流通分</a></span><br> <a href="#a07">弘一大师答佛学书局书（乙亥年）</a><br> <a href="#a08">后记</a><br> <br> </p>
<p><a name="a01"></a><span style="color:#333399">凡例<span lang="EN-US"></span></span></p>
<p>一、经文据《丽藏》玄奘译本，与世所习诵者异。</p>
<p>二、科依义疑（录者案——扶桑体具实观述：《药师琉璃光如来本愿功德经义疏》三卷，收入日本《大正藏》中）。</p>
<p>三、问多增文，答据《义疏》，间或遗略，时有润文；而观解表法多缺。</p>
<p>四、唯引他文而略疏释，引文止处，未易见者，旁加（文）字。</p>
<p>五、若属私意，则上冠‘案’字，以区别也。</p>
<p>六、案经谓此文唐疏者，指《药师本愿经疏》（隋本），唐慧观撰。系敦煌石室所发现之佚本。</p>
<p>七、经文句读，据大师写本。（目次中甲一之‘一’，即内文子目之‘初’字。）</p>
<p>八、析疑文标点，乃后人所加。</p>
<p><a name="a02"></a><span style="color:#333399">序<span lang="EN-US"></span></span></p>
<p>《药师经析疑》，原系弘一律师遗稿。弘公圆寂后，该稿经圆拙法师整理完成，圆师并嘱余筹印。数年前余曾请慧剑居士协助付梓，但因缘未能圆满，故于中止，仅就岷市先印一千余本。慧剑居士崇仰弘一大师，其情殷诚，曾撰写《弘一大师传》流通行世，今又再印《药师经析疑》及《弘一大师文钞》，以供世人同飨，嘱余为序，故略述其因缘，以表赞喜！</p>
<p>菲律宾三宝颜福泉寺沙门传贯<span>&nbsp; </span>民国丙辰六十五年二月十二日叙</p>
<p><a name="a03"></a><span style="color:#333399">药师经析疑<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">弘一大师遗著<span>&nbsp; </span></p>
<p><b><span style="color:teal">药师琉璃光如来本愿功德经<span lang="EN-US"></span></span></b></p>
<p>【问】：若依台宗，说玄义五重，今应如何分判耶？</p>
<p>【答】：玄义五重：（一）人法为名；（二）正法宝藏为体；（三）如来因果为宗；（四）与拔功德为用；（五）大乘方等为教相。</p>
<p>（一）、人法为名者。魏塘云：药师琉璃光如来是人名，本愿功德是法名，此说是也。青丘、秋篠及长谷，同以药师为喻者，此等不知从德立名。</p>
<p>（二）、正法宝藏为体者。正谓中正，法谓妙法，贵重为宝，句容为藏。与华严之诸法实性相，方等之实相如来藏，般若之佛母，法华之秘要之藏，涅槃之三德秘藏，金刚宝藏，同出异名。下文云：于其国中有二菩萨摩诃萨，乃至悉能持彼世尊药师琉璃光如来正法宝藏。若正法宝藏非经体者，二菩萨云何奉持耶？虽魏塘云：诸佛甚深行处为体者，今所不取。何者？诸佛言通，甚深叹行，行字是宗，处字非体。如下文云：流行之处。故行处字不正指体。</p>
<p>（三）、如来因果为宗者。本愿二字，是如来因；其余九字，是如来果。魏塘以愿行方便为宗，引下文证者。今谓此昧宗致。既是因果，岂非因而不该始末耶！</p>
<p>（四）、与拔功德为用者。此与魏塘同。彼云：此经始终，只明拔苦与乐。</p>
<p><a name="a04"></a><span style="color:#333399">大科为三：初序，二正宗，三流通。 甲初序分二：初通序，二别序。 今初<span lang="EN-US"></span></span></p>
<p><b><span style="color:teal">如是我闻。一时，薄伽梵游化诸国，至广严城，住乐音树下。与大苾刍众八千人俱，菩萨摩诃萨三万六千，及国王、大臣、婆罗门、居士、天、龙、药叉、人、非人等，无量大众，恭敬围绕，而为说法。<span lang="EN-US"></span></span></b></p>
<p>【问】：广严，梵语旧云毗舍离等。秋篠云：此是城名，而隋译本称为国者，误欤？</p>
<p>【答】：非也。国总，城别耳。《西域记》云：吠舍厘国（即是隋云毗舍离国）。周五千余里。吠舍厘城，已甚倾毁，其故基址周六七十里，宫城周四五里。</p>
<p>【问】：诸经列声闻众数，每云千二百五十人，今何甚多？</p>
<p>【答】：聚散随缘，何必一概。而经列千二百五十人者，如《南山》云：重其初故。又八千何多，如《金光明》云九万八千。</p>
<p>【问】：凡诸列众，何故数全耶？</p>
<p>【答】：《大论》释云：若过若减，皆存大数。</p>
<p><font color="#333399">乙二<span>&nbsp; </span>别序三：初文殊请，二如来许，三文殊领。 今丙初</font></p>
<p><b><span style="color:teal">尔时曼殊室利法王子，承佛威神。从座而起，偏袒一肩，右膝著地，向薄伽梵曲躬合掌。白言：“世尊！惟愿演说如是相类诸佛名号，及本大愿，殊胜功德。令诸闻者，业障消除，为欲利乐像法转时诸有情故。”<span lang="EN-US"></span></span></b></p>
<p>【问】：像法转时，是何义耶？</p>
<p>【答】：长谷云：转者，变也，恐指末法。今谓不尔。《七佛经》中，虽于此云末法之时，其后救脱章则云，于后末世像法起时。对佛灭后，虽蒙末名，实是像法。秋篠云：转者，起也。其说则是。</p>
<p><font color="#333399">丙二<span>&nbsp; </span>如来许</font></p>
<p><b><span style="color:teal">尔时，世尊赞曼殊室利童子言：“善哉善哉！曼殊室利。汝以大悲，劝请我说诸佛名号本愿功德。为拔业障所缠有情，利益安乐像法转时诸有情故。汝今谛听，极善思惟。当为汝说。”<span lang="EN-US"></span></span></b></p>
<p><font color="#333399">丙三<span>&nbsp; </span>文殊领</font></p>
<p><b><span style="color:teal">曼殊室利言：“唯然愿说！我等乐闻。”<span lang="EN-US"></span></span></b></p>
<p><font color="#333399"><a name="a05"></a>甲二<span>&nbsp; </span>正宗分二：初举依正名号，二明本誓利益。 今乙初</font></p>
<p><b><span style="color:teal">佛告曼殊室利：“东方去此过十殑伽沙等佛土，有世界名净琉璃。佛号药师琉璃光如来、应、正等觉、明行圆满、善逝、世间解、无上士、调御丈夫、天人师、佛、薄伽梵。<span lang="EN-US"></span></span></b></p>
<p>【问】：药师在东方者，魏塘云：震方为群动之首，甲木又发生之相，以药治病，贵乎起死回生，不当同金方肃杀之号。其说然欤？</p>
<p>【答】：八卦释经，起自李长者，此是一期之说，何必拘泥。有物于此，自东观之为西，自西观之在东。西观岂但生长，东观不定肃杀。故东方过十殑伽沙佛土，应云西方有世界名净琉璃；西方过十万亿佛土，应云东方有世界名曰极乐。须知诸佛有无量德，应有无量名，莫认一名而固执矣。</p>
<p>又诸佛各有别缘，且示方位。皆悉无不竖穷横遍，故密教五大云：大悲胎藏包合万行，且在东方生长万物之首。金刚智界显现万德，且在西方成就万物之终。此是随方布教标帜，非谓真如法界定有方面。四方四佛，亦复如是，只是标帜，非谓定位。（文）斯言得之。</p>
<p>【问】：前文殊请云，唯愿演说诸佛名号；世尊许云，劝请我说诸佛名号。何至于此，但约一佛？</p>
<p>【答】：若约《七佛经》，七岂非诸。若约今经，乃是《华严》：一身一智慧，力无畏亦然之义。故下文云：如我称扬药师如来所有功德，此是诸佛甚深行处。又云：若闻药师如来名号，此是诸佛甚深所行。须知请诸答一，理不乖背。</p>
<p><font color="#333399">乙二明本誓利益二：初明依正庄严，二明种种功德。<span>&nbsp; </span>丙初明依正庄严二：初正明本愿，二明佛土及侍。&nbsp; 丁初正明本愿三：初标，二列，三结。&nbsp; 今戊初</font></p>
<p><b><span style="color:teal">曼殊室利！彼世尊药师琉璃光如来，本行菩萨道时，发十二大愿。令诸有情，所求皆得。<span lang="EN-US"></span></span></b></p>
<p>【问】：何谓愿耶？</p>
<p>【答】：愿是要求之名。又《摩诃止观》云：发愿者，誓也。若无誓愿，如牛无御，不知所趣。愿来持行，将至所在。 愿有四种：（一）众生无边誓愿度，依苦谛立。（二）烦恼无边誓愿断，依集谛立。（三）法门无尽誓愿知，依道谛立。（四）佛道无上誓愿成，依灭谛立。初二愿拔众生苦集二谛苦，后二愿与众生道灭二谛乐，此四为总愿。而今佛十二，弥陀四十八等，皆是别愿。《止观辅行记》云：一切菩萨凡见诸佛，无不发于总愿、别愿。应知总，总于别；别，别于总。故彼别愿，不出四弘而缘四谛。（文）下文十二大愿中，魏塘约四谛分、不失旨矣。</p>
<p>案：今据魏塘直解文、列表如下。</p>
<p>┌依灭谛二愿┬第一愿 <span>&nbsp;&nbsp;&nbsp;&nbsp;&nbsp;</span>┌佛道无上┐</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└第二愿&nbsp;&nbsp;&nbsp;&nbsp;&nbsp; └誓愿成&nbsp; ┴─┐</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>├──生善与乐</p>
<p>├依道谛三愿┬第三愿<span>&nbsp;&nbsp;&nbsp;&nbsp; </span>&nbsp;┌法门无尽┬─┘</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>├第四愿&nbsp;&nbsp;&nbsp;&nbsp;&nbsp; │誓愿知&nbsp; │</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└第五愿&nbsp;&nbsp;&nbsp;&nbsp;&nbsp; └&nbsp;&nbsp;&nbsp;&nbsp;&nbsp;&nbsp;&nbsp; ┘</p>
<p>└依苦集二谛共七愿┬初先出三苦┬第六愿<span>&nbsp;&nbsp;&nbsp; </span>┌众生无边┐</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ├第七愿&nbsp;&nbsp;&nbsp; │誓愿度&nbsp; │</p>
<p><span>&nbsp;&nbsp; </span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └第八愿&nbsp;&nbsp;&nbsp; └&nbsp;&nbsp;&nbsp;&nbsp;&nbsp; &nbsp;&nbsp;┴─┐灭</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ┌烦恼无边┐&nbsp; │恶</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>├二间明集谛─第九愿&nbsp;&nbsp;&nbsp; └誓愿断&nbsp; ┘&nbsp; │拔</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└三重出三苦┬第十愿&nbsp; &nbsp;&nbsp;┌众生无边┬─┘苦</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>├第十一愿&nbsp; │誓愿度&nbsp; │</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>&nbsp;&nbsp;&nbsp;&nbsp;&nbsp;└第十二愿&nbsp; └&nbsp;&nbsp;&nbsp;&nbsp;&nbsp;&nbsp;&nbsp; ┘</p>
<p><font color="#333399">戊二<span>&nbsp; </span>列</font></p>
<p><b><span style="color:teal">第一大愿：愿我来世，得阿耨多罗三藐三菩提时。自身光明，炽然照曜无量无数无边世界。以三十二大丈夫相，八十随好，庄严其身。令一切有情，如我无异。<span lang="EN-US"></span></span></b></p>
<p><b><span style="color:teal">第二大愿：愿我来世，得菩提时。身如琉璃，内外明彻，净无瑕秽，光明广大，功德巍巍，身善安住；焰网庄严，过于日月。幽冥众生，悉蒙开晓，随意所趣，作诸事业。<span lang="EN-US"></span></span></b></p>
<p>【问】：儒胤云：初愿约应，次愿约报。其说然欤？</p>
<p>【答】：初愿约三身。光明照耀，即报身；相好严身，即应身；其所庄严，乃是法身。次愿亦尔。身下三句，应也；光下五句，报也。所净、所住，无非法身。</p>
<p><b><span style="color:teal">第三大愿：愿我来世，得菩提时。以无量无边智慧方便，令诸有情，皆得无尽所受用物；莫令众生，有所乏少。<span lang="EN-US"></span></span></b></p>
<p>【问】：青丘、秋篠，以第三第四愿为出世间门，而第三愿约人天乘者。其说然欤？</p>
<p>【答】：此说局矣。晋云：无量众生饥渴，何隔出世耶。</p>
<p>【问】：此愿与最后二愿何异？</p>
<p>【答】：长谷云：后别，此总。今谓不尔，皆是别愿。此重权实二智，后在衣食，故不同也。</p>
<p><b><span style="color:teal">第四大愿：愿我来世，得菩提时。若诸有情行邪道者，悉令安住菩提道中。若行声闻、独觉乘者；皆以大乘，而安立之。<span lang="EN-US"></span></span></b></p>
<p><b><span style="color:teal">第五大愿：愿我来世，得菩提时。若有无量无边有情，于我法中修行梵行。一切皆令得不缺戒，具三聚戒。设有毁犯，闻我名已，还得清净，不堕恶趣。<span lang="EN-US"></span></span></b></p>
<p>【问】：何谓还得清净？</p>
<p>【答】：因忏戒复，故云还得。《止观》云：大乘许悔斯罪。罪从重缘生，还从重心忏悔，可得相治。无殷重心，徒忏无益。（文）故欲至心发露，宜修药师妙忏。</p>
<p><b><span style="color:teal">第六大愿：愿我来世，得菩提时。若诸有情其身下劣，诸根不具，丑陋顽愚，盲聋喑哑，挛躄背偻，白癞癫狂，种种病苦，闻我名已，一切皆得端正黠慧，诸根完具，无诸疾苦。<span lang="EN-US"></span></span></b></p>
<p>【问】：第六大愿中，先列诸苦，闻我名已下，次第翻上。应如何分配耶？</p>
<p>【答】：：青丘云云。</p>
<p>案：今据青丘古迹记文，列表如下。</p>
<p>（意）</p>
<p>┌其身下劣┬丑陋<span>&nbsp;&nbsp;&nbsp; </span>释身</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; 下劣────────────端正</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp; </span>│</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp; </span>└顽愚&nbsp;&nbsp;&nbsp; 释意</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>下劣────────────黠慧</p>
<p>│</p>
<p>└诸根不具┬盲聋乃至白癞<span>&nbsp;&nbsp;&nbsp; </span>释眼耳舌</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 身根不具─────┐</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;├诸根完具</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>├癫狂&nbsp;&nbsp;&nbsp; 释意根不具────────┘</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└种种病苦&nbsp;&nbsp;&nbsp; 摄鼻等病────────无诸疾苦</p>
<p><b><span style="color:teal">第七大愿：愿我来世，得菩提时。若诸有情众病逼切，无救无归，无医无药，无亲无家；贫穷多苦。我之名号，一经其耳，众病悉除，身心安乐；家属资具，悉皆丰足。乃至证得无上菩提。<span lang="EN-US"></span></span></b></p>
<p>【问】：第七大愿中，先列诸苦，我之名号下，次第翻上。应如何分配耶？</p>
<p>【答】：秋篠有释。今不取。今谓云云。</p>
<p>案：今据《义疏》文，列表如下。</p>
<p>┌─众病逼切——多苦───────────众病悉除，身心安乐。</p>
<p>└┬无救────────┐</p>
<p><span>&nbsp; </span>├无归────────┼───┬────家属丰足</p>
<p><span>&nbsp; </span>├无医无药—贫────┴───┼────资具丰足</p>
<p><span>&nbsp; </span>└无亲无家—穷────────┘</p>
<p>【问】：药师除病救苦，是其本旨。但众病悉除，足矣。云何便复证得无上菩提？</p>
<p>【答】：扬氏有释，今不取。今谓不尽一品无明，岂真众病悉除。以知证得菩提，是真病除。</p>
<p><b><span style="color:teal">第八大愿：愿我来世，得菩提时。若有女人，为女百恶之所逼恼，极生厌离，愿舍女身。闻我名已，一切皆得转女成男，具丈夫相。乃至证得无上菩提。<span lang="EN-US"></span></span></b></p>
<p>【问】：扬氏谓转女成男，为来世受男身者。其说然欤？</p>
<p>【答】：不尔。长谷云：今愿现世转女成男。其说则是，以符《七佛经》故。</p>
<p><b><span style="color:teal">第九大愿：愿我来世，得菩提时。令诸有情，出魔罥网，解脱一切外道缠缚。若堕种种恶见稠林，皆当引摄置于正见。渐令修习诸菩萨行，速证无上正等菩提。<span lang="EN-US"></span></span></b></p>
<p>【问】：渐令修习诸菩萨行，速证无上正等菩提者。秋篠释云：渐修菩萨十地之行，因中渐出四魔罥网，终至菩提究竟出离。其说然欤？</p>
<p>【答】：如是释者，速证之义不成。今谓三教纡曲，故云渐修；皆入圆住，故云速证。若就圆论者，此约理外七种方便，渐入圆因，谓之渐圆。当知往前作意，未免渐修；住上任运，故速证耳。</p>
<p><b><span style="color:teal">第十大愿：愿我来世，得菩提时。若诸有情，王法所录，绳缚鞭挞，系闭牢狱，或当刑戮。及余无量灾难陵辱，悲愁煎迫，身心受苦。若闻我名，以我福德，威神力故，皆得解脱一切忧苦。<span lang="EN-US"></span></span></b></p>
<p><b><span style="color:teal">第十一大愿：愿我来世，得菩提时。若诸有情，饥渴所恼，为求食故，造诸恶业。得闻我名，专念受持。我当先以上妙饮食，饱足其身。后以法味，毕竟安乐而建立之。<span lang="EN-US"></span></span></b></p>
<p><b><span style="color:teal">第十二大愿：愿我来世，得菩提时。若诸有情，贫无衣服；蚊虻寒热，昼夜逼恼。若闻我名，专念受持。如其所好，即得种种上妙衣服。亦得一切宝庄严具，华鬘涂香，鼓乐众伎，随心所玩，皆令满足。<span lang="EN-US"></span></span></b></p>
<p><font color="#333399">戊三<span>&nbsp; </span>结。</font></p>
<p><b><span style="color:teal">曼殊室利！是为彼世尊药师琉璃光如来应正等觉，行菩萨道时，所发十二微妙上愿。<span lang="EN-US"></span></span></b></p>
<p><font color="#333399">丁二<span>&nbsp; </span>明佛土及侍者：初总标，二别明，三结劝。 今戊初。</font></p>
<p><b><span style="color:teal">复次，曼殊室利！彼世尊药师琉璃光如来行菩萨道时，所发大愿，及彼佛土功德庄严，我若一劫，若一劫余，说不能尽。<span lang="EN-US"></span></span></b></p>
<p><font color="#333399">戊二<span>&nbsp; </span>别明二：初佛土，二侍者。 今己初。</font></p>
<p><b><span style="color:teal">然彼佛土，一向清净。无有女人，亦无恶趣，及苦音声。琉璃为地，金绳界道；城阙宫阁，轩窗罗网，皆七宝成。亦如西方极乐世界功德庄严，等无差别。<span lang="EN-US"></span></span></b></p>
<p>【问】：秋篠谓净琉璃土为报土，其说然欤？</p>
<p>【答】：报土虽胜，不接凡夫。台宗以西方为同居净土。西方既尔，东方亦然。又据下文，有二菩萨次补佛处。既有补处，知同居土。</p>
<p>【问】：既与西方等无差别，何遣八士引导西方！</p>
<p>【答】：佛事门头，等无差别。随机门时，随彼所好。</p>
<p><font color="#333399">己二<span>&nbsp; </span>侍者</font></p>
<p><b><span style="color:teal">于其国中，有二菩萨摩诃萨：一名日光遍照，二名月光遍照。是彼无量无数菩萨众之上首；悉能持彼世尊药师琉璃光如来正法宝藏。<span lang="EN-US"></span></span></b></p>
<p><font color="#333399">戊三<span>&nbsp; </span>结劝。</font></p>
<p><b><span style="color:teal">是故曼殊室利。诸有信心善男子、善女人等，应当愿生彼佛世界。<span lang="EN-US"></span></span></b></p>
<p><font color="#333399">丙二<span>&nbsp; </span>明种种功德二：初灭恶，二生善。 丁初灭恶四：初悭贪，二破戒，三赞毁，四乖离。 戊初悭贪二：初举过，二获益。 己初举过二：初生报，二后报。 今庚初。</font></p>
<p><b><span style="color:teal">尔时，世尊复告曼殊室利童子言：“曼殊室利！有诸众生，不识善恶，唯怀贪吝。不知布施，及施果报。愚痴无智，阙于信根。多聚财宝，勤加守护，见乞者来，其心不喜。设不获已，而行施时，如割身肉，深生痛惜。复有无量悭贪有情，积集资财，于其自身，尚不受用；何况能与父、母、妻、子、奴婢、作使，及来乞者。<span lang="EN-US"></span></span></b></p>
<p><font color="#333399">庚二<span>&nbsp; </span>后报。</font></p>
<p><b><span style="color:teal">彼诸有情，从此命终；生饿鬼界，或傍生趣。<span lang="EN-US"></span></span></b></p>
<p>【问】：本译今云，饿鬼旁生，晋云地狱。应如何合会欤？</p>
<p>【答】：境有三品，于心亦然，此约中下品说。若晋本所云：恐就心境上品言耳。</p>
<p><font color="#333399">己二<span>&nbsp; </span>获益二：初在彼忆念，二转生获益。 今庚初。</font></p>
<p><b><span style="color:teal">由昔人间，会得暂闻药师琉璃光如来名故。今在恶趣，暂得忆念彼如来名。<span lang="EN-US"></span></span></b></p>
<p><font color="#333399">庚二<span>&nbsp; </span>转生获益。</font></p>
<p><b><span style="color:teal">即于念时，从彼处没，还生人中。得宿命念，畏恶趣苦，不乐欲乐；好行惠施，赞叹施者；一切所有，悉无贪惜。渐次尚能以头目手足，血肉身分，施来求者；况余财物。<span lang="EN-US"></span></span></b></p>
<p>【问】：此获益文，如何翻上而分配耶？</p>
<p>【答】：青丘云云。</p>
<p>案：今据青丘古迹记文，列表如下。</p>
<p>┌─不识恶。───────────────畏恶趣苦，不乐欲乐。</p>
<p>│<span>&nbsp; </span>不识善，唯怀贪吝，不知布施，及施果报。好行惠施，赞叹施者。</p>
<p>│<span>&nbsp; </span>愚痴无智。───────────────────得宿命念。</p>
<p>│<span>&nbsp; </span>阙于信根。多聚财宝，勤加守护。────一切所有，悉无贪惜。</p>
<p>└─见乞者来，其心不喜，乃至及来乞者。渐次尚能，乃至况余财物。</p>
<p><font color="#333399">戊二<span>&nbsp; </span>破戒二：初举过，二获益。 己初举过二：初自过，二及他。 庚初自过二：初示过，二示报。 今辛初</font></p>
<p><b><span style="color:teal">复次，曼殊室利！若诸有情，虽于如来受诸学处，而破尸罗。有虽不破尸罗，而破轨则。有于尸罗、轨则，虽得不坏，然毁正见。有虽不毁正见，而弃多闻；于佛所说契经深义，不能解了。有虽多闻，而增上慢。<span lang="EN-US"></span></span></b></p>
<p><font color="#333399">辛二<span>&nbsp; </span>示报。</font></p>
<p><b><span style="color:teal">由增上慢，覆蔽心故；自是非他，嫌谤正法，为魔伴党。<span lang="EN-US"></span></span></b></p>
<p><font color="#333399">庚二<span>&nbsp; </span>及他二：初现报，二后报。 今辛初</font></p>
<p><b><span style="color:teal">如是愚人，自行邪见，复令无量俱胝有情，堕大险坑。<span lang="EN-US"></span></span></b></p>
<p><font color="#333399">辛二<span>&nbsp; </span>后报</font></p>
<p><b><span style="color:teal">此诸有情，应于地狱、旁生、鬼趣，流转无穷。<span lang="EN-US"></span></span></b></p>
<p><font color="#333399">己二<span>&nbsp; </span>获益</font></p>
<p><b><span style="color:teal">若得闻此药师琉璃光如来名号，便舍恶行，修诸善法，不堕恶趣。设有不能舍诸恶行，修行善法，堕恶趣者，以彼如来本愿威力，令其现前暂闻名号。从彼命终，还生人趣。得正见精进，善调意乐；便能舍家，趣于非家；如来法中，受持学处，无有毁犯。正见多闻，解甚深义；离增上慢，不谤正法，不为魔伴。渐次修行诸菩萨行，速得圆满。<span lang="EN-US"></span></span></b></p>
<p>【问】：同闻药师名号，或便舍恶修善，不堕恶趣，或不能舍恶修善，先堕恶趣，乃生人趣者。是何故欤？</p>
<p>【答】：秋篠云：有情业有轻重，根有利钝。若业轻根利者，现闻佛名，即能舍恶行善不堕恶趣。若业重根钝者，要先堕恶趣深生厌离，更闻佛名，方生人趣。</p>
<p>（文）——案：此文本唐疏。</p>
<p>【问】：此获益文，如何翻上而分配耶？</p>
<p>【答】：秋篠云云。</p>
<p>案：今据秋篠记抄文，列表如下。</p>
<p>┌─虽于如来受诸学处，乃至而破轨则。─────无有毁犯。</p>
<p>│<span>&nbsp; </span>有于尸罗、轨则，乃至然毁正见。────────正见。</p>
<p>│<span>&nbsp; </span>有虽不毁正见，乃至不能解了。────多闻，解甚深义。</p>
<p>│<span>&nbsp; </span>有虽多闻，而增上慢。───────────离增上慢。</p>
<p>└─由增上慢，乃至为魔伴党。────不谤正法，不为魔伴。</p>
<p><font color="#333399">戊三<span>&nbsp; </span>赞毁三：初举过，二明报，三获益。今己初</font></p>
<p><b><span style="color:teal">复次，曼殊室利！若诸有情，悭贪嫉妒，自赞毁他。<span lang="EN-US"></span></span></b></p>
<p>【问】：青丘、秋篠、魏塘等，释悭贪嫉妒自赞毁他，互有不同。今须宗何说欤？</p>
<p>【答】：诸释皆非。今据青丘释《梵网》自赞毁他戒云：《瑜伽》戒本谓：为欲贪求利养、恭敬，自赞毁他；是即多分以贪究竟。若无所得，但由嫉妒，以嗔究竟。</p>
<p>（文）以故乃知今文所云，即是或起悭贪，或嫉妒心，而自赞毁他。其主意在自赞毁他，不在悭妒，又对余三释之文，亦应如是释也。</p>
<p><font color="#333399">己二<span>&nbsp; </span>明报</font></p>
<p><b><span style="color:teal">当堕三恶趣中，无量千岁，受诸剧苦。受剧苦已，从彼命终，来生人间。作牛、马、驼、驴，恒被鞭挞，饥渴逼恼。又常负重，随路而行。或得为人，生居下贱，作人奴婢。受他驱役，恒不自在。<span lang="EN-US"></span></span></b></p>
<p><font color="#333399">己三<span>&nbsp; </span>获益</font></p>
<p><b><span style="color:teal">若昔人中，曾闻世尊药师琉璃光如来名号。由此善因，今复忆念，至心归依。以佛神力，众苦解脱。诸根聪利，智慧多闻。恒求胜法，常遇善友。永断魔罥。破无明壳，竭烦恼河，解脱一切生老病死忧悲苦恼。<span lang="EN-US"></span></span></b></p>
<p><font color="#333399">戊四<span>&nbsp; </span>乖离二：初举过，二获益。 今己初</font></p>
<p><b><span style="color:teal">复次，曼殊室利！若诸有情，好喜乖离，更相斗讼，恼乱自他。以身语意，造作增长种种恶业。展转常为不饶益事。互相谋害，告召山林树冢等神。杀诸众生，取其血肉，祭祀药叉罗刹婆等。书怨人名，作其形像，以恶咒术而咒咀之。厌媚蛊道咒起尸鬼，令断彼命及坏其身。<span lang="EN-US"></span></span></b></p>
<p>【问】：文云以身语意，如何分配上文耶？</p>
<p>【答】：青丘有释，今不取。今谓好喜乖离是总称耳，斗是身业，讼是语业，恼乱属意。</p>
<p>案：众生，新译为有情。故此经中多作有情。亦有数处仍作众生者。如此段文云杀诸众生；前文中第二大愿云幽冥众生；第三大愿云莫令众生；悭贪章云有诸众生；后文中阿难章云，有诸众生；救脱章云，有诸众生；又云杂类众生；又云杀种种众生。此或是随宜润文，或亦疏于检校欤！</p>
<p><font color="#333399">己二<span>&nbsp; </span>获益</font></p>
<p><b><span style="color:teal">是诸有情，若得闻此药师琉璃光如来名号。彼诸恶事，悉不能害。一切展转皆起慈心，利益安乐。无损恼意，及嫌恨心；各各欢悦。于自所受，生于喜足。不相侵陵，互为饶益。<span lang="EN-US"></span></span></b></p>
<p><font color="#333399">丁二<span>&nbsp; </span>生善二：初生净土，二生善道。 戊初生净土二：初举机，二明益。 今己初</font></p>
<p><b><span style="color:teal">复次，曼殊室利！若有四众：苾刍、苾刍尼、邬波索迦、邬波斯迦，及余净信善男子、善女人等。有能受持八分斋戒，或经一年、或复三月受持学处。以此善根，愿生西方极乐世界无量寿佛所，听闻正法，而未定者。<span lang="EN-US"></span></span></b></p>
<p><font color="#333399">己二<span>&nbsp; </span>明益</font></p>
<p><b><span style="color:teal">若闻世尊药师琉璃光如来名号。临命终时，有八菩萨乘神通来，示其道路。即于彼界，种种杂色众宝华中，自然化生。<span lang="EN-US"></span></span></b></p>
<p>【问】：各有净土，何以示导西方耶？</p>
<p>【答】：如《心地观经》云：或一菩萨多佛化。是也。</p>
<p>【问】：应生极乐何品耶？</p>
<p>【答】：难以定知。或上三品，文云具诸戒行故。或中二品，文说持戒故。或虽秉戒而回向心弱者，生中下品或下三品。岂止极乐，生十方者亦然。故晋本云：若欲生十方妙乐国土者，亦当礼敬药师琉璃光佛，若欲得生兜率天上见弥勒者，亦当礼敬药师琉璃光佛。</p>
<p>【问】：十方兜率亦引导否？</p>
<p>【答】：或不导，经不说故。或导，愿力无边故。</p>
<p><font color="#333399">戊二<span>&nbsp; </span>生善道二：初正明，二转报。 今己初</font></p>
<p><b><span style="color:teal">或有因此，生于天上。虽生天中，而本善根亦未穷尽；不复更生诸余恶趣。天上寿尽，还生人间。或为轮王，统摄四洲，威德自在；安立无量百千有情，于十善道。或生刹帝利、婆罗门、居士、大家，多饶财宝，仓库盈溢；形相端严，眷属具足；聪明智慧，勇健威猛，如大力士。<span lang="EN-US"></span></span></b></p>
<p>【问】：何谓因此，及本善根？</p>
<p>【答】：因此者，秋篠云：因此闻药师如来名故。长谷云：指戒善也。今从秋篠，符晋本故。本善根者，秋篠云：谓本出世善根，或闻药师如来名号善根。今用后解。</p>
<p>案：秋篠二段文，皆本唐疏。</p>
<p><font color="#333399">己二<span>&nbsp; </span>转报</font></p>
<p><b><span style="color:teal">若是女人，得闻世尊药师如来名号，至心受持，于后不复更受女身。”<span lang="EN-US"></span></span></b></p>
<p>【问】：何谓于后？</p>
<p>【答】：后谓后报。上文第八大愿现身转者，例如《法华》龙女现身变成男子，此是后报，例如《法华药王品》中约命终后。故《七佛经》中，前大愿云即于现身转成男子，此文亦云于后而已。</p>
<p>【问】：《七佛经》中于此文后有说咒文，他译皆无。后人常取《七佛经》中咒文及其前后之文四百余字，增入今本，谓为完足。其说然欤？</p>
<p>【答】：同是佛语，糅杂无妨。《七佛经》本，别行于世；今本不增，有何不足。如《法华普门品》偈，什公不译。荆溪判云：此亦未测什公深意。今可例云：此亦未测奘公深意也。</p>
<p><font color="#333399"><a name="a06"></a>甲三<span>&nbsp; </span>流通分</font></p>
<p>【问】：诸师将经末尔时阿难白佛言，云为流通分，今何不然？</p>
<p>【答】：曼殊救脱及以药叉发誓弘经，岂非流通。</p>
<p><font color="#333399">流通分三：初诸士发誓弘经，二佛说题名奉持，三大众闻说奉行。 乙初诸士发誓弘经三：初曼殊发誓，二救脱明益，三药叉发誓。 丙初曼殊发誓三：初对佛发誓，二如来许说，三阿难称赞。<span>&nbsp; </span>丁初对佛发誓二：初正誓，二利益。 戊初正誓二：初闻名，二持经。 今己初。</font></p>
<p><b><span style="color:teal">尔时，曼殊室利童子白佛言：“世尊！我当誓于像法转时，以种种方便，令诸净信善男子、善女人等，得闻世尊药师琉璃光如来名号。乃至睡中，亦以佛名觉悟其耳。<span lang="EN-US"></span></span></b></p>
<p><font color="#333399">己二<span>&nbsp; </span>持经</font></p>
<p><b><span style="color:teal">世尊！若于此经受持读诵，或复为他演说开示，若自书、若教人书，恭教尊重。以种种华、香、涂香、末香、烧香、华鬘、璎珞、幡盖、伎乐，而为供养。以五色彩，作囊盛之；扫洒净处，敷设高座，而用安处。尔时四大天王与其眷属，及余无量百千天众，皆诣其所供养、守护。<span lang="EN-US"></span></span></b></p>
<p>【问】：以伎乐供佛，是何意欤？</p>
<p>【答】：《大智度论》云：问曰：诸佛贤圣是离欲人，则不须音乐歌舞，何以伎乐供养？答曰：诸佛虽于一切法中，心无所著；于世间法，尽无所须。诸佛怜愍众生故出世，应随供养者，令随愿得福故受。如以华、香供养，亦非佛所须，佛身常有妙香，诸天所不及，为利益众生故受。</p>
<p>【问】：出家诸众，亦应以伎乐供佛欤？</p>
<p>【答】：《法华经方便品》记云：音乐供养者，有出家内众，音乐自随，云供养者。自思己行，与何心俱。虽有此文，必须裁择，《梵网》诚制，何待固言。祗恐供养心微，增己放逸，长他贪慢，敬想难成。</p>
<p><font color="#333399">戊二<span>&nbsp; </span>利益</font></p>
<p><b><span style="color:teal">世尊！若此经宝流行之处，有能受持。以彼世尊药师琉璃光如来本愿功德及闻名号，当知是处，无复横死，亦复不为诸恶鬼神，夺其精气；设已夺者，还得如故，身心安乐。”<span lang="EN-US"></span></span></b></p>
<p>【问】：既云经宝流行之处，应连向之持经科中，今何不尔？</p>
<p>【答】：虽蹑向经宝流行，复有及闻名号之言，须知此举闻持之益。</p>
<p><font color="#333399">丁二<span>&nbsp; </span>如来许说二：初略许可，二广印定。 今戊初</font></p>
<p><b><span style="color:teal">佛告曼殊室利：“如是如是，如汝所说。<span lang="EN-US"></span></span></b></p>
<p><font color="#333399">戊二<span>&nbsp; </span>广印定二：初印向持经，二印向闻名（文但不次耳）。 今己初</font></p>
<p><b><span style="color:teal">曼殊室利！若有净信善男子、善女人等，欲供养彼世尊药师琉璃光如来者。应先造立彼佛形像，敷清净座而安处之。散种种华，烧种种香，以种种幢幡，庄严其处。七日七夜，受八分斋戒，食清净食。澡浴香洁，著新净衣。应生无垢浊心，无怒害心，于一切有情，起利益安乐，慈悲喜舍，平等之心。鼓乐歌赞，右绕佛像。复应念彼此如来本愿功德，读诵此经，思惟其义，演说开示。随所乐愿，一切皆遂。求长寿得长寿，求富饶得富饶，求官位得官位，求男女得男女。若复有人，忽得恶梦，见诸恶相，或怪鸟来集，或于住处百怪出现。此人若以众妙资具，恭敬供养彼世尊药师琉璃光如来者。恶梦恶相，诸不吉祥，皆悉隐没，不能为患。或有水、火、、刀、毒、悬崄、恶象、狮子、虎、狠、熊罴、毒蛇、恶蝎、蜈蚣、蛐蜒、蚊虻等怖。若能至心忆念彼佛，恭敬供养。一切布畏，皆得解脱。若他国侵扰，盗贼反乱。忆念恭敬彼如来者，亦皆解脱。<span lang="EN-US"></span></span></b></p>
<p>【问】：澡浴之文，《七佛经》云：日别三时澡浴清净。不繁数欤？</p>
<p>【答】：《摩诃止观》云：日三时洗浴，一日即一实谛也。三洗即观一实，修三观，荡三障，净三智也。《辅行》云：三时洗者，纵无他缘，亦须三洗，有所表故。</p>
<p>【问】：随所乐愿，一切皆遂，乃至得男女之文。魏塘云：一切皆遂句，则该四教圣贤三昧辩才，愿生佛国等出世正求；下四即遂世间浅深富寿之求。其说然欤？</p>
<p>【答】：今谓初二句，总举。求长寿，别列。所举寿等，岂一切外；若知一切皆遂，乃是出世正求，谁言富寿等四，但是世间倒求，文似语近，意实穷远。故释四求者，应例观音《普门品》疏释之。</p>
<p>【问】：水、火、虎、狼等文，魏塘谓：此皆灭世间之恶，不必约《普门》烦恼业报释之。其说然欤？</p>
<p>【答】：今谓如请《观音经》云：一切怖畏，一切毒害，一切恶鬼虎狼狮子。闻此咒时，口即闭塞，不能为害。疏云：一切怖畏者：（一）历十种行人，各各有怖畏也。（二）作恶鬼虎狼者，例如《金光明》，初地至十地，皆有虎狼狮子之难。此中十人乃无事中虎狼，约烦恼法为虎狼也。须知但云灭世间恶，使药师利益局在界内，其咎莫大；况一切之言，岂指少分！</p>
<p><font color="#333399">己二<span>&nbsp; </span>印向闻名</font></p>
<p><b><span style="color:teal">复次，曼殊室利！若有净信善男子、善女人等，乃至尽形不事余天。唯当一心，归佛法僧，受持禁戒。若五戒、十戒、菩萨四百戒、苾刍二百五十戒、苾刍尼五百戒。于所受中，或有毁犯，怖堕恶趣。若能专念彼佛名号，恭敬供养者，必定不受三恶趣生。或有女人，临当产时，受于极苦。若能至心，称名、礼赞、恭敬、供养彼如来者，众苦皆除。所生之子，身分具足，形色端正，见者欢喜。利根聪明，安隐少病，无有非人夺其精气。”<span lang="EN-US"></span></span></b></p>
<p>【问】：何谓菩萨四百戒？</p>
<p>【答】：《法藏》云：菩萨戒以十善为根本，十善者，言信等五根，无贪等三，及与惭愧合为十善。一一经十，合为百数。此各有四：（一）自持，（二）他持，（三）赞叹，（四）随喜。如是即成四百戒也。（文），神谟、遁伦，皆述此说。</p>
<p>【问】：何谓苾刍尼五百戒？</p>
<p>【答】：《南山行事钞》云：问：律中僧列二百五十戒，戒本具之。尼则五百，此言虚实？答：两列定数，略指而言。诸部通言，不必依数。约境相明，乃有尘沙。律中尼有三百四十八戒，可得指此而为所防。准《智论》云：尼受戒法，略则五百，广说八万。（文）</p>
<p><font color="#333399">丁三<span>&nbsp; </span>因阿难称赞三：初如来问，二阿难答，三如来称赞。 今戊初</font></p>
<p><b><span style="color:teal">尔时，世尊告阿难言：“如我称扬彼佛世尊药师琉璃光如来所有功德。此是诸佛甚深行处，难可解了。汝为信不？”<span lang="EN-US"></span></span></b></p>
<p>【问】：诸佛甚深行处，如何释耶？</p>
<p>【答】：《金光明经》序品初云：如来游于无量甚深法性诸佛行处。并方等部，彼此义同。释迦所游，药师所住，二无差别，体性全一，故引大师彼疏释之。彼云：微妙三谛，故言甚深；非是二乘下地菩萨之所逮及，故言甚深也。又非别有一法，名为甚深；即事而真，无非实相；一色一香，莫非中道；皆中道故，即是甚深。诸佛行处者，正显佛智甚深；佛智甚深故，行处亦甚深；行处甚深故，佛智亦甚深。举盖显函，正在此也。</p>
<p><font color="#333399">戊二<span>&nbsp; </span>阿难答二：初明持经不疑，二明持名难信（若夫持经不疑，以何持名难信；若夫持名难信，以何持经不疑？何况迹示三果非庸常人，岂有一信一不信耶？一纵一夺，譬励后来耳）。 今己初</font></p>
<p><b><span style="color:teal">阿难白言：“大德世尊！我于如来所说契经，不生疑惑。所以者何？一切如来，身、语、意业，无不清净。世尊！此日月轮，可令堕落；妙高山王，可使倾动；诸佛所言，无有异也。<span lang="EN-US"></span></span></b></p>
<p><font color="#333399">己二<span>&nbsp; </span>明持名难信</font></p>
<p><b><span style="color:teal">世尊！有诸众生，信根不具。闻说诸佛甚深行处，作是思惟，云何但念药师琉璃光如来一佛名号，便获尔所功德胜利。由此不信，返生诽谤。彼于长夜，失大利乐，堕诸恶趣，流转无穷。”<span lang="EN-US"></span></span></b></p>
<p><font color="#333399">戊三<span>&nbsp; </span>如来称赞（此中单举持名蹑阿难答故也。）文五：初反斥，二正宗，三简非，四校叹，五结叹。 今己初</font></p>
<p><b><span style="color:teal">佛告阿难：“是诸有情，若闻世尊药师琉璃光如来名号，至心受持，不生疑惑；堕恶趣者，无有是处。<span lang="EN-US"></span></span></b></p>
<p><font color="#333399">己二<span>&nbsp; </span>正示</font></p>
<p><b><span style="color:teal">阿难！此是诸佛甚深所行，难可信解。汝今能受，当知皆是如来威力。<span lang="EN-US"></span></span></b></p>
<p><font color="#333399">己三<span>&nbsp; </span>简非</font></p>
<p><b><span style="color:teal">阿难！一切声闻、独觉，及未登地诸菩萨等，皆悉不能如实信解，唯除一生所系菩萨。<span lang="EN-US"></span></span></b></p>
<p>【问】：何谓唯除一生所系菩萨？</p>
<p>【答】：秋篠云：一生所系菩萨者，即一生补处菩萨，如弥勒等也。道理通论，初地以上菩萨，各得无分别智，地地别证真如法界，于佛所成名称功德，随分信解。今言唯除一生所系者，据因位之中信极者而言，以此菩萨因中见性分明，故作此说非谓一生以外，皆不信解也。（文）——案：此文本唐疏。</p>
<p><font color="#333399">己四<span>&nbsp; </span>校叹</font></p>
<p><b><span style="color:teal">阿难！人身难得；于三宝中，信敬尊重亦难可得；得闻世尊药师琉璃光如来名号，复难于是。<span lang="EN-US"></span></span></b></p>
<p><font color="#333399">己五<span>&nbsp; </span>结叹</font></p>
<p><b><span style="color:teal">阿难！彼药师琉璃光如来无量菩萨行，无量善巧方便，无量广大愿。我若一劫、若一劫余而广说者，劫可速尽；彼佛行、愿、善巧、方便，无有尽也。”<span lang="EN-US"></span></span></b></p>
<p>【问】：文云无量广大愿者，于前十二大愿外，更有无量广大愿耶？</p>
<p>【答】：非也。凡诸菩萨，皆发总别二愿。总则四弘，别则数异。若开出之，即是无量广大愿耳。</p>
<p><font color="#333399">丙二<span>&nbsp; </span>救脱明益三：初明救病患，二明攘灾难，三明转后报。 丁初明救病患二：初正向佛明，二答阿难问。 戊初正向佛明二：初正明，二结劝。 己初正明二：初正明苦相，二略出忏仪。（有生已来谁无病患，如薄拘罗虽无头痛，未离无明。止观十境，通称病患。蕅益所谓众生良药无如病，思之思之！）&nbsp; 今庚初</font></p>
<p><b><span style="color:teal">尔时，众中有一菩萨摩诃萨，名曰救脱。即从座起，偏袒右肩，右膝著地，曲躬合掌，而白佛言：“大德世尊！像法转时，有诸众生，为种种患之所困厄，长病羸瘦，不能饮食。喉唇干燥，见诸方暗，死相现前，父母、亲属、朋友、知识，啼泣围绕。然彼自身，卧在本处，见琰魔使引其神识，至于琰魔法王之前。然诸有情有俱生神，随其所作，若罪若福，皆具书之，尽持授与琰魔法王。尔时彼王推问其人，算计所作，随其罪福而处断之。<span lang="EN-US"></span></span></b></p>
<p>【问】：见琰魔使，引其神识，至于琰魔法王之前。古疏作何释耶？</p>
<p>【答】：秋篠云：若其患人，决定令死，则受鬼身，容可琰王别遣鬼为使，而引取之。如其未决定死，则未受鬼身，何有鬼身，有得引生人之识！不可别人之识在别鬼身中，若不在鬼使身中，识心既不孤游，云何可引得至琰魔王前？当知此是药师如来及经之威力，令得患人第六意识见分之上，起此三种行解相分：（一）为琰魔王，（二）为王使，（三）为己身，为自神识所依随使之行至琰王前。其实，神识未曾离身，若是本识随所舍处，则死成尸，不可说离身；若是六、七等识依本识故，而得现起；若离本识，无种子故，无由得生；是故八识俱无离身孤行之理。此盖如人梦中梦现见师僧，或复父母，遣使来唤，梦现见己身随使而行，远至师僧及父母前，当知师僧或复父母、使人、己身，皆是第六意识见分上，现此三种相分；似有去来，实无去来。所以然者，以一切心及心所取境之时，非如灯明舒光照物，不同铁钳动作取物；但如明镜远照，影现镜中，如人在远，遥见日月，此亦如是。</p>
<p>药师如来，及经威力，令彼患人，见如此相，似有往来，实无往来。故《涅槃经》云：若有闻是《大涅槃经》，言我不用发菩提心，诽谤正法，是人梦中，见罗刹像，心中布惧。罗刹语云：咄！善男子！汝今若不发菩提心，当断汝命。是人惶怖觉已，即发无上菩提心。是人命终，若在三恶及在人天，续复忆念菩提之心，以是义故，是大涅槃威神力故，能令未发心者，作菩提因。—案：此文本唐疏。《义疏》云：此是唐靖迈疏意。今谓云云，玆略不录。</p>
<p>【问】：有俱生神，随其所作，若罪若福皆具书之，尽持授与琰魔法王。古疏作何释耶？</p>
<p>【答】：秋篠云：言俱生神者，若约实而言，神即识也，俱生神者，即阿赖耶识。以阿赖耶识，是受生之主，与身俱时而生，故名俱生。随诸有情所作罪福，皆薰在阿赖耶识中，故言随其所作，乃至皆具书之。或是琰魔王为令罪人无有妄拒，伏本所作故，化作俱生神，从生已来书其罪福，或是药师如来及经威力，现作俱生神书其罪福。言尽持授与琰魔法王者，由阿赖耶识中，具有罪福种子为因缘，药师如来及经威力为增上缘，令罪福相分，现于患人第六意识之上。令琰魔王他心智起，尽见患人罪福之相，义称尽持授与。或琰魔化作俱生神，或佛及经现俱生神，授与亦然。——案：此文本唐疏。《义疏》有别解，玆略不录。</p>
<p><font color="#333399">庚二<span>&nbsp; </span>略出忏仪</font></p>
<p><b><span style="color:teal">时彼病人，亲属知识，若能为彼归依世尊药师琉璃光如来；请诸众僧，转读此经，燃七层之灯；悬五色续命神幡。或有是处，彼识得还，如在梦中，明了自见。或经七日、或二十一日、或三十五日、或四十九日，彼识还时，如从梦觉；皆自忆知善不善业，所得果报。由自证见业果报故；乃至命难，亦不造作诸恶之业。<span lang="EN-US"></span></span></b></p>
<p>【问】：灯七层，幡五色，有何义欤？</p>
<p>【答】：青丘有释。今谓灯有七层，应表七觉。《止观》云：灯，即慧也。《辅行》云：慧灯圆照。幡有五色，应表五阴。</p>
<p>【问】：灯幡之二，同是供具；如其表法，一是法门，一是正报、何为不齐？</p>
<p>【答】：五阴乃是四念处也，同是七科法门而已。</p>
<p>【问】：或有是处，彼识得还，如在梦中，明了自见。曰或，曰如，是何义欤？</p>
<p>【答】：秋篠云：谓有实死，虽复修福，识不得还；或因修福故，彼向王使所引之识，得还身中。二理不同，故复称或。如在等者，秋篠云：此亦即是梦，以梦类梦，故称为如——案：此文本唐疏。</p>
<p><font color="#333399">己二<span>&nbsp; </span>结劝</font></p>
<p><b><span style="color:teal">是故净信善男子、善女人等，皆应受持药师琉璃光如来名号；随力所能，恭敬供养。”<span lang="EN-US"></span></span></b></p>
<p><font color="#333399">戊二<span>&nbsp; </span>答阿难问二：初阿难问，二救脱答。 今己初</font></p>
<p><b><span style="color:teal">尔时，阿难问救脱菩萨曰：“善男子！应云何恭敬、供养彼世尊药师琉璃光如来？续命幡灯，复云何造？”<span lang="EN-US"></span></span></b></p>
<p><font color="#333399">己二<span>&nbsp; </span>救脱答</font></p>
<p><b><span style="color:teal">救脱菩萨言：“大德！若有病人，欲脱病苦。当为其人，七日七夜，受持八分斋戒。应以饮食及余资具，随力所办，供养苾刍僧；昼夜六时，礼拜、供养彼世尊药师琉璃光如来，读诵此经，四十九遍。然四十九灯。造彼如来形像七躯，一一像前，各置七灯；一一灯量，大如车轮；乃至四十九日，光明不绝。造五色彩幡，长四十九杰手。应放杂类众生，至四十九。可得过度危厄之难，不为诸横恶鬼所持。<span lang="EN-US"></span></span></b></p>
<p>【问】：云何供养芯刍僧耶？</p>
<p>【答】：《消灾轨》云：仍须请七僧。今谓若随力，堪请七七僧弥善。</p>
<p>【问】：云何一一皆须四十九耶？</p>
<p>【答】：魏塘约《易经》大衍之数而释。今谓不尔。数用七者，如《成实论》广明。今皆四十九者，以复七故为数之极。例如中有不过七七。何假大衍以消今文。</p>
<p>【问】：何谓四十九杰手？</p>
<p>【答】：杰手长一尺。故晋、隋二本，及《七佛经》，皆云四十九尺。又准《七佛经》，应外造幡。故彼经云：造杂彩幡四十九首，并一长幡四十九尺。——案：考南山、灵芝撰述，佛杰手二尺，人杰手为一尺。今约人杰手言也。杰手者，谓以大母指与中指张开相去之间。尺约周尺，古今人考订周尺量，有种种异说。且据清冯云鹏《金石索》中所考者，一周尺等于清工部营造尺六寸四分强，其说较为近似。</p>
<p>【问】：应放杂类众生，至四十九，作何释欤？</p>
<p>【答】：秋篠引唐遁伦释云：案《正法念处经》云：畜生有三十四亿种类。此中言四十九者，应放水陆异类至四十九。</p>
<p>【问】：生类无量，何放七七？</p>
<p>【答】：有所表故。境有齐限，心应平等。</p>
<p>【问】：文中屡列七等数字，亦皆有所表欤？</p>
<p>【答】：一一以七数者，应表七觉。智慧发生，故云七日；烦恼灭尽，故云七夜。七觉生八正道，故云七日夜受八斋戒。觉觉各具七觉，故云四十九遍。佛之七觉，我之七觉，众生七觉，三无差别，故云造像七驱。觉觉各具七觉，故云各置七灯。</p>
<p><font color="#333399">丁二<span>&nbsp; </span>明攘灾难二：初正明攘难，二答阿难问。 戊初&nbsp; 正明攘难二：初帝王，二臣民。（从重至轻，次第言耳。魏塘云：天子四海为家，臣妾亿兆，一人有庆，兆民赖之；四方有罪，在予一人。故岁祲民疫，皆君休戚，所当急先求忏者也。且药师之药，先治此人者，一是责备贤者，二是一正君而天下定之道也。今谓非谓先治帝王之意。如戒经云：欲受国王位时，益转轮王位时，百官受位时，应先受菩萨戒，非谓受菩萨戒，先被国王，次转轮王，次及百官；况责备贤者，一正国定功在卿相，王何独贤？隋本：但王不及臣民，以故而知先治之说，不通甚矣。）</font></p>
<p><font color="#333399">己初<span>&nbsp; </span>帝王</font></p>
<p><b><span style="color:teal">复次，阿难！若刹帝利灌顶王等，灾难起时。所谓：人众疾疫难，他国侵逼难，自界叛逆难，星宿变怪难，日月薄蚀难，过时不雨难。彼刹帝利灌顶王等，尔时应于一切有情，起慈悲心，赦诸系闭。依前所说供养之法，供养彼世尊药师琉璃光如来。由此善根，及彼如来本愿力故。令其国界即得安稳。风雨顺时，谷稼成熟。一切有情，无病欢乐；于其国中，无有暴恶药叉等神，恼有情者。一切恶相，皆即隐没。而刹帝利灌顶王等，寿命色力，无病自在，皆得增益。<span lang="EN-US"></span></span></b></p>
<p>【问】：依前所说供养之法，何谓依前耶？</p>
<p>【答】：秋篠云：谓应依前七日七夜，自受持斋戒，乃至放杂类众生等。——案：此文本唐疏。</p>
<p>【问】：今列七难，与《仁王经》中七难有异同欤？</p>
<p>【答】：与《仁王》有异。若类同者云云。</p>
<p>案：今据《义疏》文，列表如下：</p>
<p>┌人众疾疫难───《仁王护国品》云：不但获福，亦护众难，若疾病苦难。</p>
<p>├他国侵逼难──┬《仁王受持品》云：四方贼来侵国，内外贼起。他国即</p>
<p>└自界叛逆难──┘<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>外贼，自界即内贼。</p>
<p>┌星宿变怪难───────彼云：二十八宿，乃至各各变现。</p>
<p>├日月薄蚀难───────彼云：日月失度，乃至二三四五重轮现。</p>
<p>│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌风难──彼云：大风吹杀，乃至火风，水风。</p>
<p>├非时风雨难──────┴雨难──彼云：大水漂没，乃至浮山流石。</p>
<p>└过时不雨难───────彼云：天地国土亢阳，乃至万姓灭尽。</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>彼又云：大火烧国等，今文无。</p>
<p><font color="#333399">己二<span>&nbsp; </span>臣民</font></p>
<p><b><span style="color:teal">阿难！若帝后妃主，储君王子，大臣辅相，中宫彩女，百官黎庶，为病所苦，及余厄难；亦应造立五色神幡，燃灯续明，放诸生命，散杂色华，烧众名香。病得除愈，蒙难解脱。”<span lang="EN-US"></span></span></b></p>
<p>【问】：文云造幡燃灯等，与前二段文互有不同。何耶？</p>
<p>【答】：秋篠云：造幡燃灯，放生命等，具如前法，今此中有散杂色华，烧众名香，当知前二亦有；前二所有，此亦非无，绮互为文耳。（文）今谓此中五法，皆是助行；必应称药师名，读诵此经，文不言者，助助于正。</p>
<p><font color="#333399">戊二<span>&nbsp; </span>答阿难问，二重问答。 己初&nbsp; 第一问答二：初问，二答。今庚初</font></p>
<p><b><span style="color:teal">尔时，阿难问救脱菩萨言：“善男子！云何已尽之命，而可增益？”<span lang="EN-US"></span></span></b></p>
<p><font color="#333399">庚二<span>&nbsp; </span>答。</font></p>
<p><b><span style="color:teal">救脱菩萨言：“大德！汝岂不闻如来说有九横死耶？是故劝造续命幡灯，修诸福德。以修福故；尽其寿命，不经苦患。”<span lang="EN-US"></span></span></b></p>
<p>【问】：何谓横死？</p>
<p>【答】：秋篠云：夫言横死者，皆不定之业，此业若有顺缘资助，则得延长，若无顺缘资助，及属违缘，则便短促。对彼顺缘，寿长无延；若无此缘，寿短横死故。是故我今劝造幡灯，修敬三宝等福德。以修福德等为资助顺益命缘故，遂使是人，尽彼先业，所感寿命，终不中途更经枉横苦患也。</p>
<p><font color="#333399">己二<span>&nbsp; </span>第二问答二：初问，二答。 今庚初。</font></p>
<p><b><span style="color:teal">阿难问言：“九横云何？”<span lang="EN-US"></span></span></b></p>
<p><font color="#333399">庚二<span>&nbsp; </span>答二：初释，二结。 今辛初。</font></p>
<p><b><span style="color:teal">救脱菩萨言：“若诸有情，得病虽轻；然无医药及看病者。设复遇医，授以非药，实不应死而便横死。又信世间邪魔外道，妖孽之师，妄说祸福，便生恐动；心不自正，卜问觅祸。杀种种众生，解奏神明，呼诸魍魉，请乞福祐。欲冀延年，终不能得。愚痴迷惑，信邪倒见。遂令横死，入于地狱，无有出期。是名初横。二者、横被王法之所诛戮。三者、畋猎嬉戏，耽淫嗜酒，放逸无度，横为非人夺其精气。四者、横为火焚。五者、横为水溺。六者、横为种种恶兽所啖。七者、横堕山崖。八者、横为毒药厌祷咒咀起尸鬼等之所中害。九者、饥渴所困，不得饮食，而便横死。<span lang="EN-US"></span></span></b></p>
<p>【问】：九横之文，古疏作何释耶？</p>
<p>【答】：初横中。秋篠云：无医药及看病者，以无资缘故而便致死。设复遇医等，以遇违缘故而便致死。第二横中，秋篠云：佛法之宗，无有因缘终不得果。因，谓名言熏习种子。缘有二种：（一）以先业缘，（二）由现发缘。此人今被王法诛戮，虽有名言种子为正因，及有先业为缘因，而无现在缘，如来随顺世俗，名为横死，以无现缘故。又云：此人寿命是不定业，亦是杀生增上果；若遇顺缘修福等资助，故不受王戮得寿命长。若不修福，攘昔杀缘，则被王戮，不得长寿，故得横死云云。——案：秋篠释第一横已下，乃至第九横，文义相似，今不具录。唯撮要列表如下。</p>
<p>┌二——是杀生增上果<span>&nbsp;&nbsp;&nbsp;&nbsp;&nbsp; </span>┐</p>
<p>├三——是逼恼他增上果<span>&nbsp;&nbsp;&nbsp; </span>│</p>
<p>├四——是焚烧有情增上果<span>&nbsp; </span>│</p>
<p>├五——是漂流有情增上果<span>&nbsp; </span>├┬若遇顺缘修福等资助——则免难。</p>
<p>├六——是食肉有情增上果<span>&nbsp; </span>│└如其不尔———————则横死。</p>
<p>├七——是陷堕有情增上果<span>&nbsp; </span>│</p>
<p>├八——是行毒药厌咒增上果│</p>
<p>└九——是夺有情增上果<span>&nbsp;&nbsp;&nbsp; </span>┘</p>
<p>案：上文皆本唐疏。</p>
<p>【问】：何谓觅祸？</p>
<p>【答】：即下文杀种种众生等是。秋篠云：何但横死而已，后由愚痴，信邪倒见，杀众生故，乃入地狱，无有出期，岂不哀哉！</p>
<p><font color="#333399">辛二<span>&nbsp; </span>结</font></p>
<p><b><span style="color:teal">是为如来略说横死，有此九种。其余复有无量诸横，难可具说。<span lang="EN-US"></span></span></b></p>
<p><font color="#333399">丁三<span>&nbsp; </span>明转后报</font></p>
<p><b><span style="color:teal">复次，阿难！彼琰魔王主领世间名籍之记。若诸有情，不孝五逆；破辱三宝；坏君臣法；毁于信戒；琰魔法王随罪轻重，考而罚之。是故我今劝诸有情，燃灯造幡，放生修福，令度危厄，不遭众难。”<span lang="EN-US"></span></span></b></p>
<p>【问】：青丘科此文为结，然欤？</p>
<p>【答】：今谓味复次字，非结上文。</p>
<p>【问】：此与上文何异？</p>
<p>【答】：上约病人，今约逆罪，故知非结。</p>
<p><font color="#333399">丙三<span>&nbsp; </span>药叉发誓二：初正明誓，二佛印劝。 今丁初</font></p>
<p><b><span style="color:teal">尔时，众中有十二药叉大将，俱在会坐。所谓：宫毗罗大将，伐折罗大将，迷企罗大将，安底罗大将，頞你罗大将，珊底罗大将，因达罗大将，波夷罗大将，摩虎罗大将，真达罗大将，招杜罗大将，毗羯罗大将。此十二药叉大将，一一各有七千药叉，以为眷属。同时举声白佛言：“世尊！我等今者蒙佛威力，得闻世尊药师琉璃光如来名号，不复更有恶趣之怖。我等相率皆同一心，乃至尽形归佛、法、僧。誓当荷负一切有情，为作义利饶益安乐。随于何等村城国邑，空闲林中，若有流布此经，或复受持药师琉璃光如来名号，恭敬供养者，我等眷属卫护是人，皆使解脱一切苦难；诸有愿求，悉令满足。或有疾厄，求度脱者，亦应读诵此经。以五色缕，结我名字；得如愿已，然后解结。”<span lang="EN-US"></span></span></b></p>
<p>【问】：以五色缕，结我名字；得如愿已，然后解结。其仪轨如何？</p>
<p>【答】：秋篠引遁伦云：西域僧口传言，以布缕结神名字也。谓若人临厄难时，应请七僧，即请道场，令读此经四十九遍。尔时施主，为藏结缕，作新匣长七寸，广二寸。作匣竟，施主捧匣进七僧前，至心三礼，胡跪叉手，誓愿所求。尔时，七僧一时发愿读经，一僧各读七卷，七七四十九遍竟。每一卷节，各其神名处，息读经。时施主进七僧前，以缕次第结其神名，后五神名者，七僧一时等唱，一一神名，而施主如前例结。结竟而取缕入匣闭户，然后送七僧。待其难息，若得求已；更请七僧，如前先结十二神名字，次第还解也。</p>
<p>案《疏》云：每一卷节各其神名处，以缕结者，读经七卷，即随结前七神名。又云后五神名者，即其余也。又云七僧一时等唱神名者，前已读经竟，此惟唱五神名耳。</p>
<p><font color="#333399">丁二<span>&nbsp; </span>佛印劝</font></p>
<p><b><span style="color:teal">尔时，世尊赞诸药叉大将言：“善哉善哉！大药叉将。汝等念报世尊药师琉璃光如来恩德者，常应如是利益安乐一切有情。”<span lang="EN-US"></span></span></b></p>
<p><font color="#333399">乙二<span>&nbsp; </span>佛说题名奉持</font></p>
<p><b><span style="color:teal">尔时，阿难白佛言：“世尊！当何名此法门？我等云何奉持？”佛告阿难：“此法门名说《药师琉璃光如来本愿功德》；亦名说《十二神将饶益有情结愿神咒》；亦名《拔除一切业障》。应如是持。”<span lang="EN-US"></span></span></b></p>
<p>【问】：亦名结愿神咒。何以今译本中无咒耶？</p>
<p>【答】：有二义：（一）、神将白佛乃是神咒。虽《大品经》无一真言，帝释白佛，般若波罗蜜，是大明咒，无上明咒，无等等咒；佛印可之。龙树释云：谓咒术能随贪欲嗔恚自在作恶，是般若咒，能灭禅定佛道涅槃诸著，何况贪恚粗病；是故名为大明咒，无上咒，无等等咒。岂以无一真言而为疑耶！故隋本云自誓，《七佛经》云护持耳。（二）、列神将名自是神咒。如《陀罗尼集经》法印咒也。</p>
<p><font color="#333399">乙三<span>&nbsp; </span>大众闻说奉行</font></p>
<p><b><span style="color:teal">时薄伽梵，说是语已。诸菩萨摩诃萨，及大声闻，国王、大臣、婆罗门、居士、天龙、药叉、健达缚、阿素洛、揭路荼、紧捺洛、莫呼洛伽、人、非人等。一切大众，闻佛所说；皆大欢喜，信受奉行。<span lang="EN-US"></span></span></b></p>
<p>药师经析疑终</p>
<p><span style="color:#333399"><a name="a07"></a>弘一大师答佛学书局书（乙亥年）<span lang="EN-US"></span></span></p>
<p>前承惠书，谓今年药师如来圣诞，拟别刊行专号，属撰文以为提倡。近多忙碌，未暇撰文。谨述拙见如下，以备参考焉。余自信佛法以来，专宗弥陀净土法门，但亦尝讲《药师如来本愿功德经》。讲此经时，所最注意者三事：</p>
<p>（一）、若犯戒者，闻药师名已，还得清净。</p>
<p>（二）、若求生西方极乐而未定者，得闻药师名号，临命终时，有八大菩萨示其道路，即生极乐众宝华中。</p>
<p>（三）、现生种种厄难，悉得消除。故亦劝诸缁索，应诵《药师功德经》，并执持药师名号。而于求生东方净琉璃世界之文，未及详释，谓为别被一机也。</p>
<p>今者佛学书局诸贤，欲弘扬药师圣典，提倡求生东方，胜愿大心，甚可钦佩。但依拙见，唯可普劝众生诵经、持名。至于求生何处，宜任其自然，即昔日求生极乐或求生兜率者，亦可发心诵《药师经》并持名号；而于本愿无违。因经中谓求生极乐者，命终有八大菩萨示路；又东晋译本云：若欲得生兜率天上见弥勒者，亦当礼敬药师琉璃光佛。如是则范围甚广，可以群机并育矣。略陈拙见，敬乞有以教之。幸甚！</p>
<p align="right" style="text-align:right;text-indent:24.0pt;word-break:break-all">原载上海‘佛学半月刊’第九十期药师如来专号<span>&nbsp; </span></p>
<p><span style="color:#333399"><a name="a08"></a>后记<span lang="EN-US"></span></span></p>
<p>是经唐疏，今多遗佚。弘一大师暮年，据中、日古德著述，編著《析疑》一卷。末附数语，以系例言，今移卷首。大师躬自署签，下注辛巳十月二十一日始录稿。惟方缮数行，应泉城之请弘法而辍，旋即迁化。遗稿珍藏箧笥，知者实缈。</p>
<p>按《义疏》：日僧实观撰，共三卷。文中冠‘案’字者，大师所阐释也。辛巳为一九四一年，大师年六十又二，时居温陵茀林禅苑之尊瞻堂，盖示寂之前一年也。越二十年，乃克校录。谨缀数语，用志因缘。</p>
<p align="right" style="text-align:right;text-indent:24.0pt;word-break:break-all">甲辰仲冬，录者谨识<span>&nbsp; </span></p>
