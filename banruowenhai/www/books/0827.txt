<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(福慧始闻第四十七)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">福慧始闻第四十七<span lang="EN-US"></span></span></p>
<p>世尊于说长行后，复以偈颂，重申前意。于中复标明是非，拣非显是。于显是中赞叹三事：一、信往生。二、佛智难思。三、念佛得度。</p>
<p><b><span style="color:teal">尔时世尊而说颂曰：<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b><font color="#008080">若不往昔修福慧<span>&nbsp; </span>于此正法不能闻</font></b></p>
<p><font color="#008080"><b>已曾供蓑诸如来<span>&nbsp; </span>则能欢喜信此事</b></font></p>
<p><font color="#008080"><b>恶骄懈怠及邪见<span>&nbsp; </span>难信如来微妙法</b></font></p>
<p><font color="#008080"><b>譬如盲人恒处闇<span>&nbsp; </span>不能开导于他路</b></font></p>
<p>首四句，正明本品之品名‘福慧始闻’，亦即经中‘当有众生，植诸善本，已曾供养无量诸佛，由彼如来加威力故，能得如是广大法门，摄取受持。’其中‘植诸善本’，即是‘往昔修福慧’。若非宿修，则‘于此正法不能闻’矣。‘已曾供养诸如来’即前之‘已曾供养无量诸佛’。如是之人，广种善根，复因如来威力加被，故‘则能欢喜信此事’。如《金刚经》曰：‘如来灭后，后五百岁，有持戒修福者，于此章句能生信心，以此为实，当知是人，不于一佛二佛三四五佛而种善根，已于无量千万佛所种诸善根。’故知能闻此最极圆顿、究竟方便之净土法门，闻而能欢喜信受者，已于无量佛所修福修慧，种诸善根矣。</p>
<p>反之，一切恶浊骄慢懈怠及具邪见之人，不能信此法门。喻如盲人，常居冥暗之处，自不识途，何能导引他人于正路。</p>
<p><b><font color="#008080">唯曾于佛植众善<span>&nbsp; </span>救世之行方能修</font></b></p>
<p><font color="#008080"><b>闻已受持及书写<span>&nbsp; </span>读诵赞演并供养</b></font></p>
<p><font color="#008080"><b>如是一心求净方<span>&nbsp; </span>决定往生极乐国</b></font></p>
<p><font color="#008080"><b>假使大火满三千<span>&nbsp; </span>乘佛威德悉能超</b></font></p>
<p>唯曾于无量佛所，广植众善之人，方能修此普救一切世间之行。所谓‘救世之行’者，如本经谓，当来一切含灵，皆依此法而得度脱故。人欲自救并普救一切世间，皆应修此救世之行。此‘行’即下文中‘闻已受持及书写’<span lang="EN-US">......‘如是一心求净方’等三句。上段表闻信此经，今则引申其义，从闻信而起愿行。‘受’者信受。‘持’者，执持。依教奉行，发菩提心，一向专念阿弥陀佛也。同时复书写、读诵、赞叹、演说、供养此《无量寿庄严清净平等觉经》。如上种种胜妙功德，均以至诚心、不二心，回向净土，求生极乐。故云‘如是一心求净方’。佛则为之授记曰：‘决定往生极乐国。’如是之人，临命终时，‘假使三千大千世界满中大火，亦能超过，生彼国土’。故云‘假使大火满三千，乘佛威德悉能超’也。</span></p>
<p><b><font color="#008080">如来深广智慧海<span>&nbsp; </span>唯佛与佛乃能知</font></b></p>
<p><font color="#008080"><b>声闻亿劫思佛智<span>&nbsp; </span>尽其神力莫能测</b></font></p>
<p><font color="#008080"><b>如来功德佛自知<span>&nbsp; </span>唯有世尊能开示</b></font></p>
<p><font color="#008080"><b>人身难得佛难值<span>&nbsp; </span>信慧闻法难中难</b></font></p>
<p>上段表佛智深广，唯佛能知。二乘贤圣，皆不能测，何况凡夫。故应舍尽执情，唯当仰信。今幸具信慧，能闻此法，切莫错过今时。‘海’者喻也。如来智慧，深广无涯，犹如大海，故云智慧海。‘唯佛与佛乃能知’者，如《法华经方便品》曰：‘佛所成就第一希有难解之法。唯佛与佛，乃能究尽诸法实相。’又云：‘无漏不思议，甚深微妙法，我今已具得。唯我知是相。十方佛亦然’。可见佛所成就无漏、甚深、不可思议之微妙法，究竟诸法实相，唯佛能知也。‘声闻亿劫思佛智，尽其神力莫能测’者，如《法华方便品》云：‘我及十方佛，乃能知是事。是法不可示，言辞相寂灭。诸余众生类，无有能得解。除诸菩萨众，信力坚固者。’又云：‘辟支佛利智，无漏最后身，亦满十方界，其数如竹林。斯等共一心，于亿无量劫，欲思佛实智，莫能知少分’。盖谓佛之实智，非言语所能宣，是法不可示、不可说，除信力坚固之大菩萨外，余无能知者。‘如来功德佛自知’者，如《法华经寿量品》云：‘一切世间天人及阿修罗，皆谓今释迦牟尼佛，出释氏宫，去伽耶城不远，坐于道场，得阿耨多罗三藐三菩提。然善男子：我实成佛以来，无量无边百千万亿那由他劫。譬如五百千万亿那由他阿僧祇三千大千世界，假使有人抹为微尘。过于东方五百千万亿那由他阿僧祇国，乃下一尘。如是东行，尽是微尘。诸善男子：于意云何，是诸世界，可得思惟校计，知其数不？弥勒菩萨等，俱白佛言：世尊，是诸世界，无量无边，非算数所知，亦非心力所及。一切声闻辟支佛，以无漏智，不能思惟，知其限数。我等住阿惟越致地，于是事中，亦所不达。世尊：如是诸世界，无量无边。尔时，佛告大菩萨众，诸善男子：今当分明宣语汝等，是诸世界，若著微尘，及不著者，尽以为尘。一尘一劫，我成佛以来，复过于此百千万亿那由他阿僧祇劫。’经表佛之寿量，补处大士亦所不达。是故佛之功德，唯佛自知。故下复云：‘唯有世尊能开示’。开示者，开佛知见，示佛知见也。</p>
<p>上偈六句，深赞佛智，盖欲令闻者，了达如来智深，而诚信如来之语也。《寿量品》中，世尊三告大众：‘汝等当信解如来诚谛之语。’因世尊圣智，声闻亿劫难测。况今凡夫焉能以生灭心，妄窥佛智，故惟当仰信。如《法华方便品》云：‘于佛所说法，当生大信力。’佛法大海，信为能入。</p>
<p>‘人身难得’者，《梵网经序》云：‘一失人身，万劫不复。’又《涅槃经》云：‘人身难得，如优昙花。’盖得人身者，如爪上土，失人身者，如大地土也。‘佛难值’。‘值’者，遇也。如《法华寿量品》云：‘比丘当知，诸佛出世，难可值遇。所以者何，诸薄德人，过无量百千万亿劫，或有见佛，或不见者。以此事故，我作是言：诸比丘，如来难可得见。’又当年佛在印度王舍城时，城中仅三分之一人见佛。另三分之一人但闻佛名，而未见佛。更有三分之一人，不见不闻。可见值佛之难也。</p>
<p>‘信慧闻法难中难’，即前‘若闻斯经，信乐受持，难中之难，无过此难’。慧能生解，故闻经信乐。人身难得，佛法难闻，净宗难信。今则难得者能得，难闻者能闻，难信者能信，复加以慧解，故云‘难中难’也。佛劝行人，当深信切愿，念佛求生，切莫错过。此回若错，则真成错矣。</p>
<p><b><font color="#008080">若诸有情当作佛<span>&nbsp; </span>行超普贤登彼岸</font></b></p>
<p><font color="#008080"><b>是故博闻诸智士<span>&nbsp; </span>应信我教如实言</b></font></p>
<p><font color="#008080"><b>如是妙法幸听闻<span>&nbsp; </span>应常念佛而生喜</b></font></p>
<p><font color="#008080"><b>受持广度生死流<span>&nbsp; </span>佛说此人真善友</b></font></p>
<p>上之二偈，总结全经。本经之首第二品名‘德遵普贤’，与会菩萨‘咸共遵修普贤大士之德’。今于经末，乃云‘若诸有情当作佛，行超普贤登彼岸’。前云‘德遵普贤’，今云‘行超普贤’者何耶？且此一句乃《唐译》原文。译者乃唐三藏法师菩提流志，译文自当不违经旨。且《唐译》于经首亦云会众‘咸共遵修普贤之道’。可见前之‘德遵普贤’与后之‘行超普贤’，俱是梵经原旨。而非译笔有误也。且此不但无误，而实是释尊慈悲至极，剖出心肝，与众相见。盖普贤乃大行菩萨，表差别智，称为华严长子。以十大愿王导归极乐。愿而称王，以普贤之愿，广大无际，穷劫无尽，导归极乐，利济无尽，故称大愿之王。是故本经来会圣众，咸遵普贤之德也。但此经中，世尊于方便中独垂方便，于圆顿中更显圆顿，直以信愿持名一法，广摄六度万行。圆摄十大愿王，直入一句佛号。摄尽普贤无边行门。会归文殊一行三昧。文殊表根本智。一行三昧者，‘系心一佛，专称名字’也。故知持名一法，直是醍醐，广含众妙。普贤十大愿王是从根本智而差别智。今则广摄愿王，唯倡信愿持名。是乃从差别智，复归根本。故云‘行超普贤’也。盖持名之妙行，以果觉为因心。因果同时，直截了当，不假方便，不落阶梯。正如《弥陀要解》云：‘阿弥陀正翻无量，本不可说。本师以光寿二义，收尽一切无量。光则横遍十方，寿则竖穷三际。横竖交彻，即法界体。举此体作弥陀身土。亦即举此体作弥陀名号。是故弥陀名号，即众生本觉理性。持名，即始觉合本。始本不二，生佛不二。故一念相应一念佛，念念相应念念佛也。’普贤十大愿王导归极乐，今则念念即是弥陀。且十大愿王，义理深广，非是常人，所能发起。而持名一法，普被三根，五逆十恶，亦能依之而度生死。譬如能愈不治之症者，推为良医之首。是故能度极恶之人者，应称善法之王。故谓持名，行超普贤。信愿持名，定登彼岸，故云‘行超普贤登彼岸’。</p>
<p>世尊垂慈，复劝谕博学多闻，有智之人，当信如来所教，皆契实相理体。经中如理而说，唯是真实。故云‘应信我教如实言’也。今谓念佛乃行超普贤之法，故称‘妙法。’如是难值、难闻、难信之妙法。我今幸得听闻，故应信受，依教奉行，时时念佛，而深自庆喜也。再者，念佛之人蒙佛慈光摄受，‘垢灭善生，心意柔软’。身得轻安，心生欢喜。如《观经》中，韦提希夫人因阿弥陀佛国清净光明忽现眼前，应时即得无生法忍。善导大师谓韦提希夫人所得之无生法忍为喜忍、悟忍与信忍。喜忍者，大师谓‘念阿弥陀佛而生欢喜心’也。是故经中‘念佛生喜’。因念佛而自心自生欢喜也。末后复劝谕行人，不但自身受持此法而度生死，且应自他俱利，广宏此经，劝导持名，辗转度脱，出离生死。如是之人，世尊赞之为‘真善友’，即真善知识也。此乃世尊极赞之辞，盖善知识即同如来。此末后四句，正是世尊对后世能逢此经能闻此法之一切众生之期望与训诲，故我等实应哀切领受，刻骨铭心，恪遵遗教，勤修坚持，切莫辜负慈恩。</p>
<p>本经之末，世尊重劝念佛，十方如来本心，一时和盘托出。此品中‘福慧始闻’、‘微妙法’、‘救世行’、‘智慧海’、‘难中难’、‘行超普贤’等，均指此信愿持名之无上妙法。至于念佛法门之妙，纵以无量身，一一身有无量口，一一口有无量舌，一一舌出无量音，穷未来劫，演说不绝，亦难道得少分。故不多说，唯恭录灵峰大师《要解》中二则，以归结本品之解。</p>
<p>一、《要解》云：‘由无量光义，故众生生极乐即生十方。见阿弥陀佛，即见十方诸佛。能自度即普利一切。由无量寿义，故极乐人民，即是一生补处，皆定此生成佛，不至异生。当知离却现前一念无量光寿之心，何处有阿弥陀佛名号；而离却阿弥陀佛名号，何由彻证现前一念无量光寿之心。愿深思之，愿深思之’。</p>
<p>二、《要解》云：‘盖所持之名号，真实不可思议；能持之心性，亦真实不可思议。持一声则一声不可思议；持十百千万无量无数声，声声皆不可思议也。’</p>
