<p align="center" style="text-align:center"><b><span style="font-size:36.0pt;color:#FF6600">楞伽经义记<span lang="EN-US">(卷第三)</span></span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">十四年夏在宁波天童寺讲<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">楞伽阿跋多罗宝经卷第三<span lang="EN-US"></span></span></p>
<p><font color="#333399">己二<span>&nbsp; </span>意生身相门</font></p>
<p><font color="#333399">庚一<span>&nbsp; </span>诫听</font></p>
<p><b><span style="color:teal">尔时、世尊告大慧菩萨摩诃萨言：“意生身分别通相，我今当说，谛听！谛听！善思念之”。大慧白佛言；“善哉！世尊！唯然、受教”。<span lang="EN-US"></span></span></b></p>
<p>意生身相，明佛菩萨得神应大用与二乘不同。佛不待问而直告诫听者，以前在修行方便门已略明，此再从证成地位而说其差别相也。</p>
<p><span style="color:#333399">庚二　正说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　总标<span lang="EN-US"></span></span></p>
<p><b><span style="color:teal">佛告大慧：“有三种意生身。云何为三？所谓三昧乐正受意生身，觉法自性性意生身，种类俱生无行作意生身。修行者了知，初地上上增进相，得三种身”。<span lang="EN-US"></span></span></b></p>
<p>意生身者，以变化身譬同意识，想到何方即到何方，无空间之阻碍；想到万年即到万年，无时间之隔断。譬如吾人念佛，想依正庄严之极乐世界，即现心中；又如读至法华授记弟子当来成佛，一若各各刹土宛在眼前，此从喻立名也。从法立名，则广义之等无间义，八识皆曰意；狭义之意，属于六七二识。到菩萨位转识成智，并非灭此二识。盖二识上分别二执全断，俱生执亦随分断除，与智相应之意心王，转成清净末那意识，现诸化身。佛果上八识全转，湛然相续，即为自受用身；由七识现他受用身；前六识现种种化身；故意生身通于佛及菩萨。三种身相之第一种，初地至七地可得；第二、八至十地可得；第三、唯佛独有。然十地亦分得，明得如实修行一乘法者，渐增上地而得三身。</p>
<p><span style="color:#333399">壬二　别释<span lang="EN-US"></span></span></p>
<p><b><span style="color:teal">“大慧！云何三昧乐正受意生身？谓第三、第四、第五地，三昧乐正受故，种种自心寂静，安住心海，起浪识相不生，知自心现境界性非性，是名三昧乐正受意生身。大慧！云何觉法自性性意生身？谓第八地观察觉了如幻等法，悉无所有，身心转变，得如幻三昧及余三昧门，无量相、力、自在、明，如妙华庄严迅疾如意；犹如幻、梦、水月、镜像，非造非所造，如造所造，一切色种种支分具足庄严，随入一切佛刹大众，通达自性法故，是名觉法自性性意生身。大慧！云何种类俱生无行作意生身？所谓觉一切佛法，缘自得乐相，是名种类俱生无行作意生身”。<span lang="EN-US"></span></span></b></p>
<p>三昧乐正受意生身原为初地至七地得，此举中而摄前后也。盖平等正受三昧乐，在三、四地才显，所以发光、焰慧表其光明炽盛。由是自心所现种种之相，绝不分别，心无动摇，不为识浪所转，了一切法无性而能现身无碍。虽然安住三昧，而常上求下化，皆是此意生身功用。觉法自性性意生身者，七地以前修行，尚须用功以自精进，至八地观行成熟故，于无相观中得无功用行，了知第一义空。身心转变者，转我爱执藏之根本依，故得无量三昧及无量相好、神力、自在、光明而迅疾如意。虽非四大造色之身，而现身土分分具足；虽现相好，犹如幻、梦、影、像。通达诸法即心自性，唯心为性。种类俱生无行作意生身者，遍器世间、有情世间、正觉世间而现佛身，乃至异种异类之身，随感而应。无行作者，言不假造作功用之境界。自证称性圆满无漏功德，与十方三世诸佛，平等平等。</p>
<p><span style="color:#333399">壬三　结劝<span lang="EN-US"></span></span></p>
<p><b><span style="color:teal">“大慧！于彼三种身相，观察觉了，应当修学”！<span lang="EN-US"></span></span></b></p>
<p>三种身大用如是，应观察而觉了，觉了而修学也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“非我乘大乘，非说亦非字，非谛、非解脱，非无有境界。然乘摩诃衍，三摩提自在，种种意生身，自在华庄严”。<span lang="EN-US"></span></span></b></p>
<p>如来乘无乘相可得，非音声、非文字所建立，非所证得之谛，非能解脱之智，非一切无所有之无相境；虽一切皆非，而一切皆是菩萨及佛乘。此大乘种种正受，种种自在，种种意生身等，因行具足，果海庄严，一切皆非，即是妄想无性，即是无有分别，即乘一乘大乘。正如心经所谓：无智亦无得，以无所得故，涅槃菩提、无不得成。又前四句、起信论所谓如实空，后四句、则如实不空。真俗圆融，空有双照，大乘法门，依此而设。</p>
<p><span style="color:#333399">己三　五无间业门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨摩诃萨白佛言：“世尊！如世尊说：若男子、女人，行五无间业，不入无择地狱。世尊！云何男子、女人行五无间业不入无择地狱”？佛告大慧：“谛听！谛听！善思念之！当为汝说”。大慧白佛言：“善哉！世尊！唯然受教”。<span lang="EN-US"></span></span></b></p>
<p>造五无间罪业，必堕无间地狱。阿鼻、梵语，华言无间，此经译为无择，受苦无间义。名业曰无间者，因以果而得名，此六离合之有财释。造无间业众生，不能成佛，现生不能解脱，而佛何言此等男女不堕狱耶？</p>
<p><span style="color:#333399">庚二　正说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　标名<span lang="EN-US"></span></span></p>
<p><b><span style="color:teal">佛告大慧：“云何五无间业？所谓杀父、母、及害罗汉、破坏众僧、恶心出佛身血”。<span lang="EN-US"></span></span></b></p>
<p>此先标五无间业之名。</p>
<p><span style="color:#333399">壬二　别释<span lang="EN-US"></span></span></p>
<p><span style="color:#333399">癸一　内五无间<span lang="EN-US"></span></span></p>
<p><b><span style="color:teal">“大慧！云何众生母？谓爱更受生，贪喜俱；如缘母立。无明为父，生入、处聚落。断二根本，名害父母。彼诸使不现，如鼠毒发，诸法究竟断彼，名害罗汉。云何破僧？谓异相诸阴和合积聚，究竟断彼，名为破僧。大慧！不觉外自共相，自心现量七识身，以三解脱无漏恶想，究竟断彼七种识佛，名为恶心出佛身血。若男子、女人行此无间事者，名五无间，亦名无间等”。<span lang="EN-US"></span></span></b></p>
<p>此对自己内心所作无间事言。谓贪爱润生，贪喜相俱，滋养众生招生死之业种，喻爱是母，杀母、即杀此贪爱也。又、无明为父者，因无明为发业之惑，故喻为父，杀父者、即杀此无明也。此二烦恼为牵自心受生死身之根本，故须断。诸使不现者，言十使随眠隐而不现，有时为境缘所摇动，仍然发现，如鼠毒然，隐后仍发。故于诸烦恼使，究竟拔断，令不再生，正如害不起惑无生之阿罗汉。五阴众法，和合聚生，喻和合僧；——无有异相可得，亦无和合，故喻如破僧也。佛为觉义，众生有漏八识皆有妄觉，因不觉知自心现量，取心外之自共相故。以无漏之三解脱观智，断此恶觉。恶觉喻佛，出佛身血，喻除去其烦恼漏法，乃转识成智而非断灭也。无间等，言现身实证平等解脱。</p>
<p>癸二<span>&nbsp; </span>外五无间</p>
<p><b><span style="color:teal">“复次、大慧！有外无间，今当演说。汝及余菩萨摩诃萨闻是义已，于未来世不堕遇痴。云何五无间？谓先所说无间，若行此者，于三解脱——不得无间等法。除此已，余化神力现无间等；谓声闻化神力，菩萨化神力，如来化神力。为余作无间罪者除疑悔过，为劝发故，神力变化现无间等。无有一向作无间事，不得无间等。除觉自心现量，离身、财妄想，离我我所摄受，或时遇善知识，解脱余趣相续妄想”。<span lang="EN-US"></span></span></b></p>
<p>外五、盖对内五而言。众生愚痴，或不明内五之密意，而亦实造五无间业，误为解脱。造外五无间，定堕无间狱。除佛三乘圣者方便权现，为令众生除疑悔过，神力示同造业者外，未有实造而不获报者也。然而如有觉知唯心所造，离内外法，离能所取，现虽不得解脱，来世亦可遇善知识，妄想不生而得解脱。悟无间狱亦是此心，堕而不堕。如昔阿阇世王，业报成熟，狱境现前，觉得水火寒热罪器诸苦，发大怖畏，生忏悔心，蒙佛开示，悟五蕴空，心意清泰。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而话偈言：“贪爱名为母，无明则为父，觉境识为佛，诸使为罗汉，阴集名为僧，无间次第断。谓是五无间，不入无择狱”。<span lang="EN-US"></span></span></b></p>
<p>表内无间业，次第断诸惑，假名为五无间，故不入狱。虽未重颂外无间业，然而可以反证实作者必堕狱。</p>
<p><span style="color:#333399">己四　诸佛知觉门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！惟愿为说佛之知觉。世尊！何等是佛之知觉”？<span lang="EN-US"></span></span></b></p>
<p>佛之知觉，即诸佛体性之自觉圣智。以此正明大菩提果，故请佛说之也。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“觉人法无我，了知二障，离二种死，断二烦恼，是名佛之知觉。声闻、缘觉得此法者，亦名为佛，以是因缘故我说一乘”。<span lang="EN-US"></span></span></b></p>
<p>佛之知觉，断人我、法我二执，断烦恼、所知二障，了分段、变易二生死，断根本、枝末二烦恼。若二乘能得之者，亦佛矣。此正说一乘之果觉。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“善知二无我，二障烦恼断，永离二种死，是名佛知觉”。<span lang="EN-US"></span></span></b></p>
<p>颂意同于答语，诫诸菩萨善巧了知。以上诸佛知觉门竟，亦即大菩提果之第一自利智四门竟。明佛自证菩提果乃无上之果，一切现证自利，最圆满，最究竟。</p>
<p><span style="color:#333399">戊二　化地智<span lang="EN-US"></span></span></p>
<p><span style="color:#333399">己一　四等密意门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！何故世尊于大众中唱如是言：我是过去一切佛；及种种受生，我尔时作曼陀转轮圣王，六牙大象，及鹦鹉鸟，释提桓因，善眼仙人，如是等百千生经说”？<span lang="EN-US"></span></span></b></p>
<p>前明如来实智不可思义，菩萨学佛者以得此佛果而为究竟。然大乘自证必化他，故大果上有种种权巧方便利济众生之妙智。下一门明果上化他大用亦不可思议，是故实智为体，权智为用，佛果功德，无量无尽，如法华方便品赞叹佛之二智云：假使满世间舍利弗犹稻、麻、竹、苇之多，亦不能测度之。法身大士如弥勒，犹须请问。如文殊，亦不过推往事而言。可见二乘对于菩萨，前地对于后地，乃至等觉对于佛境，均有莫明之妙。但菩萨达佛密意，亦能用佛之所用。佛之利他，譬喻、方便广为假说有无量差别，有无穷委曲，所谓“三藏、十二部教义无非荆棘，千七百则公案皆是葛藤”，要须——透脱得过，乃能应用无碍。今者大慧当机，为后来修行者方便，一一要抉择显了之，使知由证妙果，有斯妙用，而起尽虚空遍法界不思议大行愿。菩萨因中发菩提心，以方便为究竟，见无量无边世界众生缠縳烦恼沉埋生死故，救济之心亦无穷尽。如法华寿量品明种种度众生无有休歇，不问果前果后。所以菩萨应善觉知如来权巧方便秘密之藏，则以佛事门中、随手拈来，皆成妙用，事事皆不思议利乐。</p>
<p>大慧恐后来众生于我是过去一切佛句，随言取义，将疑为十方三世只有一释迦成佛，世界众生将无成佛之分，同于外道不平等因。又、过去世受金轮王、象、鸟、帝释、外道、仙人、种种百千生身，何故皆是佛之所现？故请问于佛。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“以四等故，如来应供等正觉于大众中，唱如是言：我尔时作拘留孙，拘那含牟尼，迦叶佛。云何四等？谓字等、语等、法等、身等，是名四等。以四种等故，如来应供等正觉，于大众中唱如是言。云何字等？若字称我为佛，彼字亦称一切诸佛；彼字自性无有差别，是名字等。云何语等？谓我六十四种梵音言语相生，彼诸如来应供等正觉亦如是六十四种梵音言语相生，无增无减，无有差别，迦陵频伽、梵音声性。云何身等？谓我与诸佛法身及色身相好，无有差别，除为调伏彼彼诸趣差别众生故，示现种种差别色身，是名身等。云何法等？谓我及彼佛，得三十七菩提分法，略说佛法无障碍智。是名四等。是故如来应供等正觉，于大众中唱如是言”。<span lang="EN-US"></span></span></b></p>
<p>以相等、平等、均等故，故佛即是一切佛，一切佛即我。此中所举过去三佛，即贤劫第一、二、三佛，释迦是第四尊。所谓我者，本无我相，乃是唯识诸法假名。第一、字平等者，称我、是此佛字，种彼过去诸佛亦是此佛字，以佛字等故我即诸佛也。第二、语平等者，圆音一演，均等普遍，佛佛功用，无有差别。六十四种者，梵音有八转声，声各具八德，六十四种，佛佛相同。迦陵频伽、译妙音鸟，喻佛音声超一切声。以语平等故，我即彼、第三、身平等者，诸佛法身平等平等；应身三十二相，八十种好，无二无别；化身示现随机，别而不别。以身平等故，我即彼。第四、法平等者，佛佛同证三十七菩提分、及一切智无碍，应一切机无碍，说一切法无碍，无碍即无分别。以法平等故，我即彼。此二、三、四等、亦显佛语、身、意三轮不思议教化之妙用平等也。单答前意而未答后意者，正显心、佛、众生三无差别，即此亦可通答佛即众生。复次、若言前生是某，转生为某，究竟何事从前生转至于后生？于中须了实无一我于中流转，各皆因缘所生，唯心所变，各各相同，故亦可以四等答之，实无报可受、无身可现也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“迦叶、拘留孙，拘那含是我，以此四种等，我为佛子说”。<span lang="EN-US"></span></span></b></p>
<p>过去诸佛即我之四平等密意，乃为菩萨演说，可见非二乘凡夫所知也。</p>
<p><span style="color:#333399">己二　依二密法门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">大慧复白佛言：“如世尊所说：我从某夜得最正觉，乃至某夜入般涅槃，于其中间乃至不说一字，亦不已说、当说、不说是佛说。世尊！如来应供等正觉何因说言：不说是佛说”？<span lang="EN-US"></span></span></b></p>
<p>佛之一切不说，毕竟无所说，当有密意。大慧恐后人怀疑，故须打破此关。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“我因二法故，作如是说。云何二法？谓缘自得法及本住法，是名二法。因此二法故，我如是说。云何缘自得法？若彼如来所得，我亦得之，无增无减。缘自得法，究竟境界，离言说妄想，离字二趣。云何本住法？谓古先圣道，如金银等性，法界常住，若如来出世，若不出世，法界常住。如趣彼城道，譬如士夫行旷野中，见向古城平坦正道，即随入城，受如意乐。大慧！于意云何？彼作是道及城中种种乐耶”？答言：“不也”。佛告大慧：“我及过去一切诸佛，法界常住，亦复如是。是故说言：我从某夜得最正觉，乃至某夜入般涅槃，于其中间不说一字，亦不已说、当说”。<span lang="EN-US"></span></span></b></p>
<p>二法者，依二种密法，非言诠表面所明者。自得者，即自证圣智。本住者，即未成佛以前本来如是者。自觉境界佛佛相同，离言说相，离分别相，离名字相，所以终日虽说，毕竟未尝说到。是不思议亲证诸法实性，乃本有之法，如金之在矿，性本是金。佛出世不出世，法界法性，常住不变。又如遵循古道而行，行道入城受乐，道与城乐皆是现成，非彼之所造作。众生迷故，在安乐中受颠倒苦，佛随机以止息其惑念而显彼真性，故佛说法并非造作，佛出世不出世，法界众生之真性常住也。乃至飞潜，湿化、大地、山河，恒转法轮而无一字可得。因其如是，还他如是，所以古人有曰：“古镜不磨，照天照地。古镜既磨，照天照地”。然则法岂有增减耶？岂有说耶？</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“我某夜成道，至某夜涅槃，于此二中间，我都无所说。缘自得、法住、故我作是说：彼佛及与我，悉无有差别”。<span lang="EN-US"></span></span></b></p>
<p>十方三世佛，皆不说一字。所以者何？缘自得法、本住法、无有差别故。</p>
<p><span style="color:#333399">己三　法离有无门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨复请世尊：“惟愿为说一切法有无有相，令我及余菩萨摩诃萨离有无有相，疾得阿耨多罗三藐三菩提”。佛告大慧：“谛听！谛听！善思念之！当为汝说”。大慧白佛言：“善哉！世尊！唯然、受教”。<span lang="EN-US"></span></span></b></p>
<p>前来明佛终日说而实无所说，然而离言说相非不说也，非世间有无相可以限定分别。于是大慧乃思及一切法有无相之当离，所以请佛垂许开示，令诸菩萨乃至后世众生得离边见，通达佛意，学佛行，行佛事。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“此世间依有二种，谓依有及无，堕性非性，欲见不离离相。大慧！云何世间依有？谓有世间因缘生非不有，从有生非无有生。大慧！彼如是说者，是说世间无因。大慧！云何世间依无？谓受贪、恚、痴性已，然后妄想计著贪、恚、痴性非性。大慧！若不取有性者，性相寂静故，谓诸如来、声闻、缘觉，不取贪、恚、痴性为有为无。大慧！此中何等为坏者”？大慧白佛言：“世尊！若彼取贪、恚、痴性，后不复取”。佛告大慧：“善哉！善哉！汝如是解。大慧！非但贪、恚、痴性非性为坏者，于声闻、缘觉及佛亦是坏者。所以者何？谓内外不可得故，烦恼性异不异故。大慧！贪、恚、痴若内若外不可得，贪、恚、痴性无身故，无取故，非佛、声闻、缘觉是坏者。佛、声闻、缘觉自性解脱故，缚与缚因非性故。大慧！若有缚者，应有缚，是缚因故。大慧！如是说坏者，是名无有相。大慧！因是故，我说“宁取人见如须弥山，不起无所有增上慢空见”，大慧！无所有增上慢者，是名为坏。堕自共相见希望，不知自心现量，见外性无常刹那展转坏，阴界入相续流注变灭，离文字相妄想，是名为坏者”。<span lang="EN-US"></span></span></b></p>
<p>此世众生专依有无二种以起种种分别，堕有无二见，并未曾梦见于出世之法，妄谓已明出世之相，此是妄取之一。又、依有而起有见者，以为有世间之法，有实在因缘生之，则非非有，而此法乃从实有而生，非从无而生。如是之有见，归根结底，落于无因。又依无而起无见者，以已起贪、嗔、痴心后，又在独头意识上起妄想说空。在计空时，三毒始终未断，惑已经起，业已经造，计为空故亦无忏悔行为，则终须招苦矣！所谓行在有中，妄说为空。口说并不心行，于己造罪而曰无罪，见人作福而曰无福。又有见佛及菩萨、二乘亲证诸法空实性，净断三毒而不取者，亦妄计彼贪、嗔、痴等行为。如不取其有性，则其性相亦自寂静，不受其有。以之妄拟佛及二乘亦不过不取三毒之性，故不起有无见。佛问大慧！行有计无，如实证空，此二见谁为破坏者？大慧答以：彼有三毒之性，复妄计取无者，佛即印可，以彼不但于自所造惑、业计之为无，而且坏于佛法，以其妄执恶取空之断灭无见，将业果法、修行法、乃至解脱法，悉皆拨弃不存，是坏世间法又坏出世间法也。佛及圣众，以了内外性不可得，亲证三毒体性本空，无法为缚，亦无缚者，安住二空解脱之中，并非妄取为空，无可坏故，非是坏者。不为三毒所缚，又非被缚之者，缚因缚果毕竟空寂。圣人亲证如实空性，不同凡夫坏有为无之增上慢空见。拨无因果，是十使中邪见，是恶见中最重恶见，故宁取有不取无见；有障出世，不障人天善故。然对无见比较，有见过轻，非言有见之可取也。自得圣智，是空曰空。未得为得，未证为证，曰增上慢。未证于空，妄取曰空，所以为坏佛法，所以仍堕入自共相希求。不知唯心，见外有阴、界、入诸法差别无常，展转变灭，从变灭处计著为空。虚妄分别此空，以为如来所说离文字相，此皆无见之过也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“有无是二边，乃至心境界，净除彼境界，平等心寂灭。无取境界性，灭非无所有，有事悉如如，如贤圣境界。无种而有生，生已而复灭，因缘有非有，不住我教法。非外道、非佛，非我、亦非余，因缘所集起，云何而得无？谁集因缘有，而复说言无？邪见论生法，妄想计有无。若知无所生，亦复无所灭，观此悉空寂，有无二俱离”。<span lang="EN-US"></span></span></b></p>
<p>有无边见，皆妄心之所行，净除外境，境自寂灭，所谓无取境界，非灭而无。平等心现证真如，即圣智自证境界。无种而生，即生复灭，计有计无，皆非佛说。众缘所生之法，非佛及外道等所能造集之而有，云何可由妄想而说为无？故计有计无，皆妄想邪见。以诸法本空故，无所生，无所灭，离于有无。</p>
<p><span style="color:#333399">己四　宗通说通门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！惟愿为我及诸菩萨说宗通相，若善分别宗通相者，我及诸菩萨通达是相；通达是相已，速成阿耨多罗三藐三菩提，不随觉想及众魔外道”。佛告大慧：“谛听！谛听！善思念之！当为汝说”。大慧白佛言：“唯然、受教”。<span lang="EN-US"></span></span></b></p>
<p>宗通者，修行正法之宗趣，圣智内心自证境界。前来所说之坏者，正以其非宗通也。故大慧继前而问，使诸菩萨及后世众生得通达是相，不随虚妄之觉观分别及堕于魔外。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“一切声闻、缘觉、菩萨，有二种通相，谓宗通及说通。大慧！宗通者，谓缘自得胜进相，远离言说文字妄想，趣无漏界自觉地自相，远离一切虚妄觉想，降伏一切外道、众魔，缘自觉趣光明辉发，是名宗通相？云何说通相？谓说九部种种教法，离异不异、有无等相，以巧方便随顺众生如应说法，令得度脱，是名说通相。大慧！汝及余菩萨，应当修学”！<span lang="EN-US"></span></span></b></p>
<p>宗通对说通言，故说二种。大慧问未及者，举宗而摄于说。宗者、修行内自证义。说者、化他义。宗通者，谓证得殊胜真实相，离一切虚妄分别，趣佛无漏自觉境界，降伏外魔，慧光遍照。说通者，谓善能应机说法，以悉檀宗旨，离四句执著广度众生。菩萨于宗趣、言说、皆应修学。九部教法者，如来十二分教，大乘、小乘各九部，此言大乘，十二部中去因缘、譬喻、本事也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“宗及说通相，缘自与教法，善见善分别，不随诸觉想。非有真实性，如愚夫妄想，云何起妄想非性为解脱？观察诸有为，生灭等相续，增长于二见，颠倒无所知。一是为真谛，无罪为涅槃，观察世妄想，如幻、梦、芭蕉。虽有贪、恚、痴，而实无有人，从爱生诸阴，有皆如幻、梦”。<span lang="EN-US"></span></span></b></p>
<p>宗通、说通，即依佛法内行、外化，善能了知，则不随凡外之妄想分别。凡外愚夫无此真性实智，即思解脱无可解脱，取有为之生灭相续，增长有无二见，凡夫颠倒，无正知见。须知唯一佛法是真，离佛法外无真解脱。无罪、无漏，即是涅槃。世间虚妄分别，皆幻、梦耳。仅有贪、嗔、痴三毒之妄想，无能起妄之人；贪、嗔、痴所生之五阴，亦无人、我、众生等相。离于二见，皆不可得。</p>
<p><span style="color:#333399">己五　虚妄分别门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！惟愿为说不实妄想相，不实妄想云何而生？说何等法名不实妄想？于何等法中不实妄想？”佛告大慧：“善哉！善哉！能问如来如是之义，多所饶益，多所安乐，哀湣世间一切天人。谛听！谛听！善思念之！当为汝说”。大慧白佛言：“善哉！世尊！唯然、受教”。<span lang="EN-US"></span></span></b></p>
<p>以前种种说不实妄想──即虚妄分别──之相，但妄想何故生？何名妄想？于何法中妄想？此中三义，大慧今更请问。妄想之名，有宽有狭：狭、即是遍计执，宽、则三界有漏心心所聚皆是虚妄分别。异生五、八识，虽现量变缘根身、器界，皆不证法实相，未能转为四智相应清净心品，皆为虚妄分别识也。更从宽说，凡除佛菩萨根本智亲证真如之外，即后得如量智权巧方便变缘真如万法，亦名虚妄分别，亦是妄想。此问中所指之妄想，确指三界异生有漏心心所聚。大慧悲愿深切，深见众生许多心病，请佛应机施教，讲明妄想何物何来，令认识之。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　直说<span lang="EN-US"></span></span></p>
<p><b><span style="color:teal">佛告大慧：“种种义，种种不实妄想计著，妄想生。大慧！摄所摄计著，不知自心现量，及堕有无见，增长外道见妄想习气，计著外种种义。心心数妄想计著，我我所生”。<span lang="EN-US"></span></span></b></p>
<p>义、作境界解。凡夫于种种境，不知唯心所现，摄受计著则不实妄想生。此答第一问也。由能取之分别心取于所分别之境，堕于二见，由此增长外道恶习，遍计执所熏心心所妄想不息。此答第二问。随其所能相应起妄计者，执一阴为我，余四为我所。此答第三问。</p>
<p><span style="color:#333399">壬二　问答<span lang="EN-US"></span></span></p>
<p><b><span style="color:teal">大慧白佛言：“世尊！若种种义，种种不实妄想计著妄想生；摄所摄计著，不知自心现量，及堕有无见，增长外道见，妄想习气，计著外种种义，心心数妄想，我我所计著生。世尊！若如是，外种种义相堕有无相，离性非性，离见相。世尊！第一义亦如是，离量根分譬、因相。世尊！何故一处妄想不实义，种种性计著妄想生，非计著第一义处相妄想生？将无世尊说邪因论耶？说一生、一不生”。佛告大慧：“非妄想一生一不生。所以者何？谓有无妄想不生，故外现性非性，觉自心现量妄想不生。大慧！我说余愚夫，自心种种妄想相故，事业在前，种种妄想性相计著生。云何愚夫得离我我所计著见？离作所作因缘过，觉自妄想心量，身心转变，究竟明解一切地，如来自觉境界，离五法、自性事见妄想。以是因缘故，我说妄想从种种不实义计著生，知如实义，得解脱自心种种妄想”。<span lang="EN-US"></span></span></b></p>
<p>大慧领佛所说而问难：若如是，则外种种境，离有无，离能所，而堕于二见相；则第一义亦如是，离有无、能所、比量根觉、宗因喻相，应亦可堕于虚妄分别之二相！佛何以说种种境起妄想，而不说第一义起妄想耶？然则佛说亦不平等，说一生、说一不生故！此非微细抉择不可。佛答：非说一生妄想、一不生也。圣智觉了自心现量故不生，非言语建立分别故不生；心外之法毕竟无有故不生。自证之心如是，并非心外别有一实体之第一义谛，若凡夫所取之心外实法可不生于妄想，而凡夫自心生种种妄想；亦非另有种种境之实体能使生起，即在自心所现种种事业当前而起。所以说种种虚妄分别者，令彼愚夫以之为鉴，离我我所计著，断能作、所作诸妄计因果，觉众生自心妄想相之非，转入如来知见之境，于五法、自性分别见，彻悟泯离。以是因缘，故如是说。于种种不实之外境，知唯心现，了如实义，一一皆得解脱。明此、则不应计著另有一第一义谛不生妄想也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“诸因及与缘，从此生世间，妄想著四句，不知我所通。世间非有生，亦复非无生，不从有无生，亦非非有无。诸因及与缘，云何愚妄想？非有亦非无，亦复非有无，如是观世间，心转得无我。一切性不生，以从缘生故；一切缘所作，所作非自有。事不自生事，有二事过故，无二事过故，非有性可得。观诸有为法，离攀缘所缘，无心之心量，我说为心量。量者自性处，缘性二俱离，性究竟妙净，我说名心量。施设世谛我，彼则无实事，诸阴阴施设，无事亦复然。有四种平等：相、及因性生，第三无我等，第四修修者。妄想习气转，有种种心生，境界于外现，是世俗心量。外现而非有，心见彼种种，建立于身、财，我说为心量。离一切诸见，及离想所想，无得亦无生，我说为心量。非性非非性，性非性悉离，谓彼心解脱，我说为心量。如如与空际，涅槃及法界，种种意生身，我说为心量”。<span lang="EN-US"></span></span></b></p>
<p>诸因及与缘至心转得无我，言计著有何法为因为缘，实有因缘从此生许多事，不知佛所说义。世间妄想，著四句见，皆非佛法；所以诸因诸缘，悉是愚夫虚妄分别。如实观之，世间法相非有非无，离四句，绝百非，转舍有漏，证二无我。一切性不生至非有性可得八句，言一切法不生，实非绝灭缘生，缘生缘灭实无一法生灭，以唯众缘而法法非有故。果不自生，若从自生，未生有果，是有两果之过。无自即无他可对，共亦不可得，一切性均不可得。事不自生事三句之事字，均作果字解。观诸有为法至我说名心量八句，言一切有为法，离能所缘，能缘之心量离，所缘之境自消，故说唯心自觉圣智究竟清净。施设世谛我至第四修修者八句，言十法界差别名相，悉皆假名，明此不但知唯心和合假聚是假名──人无我──，即五阴之法亦假设。四平等法印：一、相平等，二、因平等，三、性生──所生法意，亦果字意──平等，四、无我平等，乃修行者所应观察。所谓相者，即自共相，皆分别之所现。因、性生、无我者，凡为因之法，亦为因所生──不同外道异因无因──，为果亦能生果，而一切有为法毕竟无我。此四法毕竟平等无前后次第差别，如台宗所谓：一空假中，一切皆空假中也。妄想习气转至我说为心量二十句，决定一切世间出世间法，佛法、众生法、妄想法、缘起法、有漏法、无漏法、有为法、无为法，一一皆唯心，唯心为诸法决定通量也。颂文可知。</p>
<p><span style="color:#333399">己六　善于语义门<span lang="EN-US"></span></span></p>
<p><span style="color:#333399">庚一　依义不依语句<span lang="EN-US"></span></span></p>
<p><span style="color:#333399">辛一　请许<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！如世尊所说：“菩萨摩诃萨当善语义”。云何为菩萨善语义？云何为语？云何为义？”佛告大慧：“谛听！谛听！善思念之！当为汝说”。大慧白佛言：“善哉！世尊！唯然、受教”。<span lang="EN-US"></span></span></b></p>
<p>此大慧对于佛说依义不依语句，诫人善巧观察语义，故有是问，以为抉择。</p>
<p><span style="color:#333399">辛二　解说<span lang="EN-US"></span></span></p>
<p><span style="color:#333399">壬一　长行<span lang="EN-US"></span></span></p>
<p><span style="color:#333399">癸一　离观<span lang="EN-US"></span></span></p>
<p><b><span style="color:teal">佛告大慧：“云何为语？谓言字妄想和合，依咽喉、唇、舌、齿、龂、颊辅，因彼、我言说妄想习气计著生，是名为语。大慧！云何为义？谓离一切妄想相、言说相，是名为义。大慧！菩萨摩诃萨于如是义，独一静处，闻思修慧，缘自觉了，向涅槃城，习气身转变已，自觉境界，观地地中间，胜进义相，是名菩萨摩诃萨善义”。<span lang="EN-US"></span></span></b></p>
<p>语者，谓言字等与意识能取之妄想和合，由肢体上种种发音器具以生出音声及言字，运用妄习而发种种言说。义者，义是言诠所指之真实义；然必在言诠上离去言说相、文字相、心缘相、分别相，乃契第一义真如法性也。菩萨于此所闻，静而寻思，引如实智，得无分别，证真如，趋佛地，转所依，历诸地，增进自觉乃至成佛，是为善观语义菩萨。</p>
<p><span style="color:#333399">癸二　合观<span lang="EN-US"></span></span></p>
<p><b><span style="color:teal">“复次、大慧！善语义菩萨摩诃萨，观语与义非异非不异，观义与语，亦复如是。若语异义者，则不因语辩义，而以语入义，如灯照色。复次、大慧！不生不灭，自性涅槃，三乘、一乘、心自性等，如缘言说义计者，堕建立及诽谤见，异建立，异妄想，如幻种种妄想现。譬如种种幻，凡愚众生作异妄想，非圣贤也”。<span lang="EN-US"></span></span></b></p>
<p>离言诠则无由显义，故非定异。然第一义必离言而始显，故非不异。若定执异，不能因闻教起思、而修、而证第一义，故言语如灯，第一义如色，由闻灯、思灯、修灯、而入第一义。若只执著言语，求第一义则难到。复次、前说不生不灭，乃至诸心王自性等，若随言取义，徒执著佛之种种言说，建立分别，计有计无，不能善观语义，如计幻以为实，愚而不智，深可惜也。</p>
<p><span style="color:#333399">壬二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“彼言说妄想，建立于诸法，以彼建立故，死堕泥犁中，阴中无有我，阴非即是我，不如彼妄想，亦复非无我。一切悉有性，如凡愚妄想，若如彼所见，一切应见谛。一切法无性，净秽悉无有，不实如彼见，亦非无所有”。<span lang="EN-US"></span></span></b></p>
<p>以随言取义故堕建立过，以建立故而堕地狱，正诫不可随言取义。若计五阴有我无我，或我是非，如彼妄想所执，若非无有是一切悉有者，则彼所见不误，应皆证谛。然凡愚实非见谛，而唯妄想耳。所谓一切染净法皆无自性者，非如外道拨无之见，以外道与佛智所证之实际相违故。</p>
<p><span style="color:#333399">庚二　依智不依识句<span lang="EN-US"></span></span></p>
<p><span style="color:#333399">辛一　诫听<span lang="EN-US"></span></span></p>
<p><b><span style="color:teal">“复次、大慧！智识相今当说。若善分别智识相者，汝及诸菩萨则能通达智识之相，疾得阿耨多罗三藐三菩提”。<span lang="EN-US"></span></span></b></p>
<p>大慧前问善语义外，尚有依智不依识句，亦极重要。因语辨义，须依智不依识，故佛不待问而迳告。此言识者，正是三界众生有漏心虚妄分别。此言智者，与智相应清净心品，有自证化他之功用。然识智之通义，互通凡圣，故诫菩萨等当善分别也。</p>
<p><span style="color:#333399">辛二　正说<span lang="EN-US"></span></span></p>
<p><span style="color:#333399">壬一　长行<span lang="EN-US"></span></span></p>
<p><b><span style="color:teal">“大慧！彼智有三种：谓世间、出世间、出世间上上。云何世间智？谓一切外道、凡夫计著有无。云何出世间智？谓一切声闻、缘觉堕自共相希望计著。云何出世间上上智？谓诸佛菩萨观无所有法，见不生不灭，离有无品，如来地，人法无我，缘自得生。大慧！彼生灭者是识，不生不灭者是智。复次、堕相无相及堕有无种种相因是识，超有无相是智。复次、长养相是识，非长养相是智。复次、有三种智：谓知生灭，知自共相，知不生不灭。复次、无碍相是智，境界种种碍相是识。复次、三事和合生方便相是识，无事方便自性相是智。复次、得相是识，不得相是智。自得圣智境界，不出不入故，如水中月”。<span lang="EN-US"></span></span></b></p>
<p>一、世智，及凡外计著有无之智。二、二乘出世智，然尚计有无我、无为涅槃等之自共相。三、出世上上智，佛菩萨观一切法唯心无所有，见不生灭，离于有无，乃自证毕竟二无我境界而生，非随他人言说而生。又生灭者观有为法，不生不灭者观无为法也，此通贤圣。堕相无相等者，言堕入遍计所执相无相，及堕有无见种种异因。超有无相者，即超脱上所执也。此、指圣智。长养相者，八识心王种现熏习集起之相，非长养、指佛智。未到佛果，菩萨皆有不思议熏不思议变，不能有此非长养智；故清净佛智，非长养相也。复次、有三种智：即能了知初说三种──世智、出世智、出世上上智──乃佛所独有之权实智也。复次、无碍者，离缚解脱也。境界种种碍者，烦恼束缚不得解脱也。三事和合者，根、尘、识、和合而生也。无事者，无此三事自性清净也。得相者，取著相也。不得相者，不取著相也。种种分别乃至后得智，皆曰识，惟佛及菩萨自觉根本无分别智，始可称智，故喻如水中月，不出不入。</p>
<p><span style="color:#333399">壬二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“采集业为识，不采集为智，观察一切法，通达无所有。逮得自在力，是则名为慧；缚境界为心；觉想生为智。无所有及胜，慧则从是生。心、意及与识，远离思惟想，得无思想法，佛子非声闻。寂静胜进忍，如来清净智，生于善胜义，所行悉远离。我有三种智，圣开发真实，于彼想思惟，悉摄受诸性。二乘不相应，智离诸所有。计著于自性，从诸声闻生；超度诸心量，如来智清净”。<span lang="EN-US"></span></span></b></p>
<p>采集、即长行中长养，采集有漏种现熏习名识，否则成智。观察诸法不取著相，解脱自在，故名为智。境缚为心识，觉想生为智；此智为世间小乘智，无所有则是大乘最胜智。心意识若离于分别，则得无分别智，佛子得如来清净智，善巧增进最胜之义，非声闻可比，而所行境界，毕竟皆离，无有可取。三智、乃唯佛所开示之真实相，于圣凡境悉皆了知摄受，远离诸相智。二乘不相应，以二乘执法有自性，而清净智佛智超诸心量也。</p>
<p><span style="color:#333399">庚三　九种转变论<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">“复次、大慧！外道有九种转变论外道转变见生，所谓：形处转变，相转变，因转变，成转变，见转变，性转变，缘分明转变，所作分明转变，事转变。大慧！是名九种转变见，一切外道因是起有无，生转变论。云何形处转变？谓形处异见，譬如金、变作诸器物，则有种种形处显现，非金性变；一切性变亦复如是。或有外道作如是妄想，乃至事变妄想，彼非如非异妄想故。如是一切性转变，当知如乳酪、酒果等熟。外道转变妄想，彼亦无有转变，若有若无，自心现，外性非性。大慧！如是凡愚众生，自妄想修习生。大慧！无有法若生若灭，如见幻、梦色生”。<span lang="EN-US"></span></span></b></p>
<p>前来说生灭是识，不生灭是智，外道总依转变立论，所以外道依识不依智也。形者、形体处量，相者、相貌，因者、缘起亲因，成者、与因相应之法，见者、能执之见，性者、法之自体，缘者、诸法生起之缘，所作者、因缘之结果，事者、事物。外道由此九转变论，见有计为有，见无计为无。例如执形处转变，如金成种种器物，其实非变非不变，以器物虽转变而金性不变。其他物性，亦复如是。如是而计九种转变。此九变若非如妄想，妄想因转变而起故。亦非异于妄想，离妄想亦无转变可得故。乳酪等物，由生至熟，次第因缘如是，皆自心现，何有转变？外道计外若有若无，外实无法而欲妄计生灭，如执幻梦为实。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“形处、时转变，四大种诸根，中阴渐次生，妄想非明智。最胜于缘起，非如彼妄想，然世间缘起，如犍闼婆城”。<span lang="EN-US"></span></span></b></p>
<p>形时转变，如四大种、五阴和合、中阴身等、渐次而生，外道妄想不智之过。诸佛于世间缘起法，圣智觉知。言如犍闼婆城、如幻而有，不同外道虚妄计执有无。正如金刚经所谓：“一切有为法，如梦、幻、泡、影，如露、亦如电，应作如是观”。</p>
<p><span style="color:#333399">己七　相续解脱门<span lang="EN-US"></span></span></p>
<p><span style="color:#333399">庚一　辨相续解脱<span lang="EN-US"></span></span></p>
<p><span style="color:#333399">辛一　请许<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！惟愿为说一切法相续义，解脱义。若善分别一切法相续、不相续相，我及诸菩萨善解一切相续巧方便，不堕如所说义计著相续，善于一切诸法相续、不相续相，及离言说文字妄想觉。游行一切诸佛刹土，无量大众，力、自在、通、总持之印，种种变化，光明照曜，觉慧善入十无尽句，无方便行，犹如日月、摩尼、四大，于一切地，离自妄想相见，见一切法如幻、梦等。入佛地身，于一切众生界，随其所应，而为说法而引导之，悉令安住一切诸法如幻、梦等，离有无品及生灭妄想，异言说义，其身转胜”。佛告大慧：“善哉！善哉！谛听！谛听！善思念之！当为汝说”。大慧白佛言：“唯然、受教”。<span lang="EN-US"></span></span></b></p>
<p>相续者，梵文一字，古有三译：一、译为节，关节义；二、译深密，幽深坚密义；三、即此相续义。藏中别有一经：一曰解节经，一曰解深密经，一曰相续解脱经。第一种义，为通此难通之妄想关节。二为解脱深密之妄想。三为解脱相续之妄想。楞伽唐译，于此亦作深密。依此研究，以译深密最为精到；喻幽深坚密，相续不断之妄想，无处不缘。如太禾虫，除火以外无不能住。所以名、相、觉想、三法，结缚深密，解析不开。斯妄想相续执著，除法空般若亦无能断之者。大慧前闻佛说外道依语不依义，依识不依智，计著转变，皆最深最坚之虚妄分别，必用何等方便善巧对治之法，始可解脱诸妄相续？若能解脱，则知语义、智识之非异非不异。若异者，将不能由言说通达第一义；若非异者，则又随言取义，妄想坚固。所以菩萨必了知一切法相续、不相续相，离妄想觉，渐达于佛前所开显种种神变庄严无边行愿境界，得胜转依，自利利他。</p>
<p><span style="color:#333399">辛二　解答<span lang="EN-US"></span></span></p>
<p><span style="color:#333399">壬一　长行<span lang="EN-US"></span></span></p>
<p><b><span style="color:teal">佛告大慧：“无量一切诸法，如所说义，计著相续，所谓：相计著相续，缘计著相续，性非性计著相续，生不生妄想计著相续，灭不灭妄想计著相续，乘非乘妄想计著相续，有为无为妄想计著相续，地地自相妄想计著相续，自妄想无间妄想计著相续，有无品外道依妄想计著相续，三乘一乘无间妄想计著相续。复次、大慧！此及余凡愚众生自妄想相续，以此相续故，凡愚妄想，如蚕作茧，以妄想丝自缠缠他，有无有相续计著。复次、大慧！彼中亦无相续及不相续见，见一切法寂静，妄想不生故，菩萨摩诃萨见一切法寂静。复次、大慧！觉外性非性，自心现相无所有，随顺观察自心现量，有无一切性无相，见相续寂静故，于一切法无相续不相续相。复次、大慧！彼中无有若缚若解，余堕不如实觉知，有缚有解。所以者何？谓于一切法有无有，无众生可得故。复次、大慧！愚夫有三相续：谓贪、恚、痴，及爱未来，有喜爱俱；以此相续，故有趣相续。彼相续者，续五趣。大慧！相续断者，无有相续不相续相。复次、大慧！三和合缘作方便计著，识相续无间生；方便计著则有相续，三和合缘识断，见三解脱，一切相续不生”。<span lang="EN-US"></span></span></b></p>
<p>凡夫众生，于一切法如言取义；法无量，坚固妄想亦无量，所谓计著种种诸法自共相也。诸缘也，有无有也，何法生何法、不生也，何法灭何法、不灭也，乘此法从因而果乃至于出三界、或所乘非法而不得果也，有造作无造作也，从凡至圣、小乘至大乘、菩萨一地进一地也，自性分别心次第而起也，依有无起边见也，佛法有三乘一乘起次第见也；乃至遍世间出世间一切法上计有名必有义，随义起执，纵闻佛法，亦是堕入妄中。要知佛法治病，并非增病，是故凡愚妄想深密，正如蚕丝自缠，相续不断。盖已说、现说、未说之种种自心相续，非从外来，名义上起妄想，妄想又起名义，连环钩锁，莫能出离！惟有菩萨能以大般若火，燃断妄想丝网，了一切法寂静，无有能分别之妄想，亦无解脱之相，故相续及不相续皆不可见。以所观一切法，皆能观之自心所现，心外之法、心外之相，皆毕竟无所有，随顺观察自心现量。要知妄想亦由无始之习气依现增上缘而起，亦是一缘起无性之法。菩萨于寂静法，不见相续相故无缚，不见不相续相故亦无解。于一切法离有无者，以无人我自体性可得故；众生、作人我解。凡所谓缚解者，必有能缚之事。愚夫有三深密缠缚：一曰贪、恚、痴，现在之惑；二曰爱未来，未来之惑；三曰有喜爱俱，过去之惑。以此三世密缚之惑业故，致三有、五趣生死流转之苦不断。言五趣者，以阿修罗摄各趣中故。此三相续相断，则生死轮回悉断。复次、因根、尘、识三缘合合功用，虚妄分别相续而生，了知此三缘皆是阿赖耶识中所起现行，不见三缘之自体性，则取著识断，即三解脱门：现在境贪恚痴空，过去境有喜爱俱无相，未来境贪爱无愿。了生死者，了此相续之惑，而非佛法亦不能断此相续也。</p>
<p><span style="color:#333399">壬二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“不真实妄想，是说相续相；若知彼真实，相续网则断。于诸性无知，随言说摄受。譬如彼蚕虫，结网而自缠。愚夫妄想缚，相续不观察”。<span lang="EN-US"></span></span></b></p>
<p>不实妄想，即相续深密相。真实知其云何生、何法生，不随分别造作，则此深密之生死网必断。倘于诸法寂静性不如实觉知，随言取义，则以妄想丝结深密网以自缠。不观察真实义，即取缚之由也。</p>
<p><span style="color:#333399">庚二　辨遍计依圆<span lang="EN-US"></span></span></p>
<p><span style="color:#333399">辛一　问答<span lang="EN-US"></span></span></p>
<p><span style="color:#333399">壬一　初问<span lang="EN-US"></span></span></p>
<p><b><span style="color:teal">大慧复白佛言：“如世尊所说：“以彼彼妄想，妄想彼彼性，非有彼自性，但妄想自性耳”。世尊！若但妄想自性，非性自性相待者，非为世尊如是说烦恼、清净无性过耶？一切法妄想自性非性故”。<span lang="EN-US"></span></span></b></p>
<p>大慧闻佛以上种种所说，又疑问曰：如佛说由种种妄想，分别种种法，好似所想一切皆无，唯有种种妄想。然则法法都无自体性相，但是妄想自性，则妄想性离，诸法皆无矣。佛一向所说清净杂染，有漏无漏、有为无为，诸法皆无，将无有坏法之过耶？</p>
<p><span style="color:#333399">壬二　初答<span lang="EN-US"></span></span></p>
<p><b><span style="color:teal">佛告大慧：“如是，如是，如汝所说！大慧！非如愚夫性自性妄想真实，此妄想自性，非有性自性相然。大慧！如圣智有性自性，圣知、圣见、圣慧眼，如是性自性知”。<span lang="EN-US"></span></span></b></p>
<p>佛先以大慧所难者为当，然不知此但依愚夫性说，非依圣智而说。愚夫妄想所取之法实无自性，若圣智所证之诸法实相，圣知、圣见通达之诸法自性相，则法尔如是而非无有也。</p>
<p><span style="color:#333399">辛二　再问答<span lang="EN-US"></span></span></p>
<p><span style="color:#333399">壬一　再问<span lang="EN-US"></span></span></p>
<p><b><span style="color:teal">大慧白佛言：“若使如圣以圣知、圣见、圣慧眼，非天眼、非肉眼、性自性如是知，非如愚夫妄想。世尊！云何愚夫离是妄想，不觉圣性事故？世尊！彼亦非颠倒，非不颠倒。所以者何？谓不觉圣事性自性故，不见离有无相故。世尊！圣亦不如是见，如事妄想，不以自相境界为境界故。世尊！彼亦性自性相妄想自性如是现，不说因无因故，谓堕性相见故，异境界，非如彼等，如是无穷过。世尊！不觉性自性相故。世尊！亦非妄想自性，因性自性相，彼云何妄想非妄想，如实知妄想？世尊！妄想异，自性相异。世尊！不相似因，妄想自性相，彼云何各各不妄想而愚夫不如实知？然为众生离妄想故，话如妄想相不如实有。世尊！何故遮众生有无有见事自性计著，圣智所行境界计著堕有见，说空法非性而说圣智自性事”？<span lang="EN-US"></span></span></b></p>
<p>大慧又疑唯圣知见为有，落常见过，再难于佛。若诸圣以圣慧眼知见得诸法实性，非天眼、肉眼之愚夫能得，是愚夫将永为愚夫，纵然闻到佛法亦是妄想，则妄想从何能离？如何转识成智？佛法亦无功用矣！复次！既有圣愚两种相待，圣以愚为颠倒，愚亦可以圣为颠倒；因其愚恒常愚，总觉不到离四句之圣智，故各是其是而各非其非。亦非颠倒非不颠倒，所以者何？即愚恒常愚，则愚非是病──若是病、必可离──故非颠倒。但圣智确非如是故，非不颠倒。由此愚夫亦自有一种之真实境界，各有各境，将永与圣智为对待。复次、圣者不同愚痴凡夫种种而见，在圣人自见圣智之境界，确与愚夫不同，不说有因无因，离于四句之见。若圣以自见为真而愚为妄，彼愚夫亦可说自见为真，以圣为妄，如是辗转相难，不能决定，堕无穷过。以凡夫不觉性自性相，而圣人亦非妄想自性，如是圣愚互诤，不能判别。既互相异，各不相似，各不为因，佛可据说众生是妄，为令离妄，说云妄非实有，以遮众生之有无见。又说圣智所行境界，不说诸法空性，反堕于有见耶？</p>
<p><span style="color:#333399">壬二　再答<span lang="EN-US"></span></span></p>
<p><span style="color:#333399">癸一　明说法意<span lang="EN-US"></span></span></p>
<p><b><span style="color:teal">佛告大慧：“非我说空法非性，亦不堕有见，说圣智自性事，然为令众生离恐怖句故。众生无始以来计著性自性相，圣智事自性计著相见，说空法。大慧！我不说性自性相。大慧！但我住自得如实空法，离惑乱相见，离自心现性非性见，得三解脱，如实印所印，于性自性得缘自觉观察住，离有无事见相”。<span lang="EN-US"></span></span></b></p>
<p>佛非不说一切法空，亦非堕于有见；说圣智自性，仍是一种方便。因众生无始来计著性自性见，彼闻寂静之法，误为空亡而生恐怖，故为说圣智自性事令离恐怖。但众生又因闻圣智得自性而计著于有，故对执有复说空法。佛并非说性自性相，但如实证寂静法空，离惑乱相，现得三解脱如实印。佛之正智悉超言说，对空说有，来常说无，实离于有无也。</p>
<p><span style="color:#333399">癸二　不应立宗<span lang="EN-US"></span></span></p>
<p><span style="color:#333399">子一　长行<span lang="EN-US"></span></span></p>
<p><b><span style="color:teal">“复次、大慧！一切法不生者，菩萨摩诃萨不应立是宗。所以者何？谓宗一切性非性故，及彼因生相故，说一切法不生宗，彼宗则坏。彼宗一切法不生，彼宗坏者，以宗有待而生故。又彼宗不生，入一切法故，不坏相不生故，立一切法不生宗者彼说则坏。大慧！有无不生宗，彼宗入一切性，有无相不可得。大慧！若使彼宗不生，一切性不生而立宗，如是彼宗坏，以有无性相不生故，不应立宗。五分论多过故，展转因异相故，及为作故，不应立宗分谓一切法不生。如是一切法空，如是一切法无自性，不应立宗。大慧！然菩萨摩诃萨说一切法如幻、梦，现不现相故，及见觉过故，当说一切法如幻、梦性，除为愚夫离恐怖句故。大慧！愚夫堕有无见，莫令彼恐怖，远离摩诃衍”！<span lang="EN-US"></span></span></b></p>
<p>一切法不生，此句之宗，不能成立。如反问云：此宗生否？如答云：不，则无能生之因，所生之宗亦无，宗不成立。如答云：生，则此宗法既生，何得说一切法不生？故一切法不生之宗，彼论自坏，以此宗入于一切法中故。又、若对于有无法中而曰不生，语亦自坏，以所立不生宗，入有无法中故。如是五分、三分诸论，因、喻成宗，因喻能生，宗为所生，种种是生，不应立不生宗。不但此也，即一切法空、无自性等，亦不应立宗。当善观察教义，不当在名言上妄取。要当以言遣言，以分别除分别。如是毌宁说一切法如幻、梦，或较少过患，彼愚夫各现各相各不相到故，皆惑乱取著故。为愚离怖，可说有圣智自性相，否则，仍当说一切如幻。然不随顺众生，众生将不敢亲近于大乘佛法；而得佛权实二智者，善用有无四句而为权巧方便解说，使不离大乘耳。</p>
<p><span style="color:#333399">子二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“无自性、无说，无事、无相续，彼愚夫妄想，如死尸恶觉。一切法不生，非彼外道宗，至竟无所生，性缘所成就。一切法不生，慧者不作想，彼宗因生故，觉者悉除灭。譬如翳目视，妄见垂发相，计著性亦然，愚夫邪妄想。施设于三有，无有事自性，施设事自性，思惟起妄想。相事设言教，意乱极震掉，佛子能超出，远离诸妄想。非水水想受，斯从渴爱生，愚夫如是惑，圣见则不然。圣人见清净，三脱三昧生，远离于生灭，游行无所有。修行无所有，亦无性非性，性非性平等，从是生圣果。云何性非性？云何为平等？谓彼心不知，内外极漂动，若能坏彼者，心则平等见”。<span lang="EN-US"></span></span></b></p>
<p>一切法无自性、离言说、无现行事体、无种子依处、乃至于不生，不应立宗；愚夫妄觉，实可厌恶如死尸也。所谓一切不生，非生之外另有不生。称性缘起所能成就，是缘起即如幻，岂外道可妄执为无生？故慧者不作是想。宗为因所生，宗所成立，因能成立；觉者见彼不生宗之悉可除灭矣。愚夫妄想，喻如病目见空华、垂发相，以见三界皆是假名，无有实体，自性皆假施设，思惟分别诸法自相，设种种之名相言教，愚夫智浅不了，意识为之震乱，菩萨了知而能解脱。二乘、凡夫外道等，欲在名相上得到何法，皆是惑乱。正如渴鹿认阳焰而为水，不能得其实水，圣知见清净则不然。此清净见从三解脱三昧而生──三昧、通有无漏，三脱、惟圣无漏──故能离生灭，常行无相境，修无相行，双照空有，双非空有，实相平等，佛果圆成。若不了内外法唯心，则将为境界风漂动；以平等智照之，境缘无不坏灭。</p>
<p><span style="color:#333399">己八　智不得境门<span lang="EN-US"></span></span></p>
<p><span style="color:#333399">庚一　正明智境<span lang="EN-US"></span></span></p>
<p><span style="color:#333399">辛一　问<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！如世尊说：“如攀缘事智慧不得，是施设量建立施设，所摄受非性，摄受亦非性，以无摄故智则不生，唯施设名耳”。云何、世尊为不觉性自相共相、异不异故智不得耶？为自相共相种种性自性相隐蔽故智不得耶？为山岩、石壁、地水火风障故智不得耶？为极远、极近故智不得耶？为老小盲冥、诸根不具故智不得耶？世尊！若不觉自共相异不异智不得者，不应说智，应说无智；以有事不得故。若复种种自共相性自性相隐蔽故智不得者，彼亦无智，非是智。世尊！有尔焰故智生非无性，会尔焰故名为智。若山岩、石壁、地水火风、极远、极近、老小盲冥、诸根不具、智不得者，此亦非智，应是无智，以有事不可得故”。<span lang="EN-US"></span></span></b></p>
<p>佛说智不得境，意谓愚夫妄执诸法自性所缘诸法境界，智慧皆不可得。智了、但是施设量之假立，不能得诸法自相，故所摄能摄皆假无有。假智不能证实，缘假名相故不得境；实智不缘妄执诸法，故不得境。大慧由之兴种种疑：或不得法之事，或不得法自共相之同异差别，或自共相有无隐蔽，或山、石、四大之隔障，或因远近，或因诸根不具，以上种种困难，虽实有境而智不能得耶？若境实有而智不能得到，应说无智，不应说智。所以名为智者，因能了知境界，虽有境而不能了知，不应名曰智故。智不具足，应正名曰无智，此不得不问矣。</p>
<p><span style="color:#333399">辛二　答<span lang="EN-US"></span></span></p>
<p><span style="color:#333399">壬一　长行<span lang="EN-US"></span></span></p>
<p><b><span style="color:teal">佛告大慧：“不如是。无智、应是智，非非智。我不如是隐覆说攀缘事智慧不得，是施设量建立，觉自心现量，有无有外性非性，知而事不得，不得故智于尔焰不生，顺三解脱，智亦不得。非妄想者无始性非性虚伪习智，作如是知。是知彼不知，故于外事处所相性无性妄想不断，自心现量建立，说我我所相摄受计著，不觉自心现量，于智尔焰而起妄想。妄想故，外性非性观察不得，依于断见”。<span lang="EN-US"></span></span></b></p>
<p>佛所谓智不得境者，非如大慧所说诸不得因。佛说智正是智，并非说隐覆于所缘之境而不知，曰智不得境。然明施设量所建立，乃是假智所缘假名相法，而自证真实智不以此假智之假名相为所攀缘处。以正智中实在了知但是自心现量，心外之法皆不可得，愚夫计有计无都非正智，菩萨毕竟了知唯心，无心外境若事若因可取，无所缘故亦无能缘之智。地前菩萨经信、住、行、向位，修四加行，在下忍境不取，在中忍智不得，在上忍境智双不存，由是境智双忘而入初地。所以愚夫种种虚妄分别，不能如实了知正智所知，于所计心外之法上，有性无性分别不断，不了唯心假立名相，更著内我、外物，于所妄取之法，观察有无不得而生断见。</p>
<p><span style="color:#333399">壬二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“有诸攀缘事，智慧不观察，此无智非智，是妄想者说。于不异相性，智慧不观察，障碍及远近，是名为邪智。老小诸根冥，而智慧不生，而实有尔焰，是亦说邪智。<span lang="EN-US"></span></span></b></p>
<p>牒前大慧所问种种智不得境，皆妄想邪智耳。</p>
<p><span style="color:#333399">庚二　寄辨宗说<span lang="EN-US"></span></span></p>
<p><span style="color:#333399">辛一　诫听<span lang="EN-US"></span></span></p>
<p><b><span style="color:teal">“复次、大慧！愚痴凡夫，无始虚伪恶邪妄想之所回转，回转时、自宗通及说通不善了知，著自心现外性相故，著方便说，于自宗四句清净相通，不善分别”。大慧白佛言：“诚如尊教，惟愿世尊为我分别说通及宗通，我及余菩萨摩诃萨善于二通，来世凡夫、声闻、缘觉不得其短”。佛告大慧：“善哉！善哉！谛听！谛听！善思念之，当为汝说”。大慧白佛言：“唯然，受教”。<span lang="EN-US"></span></span></b></p>
<p>宗说二通前已辨明。此因显圣智境即自宗通，故寄辨诫听也。以凡夫为无始伪习循环流转心中，终日蒙蔽于妄想窠臼，不了知自证宗通──通达自心现量──，及说通──如实通达随宜而说──之法门，取心外相，执方便说，不善修习离四句清净之自证境界。大慧领契佛意，若诸菩萨知此二通之法，来世教化二乘及凡外，乃毫无差失。佛亦赞许大慧得旨。</p>
<p><span style="color:#333399">辛二　正告<span lang="EN-US"></span></span></p>
<p><b><span style="color:teal">佛告大慧：“三世如来有二种法通，谓说通及自宗通。说通者，谓随众生心之所应，为说种种众具契经，是名说通。自宗通者，谓修行者离自心现种种妄想，谓不堕一异、俱不俱品，超度一切心意意识，自觉圣境界，离因成见相，一切外道、声闻、缘觉、堕二边者所不能知；我说是名自宗通法。大慧！是名自宗通及说通相，汝及余菩萨摩诃萨。应当修学”！<span lang="EN-US"></span></span></b></p>
<p>三世诸佛依此二通法门，逗机宣化，随众所宜，说十二分方便契经，令修如实行者，内证诸法皆自心现，取心外法种种妄想不生，离四句见，超三界有漏虚妄分别识，达自觉境，远离能所取相应之见相二分清净，为一向执边见之凡外二乘所不可同日而语。然觉了须自心内证，能离一分妄想，即得一分正智。但如何能渐离妄想，仍须方便言教，故诫劝诸菩萨皆当修学此二通相。</p>
<p><span style="color:#333399">辛三　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“我谓二种通，宗通及言说，说者授童蒙，宗为修行者”。<span lang="EN-US"></span></span></b></p>
<p>二通法门，说通为教童开蒙之妙用。童、喻初发心人，蒙者、蒙蔽──即妄想。修行者，依佛之教理而修而行也。童蒙者，喻地前菩萨。修行者，喻地上菩萨。</p>
<p><span style="color:#333399">己九　勿习世论门<span lang="EN-US"></span></span></p>
<p><span style="color:#333399">庚一　长行<span lang="EN-US"></span></span></p>
<p><span style="color:#333399">辛一　初问答<span lang="EN-US"></span></span></p>
<p><span style="color:#333399">壬一　初问<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！如世尊一时说言：“世间诸论种种辩说，慎勿习近；若习近者，摄受贪欲，不摄受法”。世尊何故作如是说”？<span lang="EN-US"></span></span></b></p>
<p>佛一向之方便说法，弟子每有疑误，故当检出，辩难抉择。如某时曾诫众等勿习近世论，若习近者，不得法利，且增贪欲。世论者，梵语卢伽耶陀，惑世之邪论也。</p>
<p><span style="color:#333399">壬二　初答<span lang="EN-US"></span></span></p>
<p><span style="color:#333399">癸一　显理<span lang="EN-US"></span></span></p>
<p><b><span style="color:teal">佛告大慧：“世间言论，种种句味，因缘、譬喻，采集庄严，诱引诳惑愚痴凡夫，不入真实自通，不觉一切法妄想颠倒，堕于二边。凡愚痴惑而自破坏，诸趣相续不得解脱，不能觉知自心现量，不离外性自性妄想计著。是故世间言论种种辩说，不脱生老病死，忧悲苦恼，诳惑迷乱”。<span lang="EN-US"></span></span></b></p>
<p>世论亦有句味、因喻，粉饰庄严，凡夫愚痴，易为诱惑。以致世俗沉埋于中，对此离妄想所通真实法，证入无由。执心外法，堕于二边，妄想纷纷，自害害他，以致充满三涂，人、天减少。总之、不觉自心现量，不离心外坚计，种种建立，种种辩聪，皆起惑、造业、受苦，自惑惑人、自乱乱人之世论。如近百年中主张进化论者，词富证繁，卓然言之成理，持之有故；其实、损人利己，扰乱和平。所以者何？彼因妄见植物、动物由能向外竞争，自保生存，乃成蕃殖，于是转计人为万物灵长，更应特异发达。此念一横，自私欲炽，遂扩充之以与他人及万物相角逐，以征服欺压不如其残暴之族。于是礼让平和之性，完全为其争名夺利、损人利己之恶辞所诱乱破坏，群认天演淘汰、优胜劣败、生存竞争为金科玉律。为人只图自富自强，不顾其他。乃至为一家、一国、一种族、亦复如是，以为不如此便不能生存，便不优胜，便不富强发达，必使他人完全被我征服。以致贪嗔充塞，战争迭起，亡国灭种，在所不惜。极其竞争破坏凶惨残杀之力，以是一家、一国、一世界、均不得相安，而由各各所造共业之因展转增上，器界亦生种种灾祸。佛说三界犹如火宅，器世间之薪炭，经贪、嗔、痴火之燃烧，遂成今世天灾人祸之象。斯皆侈言大道，实背真诠。所谓说进化实不进化，说平等实不平等，说博爱实不博爱，说共产实不共产。克要言之，皆摄受贪欲、不摄受法之大弊。苦海无边，孰为援救？有之，唯摄受正法、不摄受贪欲之佛法耳。</p>
<p><span style="color:#333399">癸二　证事<span lang="EN-US"></span></span></p>
<p><b><span style="color:teal">“大慧！释提桓因广解众论，自造声论。彼世论者有一弟子，持龙形像，诣释天宫，建立论宗，要坏帝释千辐之轮；随我不如，断——头以谢所屈。作是要已，即以释法摧伏帝释，释堕负处；即坏其车，还来人间。如是大慧！世间言论，因、譬庄严，乃至畜生亦能以种种句味惑彼诸天及阿修罗、著生灭见，而况于人？是故大慧！世间言论应当远离，以能招致苦生因故；慎勿习近！”<span lang="EN-US"></span></span></b></p>
<p>此引帝释与世论弟子辩负事，以证世论之当远离，不可亲近，免受其惑。持龙形像者，变作多头龙形也。于以知畜生尚能以种种句味，何况于人，或再胜于人者？弟子尚且如此，何况其师？帝释诸天乃至阿修罗尚为其所惑，而况于人？倘不慎为所诱迷，执著生灭，将起惑、造业、受苦而不已，人亦何苦习近之耶？</p>
<p><span style="color:#333399">癸三　结劝<span lang="EN-US"></span></span></p>
<p><b><span style="color:teal">“大慧！世论者，惟说身觉境界而已。大慧！彼世论者，乃有百千，但于后时后五百年，当破坏结集，恶觉因见盛故，恶弟子受。如是大慧！世论破坏结集，种种句味，因譬庄严，说外道事。著自因缘，无有自通。大慧！彼诸外道无自通论，于余世论，广说无量百千事门，无有自通，亦不自知愚痴世论”。<span lang="EN-US"></span></span></b></p>
<p>世论但明身根所感觉之境界，皆为顾惜一己身体，除身之外，概不关怀！近世哲学家所谓唯物论者是。古来世论，尚有统一，降后分党，各立门庭。依于原造百千偈论，自相破坏，无非妄以私心诡见造作，惑诱学者！文辞奇美，然无如实见解，无有自通。异论纷纭，失其标准，适足愚人乱世，故应远离。</p>
<p><span style="color:#333399">辛二　重问答<span lang="EN-US"></span></span></p>
<p><span style="color:#333399">壬一　重问<span lang="EN-US"></span></span></p>
<p><b><span style="color:teal">尔时、大慧白佛言：“世尊！若外道世论种种句味、因譬庄严，无有自通，自事计著者，世尊亦说世论，为种种异方诸来会众天、人、阿修罗，广说无量种种句味，亦非自通耶？亦入一切外道智慧言说数耶”？<span lang="EN-US"></span></span></b></p>
<p>大慧再启疑难；谓外道不通达真实，专计著于世间之事，种种因喻、句味庄严，总是世论。而佛何以有时亦为天人等众，从他方世界而来集会者，广说种种因喻、句味，并非皆以内心自通之法开示，岂不同于外道世论类耶？</p>
<p><span style="color:#333399">壬二　重答<span lang="EN-US"></span></span></p>
<p><span style="color:#333399">癸一　显理<span lang="EN-US"></span></span></p>
<p><b><span style="color:teal">佛告大慧：“我不说世论，亦无来去，唯说不来不去。大慧！来者、趣聚会生，去者、散坏，不来不去者、是不生不灭。我所说义，不堕世论妄想数中。所以者何？谓不计著外性非性，自心现处，二边妄想所不能转，相境非性，觉自心现，则自心现妄想不生。妄想不生者，空、无相、无作，入三脱门，名为解脱”。<span lang="EN-US"></span></span></b></p>
<p>佛说并不堕入世论，以知一切唯心所现，无来无去，无生无灭。来集会之听众，唯心所现，乃至根身器界亦唯心所现也。众缘聚会则来，散坏即去，实无有何来去。所说之法，亦复众缘聚显，缘生无生，如何有灭？是以佛说非如外道堕于虚妄分别之中，亦不同其计著心外之法，若有若无；故能行无所有，不见能所摄受，不同外道执有实法。当情相对，故觉自心现量，妄想不生，而入三解脱门，如何说同外道之世论耶？</p>
<p><span style="color:#333399">癸二　证事<span lang="EN-US"></span></span></p>
<p><b><span style="color:teal">“大慧！我念一时于一处住，有世论婆罗门来诣我所，不请空闲，便问我言：“瞿昙！一切所作耶”？我时答言：“婆罗门！一切所作是初世论”。彼复问言：“一切非所作耶”？我复报言：“一切非所作是第二世论”。彼复问言：“一切常耶？一切无常耶？一切生耶？一切不生耶”？我时报言：“是六世论”。大慧！彼复问我言：“一切一耶？一切异耶？一切俱耶？一切不俱耶？一切因种种受生现耶”？我时报言：“是十一世论”。大慧！彼复问言：“一切无记耶？一切记耶？有我耶？无我耶？有此世耶？无此世耶？有他世耶？无他世耶？有解脱耶？无解脱耶？一切刹那耶？一切不刹那耶？虚空耶？非数灭耶？涅槃耶？瞿昙作耶？非作耶？有中阴耶？无中阴耶？”大慧！我时报言：“婆罗门！如是说者，悉是世论；非我所说，是汝世论。我唯说无始虚伪妄想习气，种种诸恶，三有之因，不能觉知自心现量，而生妄想攀缘外性。如外道法，我诸根义三合知生，我不如是。婆罗门！我不说因，不说无因，惟说妄想摄所摄性施设缘起，非汝及余堕受我相续者所能觉知”。大慧！涅槃、虚空、灭、非有三种，但数有三耳。复次、大慧！尔时世论婆罗门复问我言：“痴、爱、业因故有三有耶？为无因耶”？我时报言：“此二者亦是世论耳”。彼复问言：一切性皆入自共相耶”？我复报言：“此亦世论。婆罗门！乃至意流妄计外尘皆是世论”。复次、大慧！尔时世论婆罗门复问我言：“颇有非世论者不？我是一切外道之宗，说种种句味、因缘、譬喻庄严”。我复报言：“婆罗门！有，非汝有者，非为、非宗，非说非不说种种句味，非不因譬庄严”。婆罗门言：“何等为非世论，非非宗、非非说”？我时报言：“婆罗门！有非世论，汝诸外道所不能知，以于外性不实妄想虚伪计著故。谓妄想不生，觉了有无自心现量，妄想不生，不受外尘，妄想永息，是名非世论。此是我法，非汝有也。婆罗门！略说彼识若来若去、若死若生、若乐若苦、若溺若见、若触若著、种种相，若和合相续，若爱若因计著。婆罗门！如是比者，是汝等世论，非是我有”。大慧！世论婆罗门作如是问，我如是答，彼即默然，不辞而退，思自通处作是念言：“沙门释子出于通外，说无生、无相、无因、觉自妄想现相，妄想不生”。<span lang="EN-US"></span></span></b></p>
<p>此引与世论婆罗门辩难之事，以证佛说不同世论。婆罗门尝遽然问佛：自有无造作乃至于有无中阴种种戏论，彼先横一恶见而来，佛遂斥以世论，一切皆非。告以：种种无始妄想戏论恶习为生三有之因，不了唯心，妄缘外境，计我及根、尘三和合生法，皆外道法。佛法不说有因无因，唯说妄想及能取所取之缘起，故非执我者所能知。方便为小乘所说之三无为法，亦不可执。婆罗门闻上说后，不复以世论再难，而又妄引佛言以问：无明之痴，贪爱及业，为三有之因耶？又一切法皆入自共相耶？佛因外道妄想戏论邪缠不休，除正斥之，复总晓之：任如何之意识流奔法尘，计著外境，皆是世论。于是此婆罗门又反其论调而问佛：有非世论者否？盖彼为一切外道之所宗。其意谓若无非世论者，则彼之世论即真实。故佛答曰：有。非无所宗、无所说，但非彼宗彼说。婆罗门复问：既有、何以非彼宗？佛告：此非世论，非彼执心外法之妄想所能知。佛法全在不生妄想，了达有无皆唯心现，自不妄取外境。此等清净自觉之妙法，岂彼所能有？彼等心量妄识所到之处，若来若去，乃至和合相续假相，皆是世论，皆取法乎心外者也。婆罗门至此，无由再难，遂默然而退，思自所通达之理处。觉佛所说之法，异于己所能通之理，计为佛法无所成立，无何道理，则世论之恶觉妄想，邪执戏论，迷而不反为何如耶！</p>
<p><span style="color:#333399">癸三　结意<span lang="EN-US"></span></span></p>
<p><b><span style="color:teal">“大慧！此即是汝向所问我：何故说习近世论种种辩说，摄受贪欲，不摄受法”。<span lang="EN-US"></span></span></b></p>
<p>结前所显证之意，而除大慧之所疑。佛并非说世论，且一向辩斥摄受贪欲而不摄受正法之世论也。</p>
<p><span style="color:#333399">辛三　三问答<span lang="EN-US"></span></span></p>
<p><span style="color:#333399">壬一　问<span lang="EN-US"></span></span></p>
<p><b><span style="color:teal">大慧白佛言：“世尊！摄受贪欲及法，有何句义”？佛告大慧：“善哉！善哉！汝乃能为未来众生思惟咨问如是句义，谛听！谛听！善思念之！当为汝说”。大慧白佛言：“唯然、受教”。<span lang="EN-US"></span></span></b></p>
<p>以上、佛明世论婆罗门摄贪不受法，全系计著三界生死有漏果报。盖受苦由业，业由惑，故须在根本上断惑，以智慧除妄想，荡空一切，方入圣法。大慧悬知未来众生必有无量堕此恶见，故三次问摄贪及摄法之句义，以便未来众生得以离惑出苦。</p>
<p><span style="color:#333399">壬二　答<span lang="EN-US"></span></span></p>
<p><b><span style="color:teal">佛告大慧：“所谓贪者，若取、若舍、若触、若味，系著外尘，堕二边见，复生苦阴生老病死忧悲苦恼。如是诸患，皆从爱起，斯由习近世论及世论者，我及诸佛说名为贪，是名摄受贪欲，不摄受法。大慧！云何摄受法？谓善觉知自心现量，见人无我及法无我相，妄想不生。善知上上地，离心意意识，一切诸佛智慧灌顶，具足摄受十无尽句，于一切法无开发自在，是名为法。所谓不堕一切见、一切虚伪、一切妄想、一切性、一切二边。大慧！多有外道痴人堕于二边，若常、若断，非黠慧者。受无因论，则起常见；外因坏，因缘非性，则起断见。大慧！我不见生住灭故说名为法。大慧！是名贪欲及法，汝及余菩萨摩诃萨，应当修学”！<span lang="EN-US"></span></span></b></p>
<p>诸苦皆从贪爱起，贪即十二缘起之爱支，润种种业，受种种苦。法有通别：通、即说一切法，别、则佛之正法方能曰法。此所说是佛法，须根本觉知自心现，有如是心起，则如是法现。见二无我，离妄显真，自然蒙佛加被，具足行愿，不假方便，一切自在，是之谓法，不堕一切外道所堕。外道所以堕诸见者，以无善巧慧力，妄计有造作者，不后因生，立无因论。而复推求不得，或因坏灭而起断见。佛法了唯心故，不见生灭。菩萨于法，当如是修学也。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“一切世间论，外道虚妄说，妄见作所作，彼则无自宗。惟我一自宗，离于作所作，为诸弟子说，远离诸世论。心量不可见，不观察二心，摄、所摄非性，断、常二俱离。乃至心流转，是则为世论；妄想不转者，是人见自心。来者谓事生，去者事不现，明了知去来，妄想不复生。有常及无常，所作、无所作，此世、他世等，斯皆世论通”。<span lang="EN-US"></span></span></b></p>
<p>外道世论妄想分别，横计作者，故不成立。唯佛立宗，离于能作所作，为弟子说，离于世论。以了唯心，不同外道有能取之分别、所取之法尘，是以二心俱离，二见悉泯。世论与非世论之别，即一为妄想所流转，一能见唯自心现耳。自心缘起之事曰来，缘灭自心不现曰去；是以来无所来，从心而生；去无所去，从心而灭。明此、则妄想不复生，去贪欲即去妄想也。然世论所通者，种种计著，不离二见，智者不可不慎！</p>
<p><span style="color:#333399">己十　涅槃差别门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！所言涅槃者，说何等法名为涅槃，而诸外道各起妄想”？佛告大慧：“谛听！谛听！善思念之！当为汝说如诸外道妄想涅槃，非彼妄想随顺涅槃”。大慧白佛言：“唯然、受教”。<span lang="EN-US"></span></span></b></p>
<p>涅槃法，前在大般涅槃门及四果差别门，已辨明矣。然前就自证门中为菩萨而说，此中所明，正就菩萨化他悟他而明。大慧悬知未来世对涅槃有无穷之谬解，恐众生堕魔外邪网而不自觉，故必随顺拣择，续为请问。佛亦以外道妄想计涅槃，皆不随顺涅槃之相，许为开示。末世欲求解脱，不可不明邪正！藏中有提婆菩萨造之破外道涅槃论，即据此中之二十一种外道计而破斥者。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　正说<span lang="EN-US"></span></span></p>
<p><span style="color:#333399">癸一　外道妄执<span lang="EN-US"></span></span></p>
<p><b><span style="color:teal">佛告大慧：“或有外道：阴、界、入灭，境界离欲，见法无常，心心法品不生，不念去、来、现在境界，诸受阴尽，如灯火灭，如种子坏，妄想不生。斯等于此，作涅槃想。大慧！非以见坏名为涅槃。大慧！或以从方至方名为解脱，境界想灭，犹如风止。或复以觉所觉见坏名为解脱。或见常无常作解脱想。或见种种相想招至苦生因。思惟是已，不善觉知自心现量，怖畏于相而见无相，深生爱乐，作涅槃想。或有觉知内外诸法自相共相，去、来、现在，有性不坏，作涅槃想。或谓我、人、众生、寿命、一切法坏，作涅槃想。或以外道恶烧智慧，见自性及士夫，彼二有间，士夫所出，名为自性；如冥初比求那转变，求那是作者，作涅槃想。或谓福非福尽。或谓诸烦恼尽。或谓智慧。或见自在是真实作生死者，作涅槃想。或谓展转相生，生死更无余因；如是即是计著因，而彼愚痴不能觉知，以不知故作涅槃想。或有外道言：得真谛道作涅槃想。或见功德，功德所起，和合一异、俱不俱、作涅槃想。或见自性所起孔雀文彩，种种杂宝及利刺等性，见已作涅槃想。大慧！或有觉二十五真实。或王守护国，受六德论，作涅槃想，或见时是作者，时节世间，如是觉者作涅槃想。或谓性。或谓非性。或谓知性非性。或见有觉与涅槃差别，作涅槃想。有如是比种种妄想，外道所说，不成所成，智者所弃。大慧！如是一切悉堕二边，作涅槃想。如是等外道涅槃妄想，彼中都无若生若灭。大慧！彼——外道涅槃，彼等自论；智慧观察，都无所立。如彼妄想，心意来去，漂驰流动，一切无有得涅槃者”。<span lang="EN-US"></span></span></b></p>
<p>一、有外道见法无常不取，心心所不现前，不生妄想，计如火灭种坏以为涅槃。此虽近似二乘，然二乘依佛三十七道品修习断惑，此则见有法坏，心外见有生灭无常，乃佛所破斥也。二、计从生方至于灭方，以为涅槃。境界想息，犹如风止。三、以不见能觉之心、所觉之境，计为涅槃，如闭目入黑闇一般。四、以不分别常与无常而为涅槃。五、以相起想，想能招苦，计无相为涅槃，即无相外道。六、以一切法之各各自共相，历经三世不作坏想以为涅槃，此如小乘有部亦然。七、以一切法皆坏，唯我人相不坏，计我永存以为涅槃，如尼犍子是。八、以恶慧取数论二十五谛第一之冥性、与二十五之神我。谓天地万物未生前之冥初性，忧喜爱或黄赤黑之三德平均，无物可得由神我要求而三求那不平均，转变作一切物以为涅槃。九、以烦恼及褔非褔业自然会尽，不须智慧而得解脱，以为涅槃，此乃苦行外道。十、以能见到大自在天造作者为涅槃。十一、以祖、父、孙展转相生，父母、子孙世代流传，别无异因以为涅槃。此则世人凡见，为人不过如此。十二、以得见十六谛或二十五谛为涅槃，此谛非佛法中之谛。十三、以见诸德所起和合之一异义为涅槃，此胜论之一派。十四、以见事事物物显色自然如此为涅槃，此自然外道也。十五、以觉真实谛为涅槃。此亦数论之一派。十六、以礼拜六方受六德护国为涅槃。十七、以时为涅槃。十八、以见有物为涅槃。十九、以见无物为涅槃。二十、以见有物无物为涅槃。廿一、以见有涅槃之觉与涅槃有别为涅槃。以上二十一见，皆不成立而妄成立，妄想中妄计为涅槃。彼以私意所见若生若灭，皆是心意漂流，智者所不许可。故上种种无一得涅槃者，以皆不觉知自心现量故。</p>
<p><span style="color:#333399">癸二　如来正见<span lang="EN-US"></span></span></p>
<p><b><span style="color:teal">“大慧！如我所说涅槃者，谓善觉知自心现量，不著外性，离于四句，见如实处，不堕自心现妄想二边，摄所摄不可得，一切度量不见所成。愚于真实不应摄受，弃舍彼已，得自觉圣法，知二无我，离二烦恼，净除二障，永离二死。上上地，如来地，如影幻等诸深三昧，离心意意识，说名涅槃”。<span lang="EN-US"></span></span></b></p>
<p>佛说涅槃，以善觉知自心现量，不取外境为要，此为一经中之要义，然此处为尤切。误入歧途而求涅槃，非但不得解脱，转增生死之缚。是故若能以此修学，离于四句，住如实见，乃能离一切外道之所堕，进修于诸佛菩萨之所行，得大三昧。所谓离心意意识者，即知一切唯心，不生妄想而说名涅槃也。</p>
<p><span style="color:#333399">壬二　结劝<span lang="EN-US"></span></span></p>
<p><b><span style="color:teal">“大慧！汝等及余菩萨摩诃萨应当修学，当疾远离一切外道诸涅槃见”。<span lang="EN-US"></span></span></b></p>
<p>此诫诸菩萨修学如来涅槃正见，当疾离诸外道涅槃见，不可缓也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“外道涅槃见，各各起妄想，斯从心想生，无解脱方便。愚于缚、缚者，远离善方便，外道解脱想，解脱终不生。众智各异趣，外道所见通，彼悉无解脱，愚痴妄想故。一切痴外道，妄见作所作，有、无有品论，彼悉无解脱。凡愚乐妄想，不闻真实慧，言语三苦本，真实灭苦因。譬如镜中像，虽现而非有，于妄想心镜，愚夫见有二。不识心及缘，则起二妄想；了心及境界，妄想则不生。心者即种种，远离相、所相，事现而无现，如彼愚妄想。三有惟妄想，外义悉无有，妄想种种现，凡愚不能了。经经说妄想，终不出于名，若离于言说，亦无有所说”。<span lang="EN-US"></span></span></b></p>
<p>二十一种外道，皆妄计有能解脱之法及被生死所缚之人，不知善巧方便，第一须离于妄想；如妄想于解脱，终不能生解脱也。外道立说纷纭，各异其趣，妄见能所有无，悉皆痴妄，悉无解脱。执著言语以招苦，不开觉真实以离苦，所以离言为灭苦之因矣。如镜中像，虽现非有，于自心中缘起见相二分，了知自心现则妄想不生。总而言之，种种皆是唯心，离能所相，所有事境现即无现。此非但三界内生死流转愚夫众生妄想所有之法如此，十方诸佛经中所说种种妄想，名义有同异耳；离于妄想，有何说哉？不能得意妄言而徒随名取义，终不能了解佛说。</p>
