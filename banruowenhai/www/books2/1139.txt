<p align="center" style="text-align:center"><b><span style="font-size:36.0pt;color:#FF6600">阿弥陀经要解亲闻记<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">宝静法师讲述</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">学人逸山、性明记录</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">弥陀经要解亲闻记序</a></span></p>
<p align="center" style="text-align:center"><span lang="EN-US"><a href="#a01">经题</a></span></p>
<p align="center" style="text-align:center"><span lang="EN-US"><a href="#a02">译经师</a></span></p>
<p align="center" style="text-align:center"><span lang="EN-US"><a href="#a03">解经师</a></span></p>
<p align="center" style="text-align:center"><span lang="EN-US"><a href="#a04">正序</a></span></p>
<p align="center" style="text-align:center"><span lang="EN-US"><a href="#a05">解经玄义</a></span></p>
<p align="center" style="text-align:center"><span lang="EN-US"><a href="#a06">正释经文—序分</a></span></p>
<p align="center" style="text-align:center"><span lang="EN-US"><a href="#a07">正宗分—广陈彼土依正妙果以启信</a></span></p>
<p align="center" style="text-align:center"><span lang="EN-US"><a href="#a08">正宗分—特劝众生应求往生以发愿</a></span></p>
<p align="center" style="text-align:center"><span lang="EN-US"><a href="#a09">正宗分—正示行者执持名号以立行</a></span></p>
<p align="center" style="text-align:center"><span lang="EN-US"><a href="#a10">流通分</a></span></p>
<p align="center" style="text-align:center"><span lang="EN-US"><a href="#a11">跋语</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">弥陀经要解亲闻记序<span lang="EN-US"></span></span></p>
<p>际此五浊炽盛三灾猛烈八苦交煎，众魔摧残之时。尽大地无一片干净土，可以安闲过日。故法华经云，三界无安，犹如火宅众苦充满，甚可怖畏，诚令人不可一朝居也。然吾等欲出苦海，离尘寰，置诸子于衽席之上，救群黎于水火之中。其唯信愿持名，一心念佛。可为澄浊得清之清水珠，息灾降福之摩尼宝。成净土而洁秽邦，作清凉而化热烦。契时契机，至切至要，无复加矣。旭祖弥陀要解，即为开念佛奥藏之锁钥，导归净土真径之指南。言言见谛，语语真诚。即事持显乎理持，至圣至贤，莫能越其阃。照性恶融乎性善，五逆十恶，亦可臻其域。彻性彻相，至理全彰。吐心吐胆，肝肠尽裂。诚出苦海生极乐之大津梁也。吾师　宝公上人，素抱教弘天台，行重净土之大愿。远秉马鸣、龙树、智者、永明、之宏模，近遵莲池、蕅益、谛公、印老之懿范。谈经则字字指归净土，说法、则言言融会莲宗。于旭祖弥陀要解一书，尤番番讲演，频频开导。语意恳切，悲心殷重。如击洪钟于昏夜，寱梦皆醒。鼓金铎于迷途，痴暗咸觉。闻者见者，莫不令其即有念而证无念，即有生以入无生。悟自性之弥陀，达唯心之净土。荡漾莲舟，达彼乐邦而后已。民国癸酉夏，吾师在沪圆通寺，讲此要解全部。由敏智师等记录，常觉师辑。惜未及半，而常师病故。乃奉吾师慈命，嘱逸续辑，呈吾师改述。时经数月，始竣其事，完成已而未竟之公案。吾师舌灿莲花，辩若悬河。从自心阿耨达池，流布法水，深广无涯。逸禀性庸愚，随听随忘。挂一漏万，随所不免。虽竭神思，何能尽吾师于万一哉。时在丁丑夏学人逸山谨序于观宗学社辅讲室。</p>
<p><a name="a01"></a><span style="color:#333399">佛说阿弥陀经要解亲闻记<span lang="EN-US"></span></span></p>
<p><b><span style="color:teal">佛说阿弥陀经要解<span lang="EN-US"></span></span></b></p>
<p>斯为一部之总题，赅括全部别文之要意。所谓总者，总其别。别者别其总耳。题中有通有别。佛说阿弥陀五字，异于诸部，谓之别。经之一字，同于诸部，谓之通。要解二字，乃注题。此通为一经之法题。兹先释法题，次释人题。此法题，乃全部之纲领。所谓提纲则众目齐张，挈领则衣襟自正。故凡讲经，先须释题。若于经题，精以研究。则全经要旨，思过半矣。</p>
<p>原夫释迦世尊，大悲利物。示同人法，降生人间。逗机施教，应病与药。谈经三百余会，说法四十九年。逮及涅槃。经家结集。乃有三藏十二部之玄文，流通于世间。自金人□梦，圣教西来。震旦苍生，方餐出世醍醐。然所说一切法门中，能于末世众生，最契机者，则莫如念佛一法。以其即方便成圆顿。而净土诸经，则莫妙于此本弥陀经。以其言简而义赅，辞浅而理丰。故世之流通者众，昔之注述者亦多。而于其中求其精而且要之注释者，则莫如要解。斯解乃灵峰老人之心血供献。所谓言言见谛，句句归宗。吐肝吐胆，字字见血。弥陀一经，得斯解以释之。如揭慧日于中天，无不洞彻。今讲斯经，并讲斯解。故凡学佛者，须精心以研究之。</p>
<p>如来一代圣教，一切诸经，别名无量。求其立题所以，不外七种。所谓单三复三、具足一、是也。单三者，（一）单人。如佛说阿弥陀经，佛为能说之人。即娑婆教主。释迦牟尼佛是也。阿弥陀，为所说之人。即极乐之导师是也。能所皆为究竟之果人，故名单人立题。（二）单法。如般若经。涅槃经。梵语般若，华言智慧。乃自性之妙明，法身之本智。涅槃，涅名不生，槃名不灭。不生不灭，乃自性真常之本体。般若与涅槃，皆属于法，故曰单法立题。（三）单喻。如璎珞经。梵网经。璎珞、乃菩萨严身之具。梵网、乃大梵天王之网罗幢。二皆是喻，故曰单喻立题。复三者，（一）法喻。如妙法莲华经。妙者，妙名不可思议。法者，十界十如权实之法。良以妙法难解，假喻易彰。妙法是法，莲华属喻。故曰法喻立题。（二）人喻。如、如来狮子吼经。如来乃果人之通号，人也。狮子吼，喻也。故曰人喻立题。（三）人法。如文殊问般若经。文殊是人，般若是法。故曰人法立题。具足一者，如大方广佛华严经。大方广，乃佛之三德，法也。佛，为说法之教主，人也。华严，以菩萨万行之因华，庄严一乘之佛果。喻也。此乃人、法、喻、具足立题。今此弥陀经，于七种立题中，是约单人立题也。</p>
<p>世尊一代所说时教，皆可论其通、别。教、行、理、三，皆论通、别。且如此经，佛说阿弥陀五字。名异众典，故教别。经之一字、诸部共称，故教通。依教起行，为行不同。如法华、以法华三昧为行。今经、则以持名念佛为行，故行别。行门虽殊，同归寂光，故行通。理虽无名，因门名理。理随于门，则有四教十六门入理之不同，故理别。一门所入之理，即一切门理。一切门所入之理，即一门理，故理通。此约一化而说。如约净土法门而言，佛说无量寿经、观无量寿佛经、佛说阿弥陀经，三经各诠文理不同，故教别。同称弥陀之经，同弘净土之宗，故教通。持名，观像，观想，行门不同，故行别。同修净业，同生净土，故行通。唯心极乐，横具四土，故理别。四土皆唯心，故理通。通别之义，略如上释。</p>
<p>兹当释此佛字。梵语佛陀，此翻为觉。谓自觉，悟性真常，了惑幻妄。觉知一切诸法，皆如幻化。内而身心，外及世界。无不浮尘幻化相，虚妄生灭，咸非真实。见闻若幻翳，三界如空华。凡所有相，皆是虚妄。觉悟自性真常，灵明湛寂。此谓之自觉。将所觉之理，而觉悟一切众生。所谓将斯道，觉斯民。运无缘慈，度有情界。谓之觉他。无明穷尽，澈法底源。行满果圆，谓之觉满。三觉圆，万德备，名之曰佛。</p>
<p>此佛字，乃十种通号之一。十种通号者，（一）曰如来。今佛应世，如古佛之再来。即仿同先迹号。（二）曰应供。应受九界之供养。即堪为福田号。（三）曰正遍知。法无不知，理无不晓。遍知法界之真理，即遍知法界号。（四）曰明行足。谓三明、明，六通、足。即果显因德号。（五）曰善逝。妙证菩提，永不复还。即妙往菩提号。（六）曰世间解。谓澈知世出世间，及如实相。即达伪通真号。（七）曰无上士。谓世出世间，无有过上。即摄化从道号。（八）曰调御丈夫天人师。谓佛以大慈大智，以善柔软语，苦切之语，及杂语等。调伏众生，令不失道。即应机授法号。（九）曰佛。即上所云，三觉圆明。为觉悟归真号。（十）曰世尊。谓世出世间，最所尊仰。即三界独尊号。斯十号为诸佛之所共称，故曰通号。</p>
<p>当知佛之一字，人人本具，个个不无。只以无明盖覆，而不亲证。故世尊初成正觉，叹曰，奇哉奇哉。一切众生，皆具如来智慧德相。只以妄想执著，而不证得。吾人虽由妄想用事。而天真佛性，本自现成，无欠无余。众生虽升沉六道。而此佛性，仍湛然常存，不迁不变。众生本源佛性，与诸佛之妙极法身，无二无别。唯众生但是性德本具，诸佛是修德究竟。众生之理具佛性，台宗称之谓理即佛。如无机子之六即颂。初理即云，动静理全是，行藏事尽非。冥冥随物去，杳杳不知归。此颂众生虽昏迷倒惑，而本有之天真佛性，不失不坏。众生之一动一静，一行一住，乃至担柴运水，迎宾送客，全体皆是佛性显现，其理全是。而举止行藏，完全背谬。迷头认影，将妄作真。糊糊涂涂，昏昏冥冥。将本有佛性之妙体，随六尘幻境而流转。杳杳茫茫，无本可据。缺始觉之智，乏观照之功，安知返本还源之归趣地也。如众生能研阅经典。或从善知识，闻法生解。了知本具佛性，真常不变。从此断疑生信，明解无滞。谓之名字即佛。颂曰，方听无生曲，始闻不死歌。今知当体是，翻恨自蹉跎。颂意谓、于长劫沉沦中，到今日，方听得真常湛寂，不生不灭之法曲妙歌，而知全妄即真。反恨曩昔之迷头认影，蹉跎光阴。或有众生，既信本具佛性。由信而起持名妙行，精进修持，念念无间，谓之观行即佛。颂曰，念念照常理，心心息幻尘。遍观诸法性，无假亦无真。颂意谓、念念弥陀。一心湛然，诸妄自息，常理自照。回观法法本性，无非中道。或有众生，精持名号。直至念空真念，得事一心不乱。不起思量分别，不起憎爱妄想。破见思惑，得见依稀相似之佛性，六根清净，谓之相似即佛。颂曰，四住虽先落，六尘未尽空。眼中犹有翳，空里见花红。颂意谓、至此虽见思之四住烦恼先脱，而六尘之法执未忘。眼翳犹未净尽，空华尚在鼓舞。或有众生执持名号。至理一心不乱，豁破一分无明，见一分中道理，谓之分证即佛。颂曰，豁尔心开悟，湛然一切通。穷源犹未尽，尚见月朦胧。颂意谓、到此名为亲见佛性，悟证一切，无不贯通。但无明尚未破尽，如隔纱见月耳。若至五住究竟，二死永亡。彻法底源，无动无坏。谓之究竟即佛。颂曰，从来真是妄，今日妄皆真。但复本时性，更无一法新。颂意谓、众生从无始以来，全真成妄。今则三觉圆明，全妄成真。名之谓佛。然成佛、即成众生之本有佛。不过复归自性，更无别有一法可新得。所以云，圆满菩提，归无所得。今佛说弥陀经之佛字，即六即中之究竟即。即指释迦牟尼佛是。释佛字竟。</p>
<p>次释佛说之说字。说之上加一佛字，简非四人所说。盖经有五人说，佛、弟子、天、仙、化人、皆可说经。唯弟子天仙化人等所说，须得佛印可，方能称经。然此经乃释迦世尊，金口诚言所宣。拣非弟子诸天诸仙及化人说，故标佛说。夫诸法寂灭相，不可以言宣。实际理地，本无所说。所谓道本无言，法本无说。如金刚经云，若谓如来有所说法，即为谤佛。今何以佛有法之可说耶。须知道本无言，假言以显道。法本无说，藉说以显法。若执不可说，则堕外道绝言见。若执有可说，则成谤佛之讥。若达说即无说，不妨无说而说。所以世尊说法四十九年，未尝说过一个字。虽未尝说过一字，而横说、竖说、炽然无间说，无有穷尽。佛法之妙，妙在于斯。此经既标佛说，而佛有三身。所谓法、报、应化。本觉性体，即法身。始觉智圆，即报身。慈悲应现，即化身。法身、名毗卢遮那，华言，遍一切处。报身、名卢舍那，此云、光明遍照。亦云净满。化身、名释迦牟尼，此翻、能仁寂默。又此三身，具单、复二义。法身单，唯指本来清净理体。报身单，唯指无上功德智慧。化身单，唯指随机应现，如水中现月。法身复者，一、自性清净法身，即众生本具之天真佛性。二、离垢妙极法身，乃诸佛修德究竟所证之法界理体。报身复者，一、自受用报身，即诸佛智断二德究竟实果。二、他受用报身。为被十地菩萨机，随其所好。见刹尘相好。一一相好，皆无分齐。化身复者，一、应现身。示现八相成道。如今释迦降生出家成道等相是。二、变化身。无而忽有。因众生机熟时至，不待示现八相，即现变化身以度脱之。又化身亦名应身。应机示现，如皓月应于寒潭。示成八相者，亦有三种。一、胜应。即前他受用身，为被地上菩萨大机所现。二、带劣胜应身。为被三乘机而现。三、劣应身。即为钝机所见，现丈六金身是。又变化身，复有二种。谓现佛界化身。如云、千百亿化身佛。二、随类应现。应以何身得度，即变化何身，如三十二应是。然此三身三即一，一即三，三一不可思议，名圆三身。此身、于三身中，何身所说。或云、报、化非真佛。亦非说法者。言报身佛，及应化身佛，皆不能说法。以其非真佛故。此乃恐人执相迷理，故唯示法性本觉，以为真佛。或云法身乃自觉圣境，无言无说。离四句，绝百非。言语道断，心行处灭。无形无相，云何说法。其说法现仪，皆化身佛所为耳。此则恐人迷于法身，堕在情量。故说现化身佛，示身、口、意三轮，现身说法也。实则、三身既非一异，自不容其偏执何身所说。但为对治有异，致使诸经所说不同。然诸佛说法度生，非法身亦不离法身。非报化亦不离报化。若明四悉檀义，则谓法身佛说法亦可，如云报化非真佛。言报化佛说法亦可，如云法身无言说。若言三身合一乃能说法亦可，如云报化和法身，处处应现往。谓三身各说法亦可，法报身、为地上菩萨说。胜应身、为地前及二乘说。劣应身、为一切凡夫说。或谓三身总无言说亦可，如云，佛说法四十九年，未曾说著一字。若明诸佛四悉度生之意，则法法皆是。否则、头头俱非。云何四悉檀。如此会中，若有人能闻法，欢喜，生希有心，生难遭想，即世界悉檀欢喜益。即所谓、未种善根者令种。若人能闻法生解，长养善根者，即为人悉檀生善益。所谓、已种善根者令增长。若人能执持圣号。灭贪嗔痴，即对治悉檀破恶益。所谓已增长者令成熟。若人能妙悟自性弥陀，证无生理，即第一义悉檀入理益。谓、已成熟者令解脱。当知世尊为种、熟、脱三，以四悉檀因缘度生故，无说而说，故曰佛说。</p>
<p>阿弥陀是印度语。华言无量寿，又云无量光。经云、彼佛寿命，及其人民。无量无边，阿僧祇劫故云无量寿。又云、彼佛光明无量。照十方国无所障碍，故名无量光。无量光寿，众生性具。诸佛证得。弥陀、证横遍十方，无有涯际之心性，本是遍照法界，故曰无量光。弥陀、证竖穷三际，无有初后之心性，本是湛寂常恒，故曰无量寿。如六祖云、何期是心，本自光明。正显众生自性、本是灵明洞澈，了了常知，历历不昧。全体是大光明藏。此即自性无量光。吾人当下一念心性，湛湛寂寂。无始无终。无生无灭。真常如如。亘古今而不变，历万劫以常新。此即自性之无量寿。又如吾人持名念佛，念至一心不乱，内外湛寂，照而常寂，即无量寿。正念佛时，名号历历，不昏不昧，寂而常照，即无量光。当知光寿原来不二，寂照唯是一体。当处即心是佛。弥陀昔为法藏比丘，曾发四十八愿。逮至愿满行圆成佛时，而有依正庄严，尘刹相好，光寿无量。是皆弥陀因中愿行所感。吾人或修观，或念佛，或参禅，或持戒，皆可证此无量光寿。唯修观参禅上根利智者则可。中下之流，还以念佛为稳当。须知念佛一法，横竖该罗，上下兼收。上上根不能越其阃，下下根亦能臻其域。最简易，最方便，最圆顿，最稳健。所谓、不要三祇修福慧，只须六字出乾坤。持名念佛，是从有念入无念，从有生入无生。仗弥陀之悲愿，恃吾人之信愿。一心精持名号，决定生西，成佛无疑。上释佛说阿弥陀五字之别题竟。下释通题。</p>
<p>经者，梵语修多罗，华言契经。谓契机、契理。上契诸佛妙理，下契众生机宜，故名契经。具含五义。一、法本义。谓佛知一切法，皆不可说。以四悉檀因缘，而有言教。作世界说，即为教本。作为人对治说，即为行本。作第一义说即为理本。故含法本义也。二、微发义。佛用四悉檀起教，巧妙言辞，从微至著，靡所不诠。是则文义渐显，开发初心。初中后善，圆满具足。故含微发义也。三、涌泉义。此从譬发明。谓妙泉涌流，滔滔无竭。佛用四悉檀说法，文义无尽，法流不绝。故含涌泉义也。四、绳墨义。此亦借喻显义。如世之木石匠人，以绳墨裁邪曲。佛用四悉檀说法，裁爱见之邪曲。令发真见无漏道。故含绳墨义也。五、结鬘义。此亦借喻显。结鬘者，即是缕穿于华，不令零落，佛用四悉檀说法，诠诸法相。故含结鬘义也。佛地论云，修多罗、有二义，一、贯穿义。谓贯穿所说之法故。二、摄持义。谓以此法摄持所化群机故。</p>
<p>此方训四义。一、法义。经者、法也。谓十界同遵，自轨轨他故。二、常义。经者、常也。谓天魔外道、不能改坏，三世不易故。三、径义。经者、径也。谓修行之路径。极乐是我家乡，弥陀是我慈父。若不识慈父之住址，而不知返家之路径。终不能返本还源，得至本有家乡。故释迦世尊说经示以路径，方能返家乡，见慈父。故云修行之路径也。四、典义。经者、典也。摄化群生之定典。末世度生，非净业法门，不足以益物。欲发广大道心，普渡群迷。舍念佛之法外，无别如是普济之方便矣。故云摄生之典也。总之、经乃迷途之明灯，长夜之慧炬，苦海之慈航，度生之宝筏。释通题竟。次释注题。</p>
<p>要解，是灵峰老人所著。为弥陀经最紧要之注释。文不繁而义丰，辞虽简而理玄。乃十方诸佛之心要，净业经藏之骨髓。要者、紧要也。文中要处虽多，略不出三。（一）心要。即破缘影之妄心，显即境之真心，为自性弥陀之本体。言心、有乎多种。一曰肉团心，即吾人所指胸腔者是。此属肉团，系色质，有生灭败坏，非吾人之真心也。二曰缘影心，因尘而有者是。缘前尘而起思量分别。想相为尘，识情为垢。此亦非吾人之真心。以其因尘则有，离尘则无故也。三曰真如心，乃即境之真心。此心非肉团，非缘影，不在内，不在外，不在中间。视之不见，听之不闻。竖穷横遍，不可思议。一切世出世法，皆唯此心所成。诸法所生，因心成体。古人云，若人识得心，大地无寸土者，即此心也。今之所谓心要者，即指此而言也。此要解中，将此心要之义，切实解明，故曰要解。（二）境要。乃破缘影之妄土，显即心之真境。今之学者，稍具世智，执著偏见，谓自心即净土，自性即弥陀。须知伊所谓之唯心净土，乃将缘影之妄想，作唯心之净土。当知十万亿佛土外决定有一极乐世界。所以云，生则决定生。而十万亿佛土外之极乐，即我心内之极乐。以我心竖穷横遍，无一土，无一法，不在此心中。故云、去则实不去。明乎此，方可与谈唯心净土，自性弥陀。否则、必落于缘影妄想。后文云一切庄严，皆弥陀导师行愿所成。亦吾人净业所感，唯识所变。佛心生心，互为影质。奈何离此净土，别谈唯心净土。甘堕鼠即鸟空之诮，岂不可叹。此要解中，将此境要之旨，发挥透澈，详为解释无滞，故曰要解。（三）法门要。有事、有理。约事则净土一法，三根普被，利钝兼收。如天普盖，似地均擎。横超三界，带业往生。胜过一切竖出法门。如虫钻竹筒，竖出则须依节而出，甚难甚难。横钻出洞，则甚易甚易。约理、则心境圆妙。一句弥陀，圆具三观十乘，无不该摄。此要解中，将此法门，为一切法门之最要意，分明解出，故曰要解。然此三法，举一即三，全三即一。一三圆融，不可思议。明心要，能生正信。明境要，能启切愿。明法门要，能立实行。后云，能念之心，不可思议。以其即心即佛故。斯即心要也。所念之佛，不可思议。以其即佛即心故。斯即境要也。念一声，一声不可思议。乃至念百声，千万亿声，声声皆不可思议。以心即佛，佛即心，心佛不二。斯即法门要也。具释此三要，故曰要解。释法题竟。次释人题。分二。先释译人。</p>
<p><a name="a02"></a><b><span style="color:teal">姚秦三藏法师鸠摩罗什译<span lang="EN-US"></span></span></b></p>
<p>弥陀经，乃释迦世尊，说于印度。本系梵文。所以翻梵成华，流通中国者，系三藏法师罗什所译，始有此经。三藏者，（一）修多罗。此云经藏。（二）毗奈耶。此云律藏。（三）阿毗昙。此云论藏。藏者，包含摄持为义。谓此三藏，能包含摄持一切本藏所有法，故曰藏。法师者，以法为师也。此师博通三藏，依此法而为师，亦以此法而为人师，故名法师。然法师、复有五种之别。（一）受持（二）诵（三）读（四）解说（五）书写。师具五德，故曰法师也。梵语鸠摩罗什，华言童寿，谓童年而有耆德也。师祖居印度，世为王臣。父弃官舍家，游学至龟兹。国王闻其贤名，以女妻之，而生什。师居胎日，母增慧辩。七岁出家，随母至寺。见佛钵甚喜，遂举至顶。俄念我身卑小，而钵甚大，我何能举。遂力不胜，而倒于地。豁悟万法唯心。日诵千偈。至年九岁，辩挫邪锋，咸皆愧伏。十二岁遇罗汉奇之，谓其母曰，当守护之。若年三十五岁，当大兴佛法，度人无量。后学大乘，数破外道。远近诸国，咸谓神异。师每说法，国王大臣，咸皆环跪而听。其敬仰法师之诚，于此可知。母生什后，亦出家。聪拔众尼，位证三果。师既受具，母谓之曰，方等深经，应阐于秦都。但于汝不利奈何。师曰，菩萨之行，利物忘躯。期于大化必行，虽入炉镬无恨。初符坚为秦王。建元九年时。有太史奏曰，有德星现于西域，当有智人入辅中国。坚曰，朕闻西域有罗什，襄阳有道安，非此人耶。因遣将军吕光率兵七万，西伐龟兹。临行谓曰，朕之西征，非为珍宝国土，志在得什。光破龟兹，得师，而归。师在路，数言应变，光尽用之。光闻姚苌杀坚，自据西凉。至姚兴接位，吕光亦死，吕隆复立。姚兴灭凉，兴亦信师，乃迎师入长安。时在姚秦弘始四年，东晋安帝隆安元年也。师既入都，秦王以厚礼遇师，延入西明阁。敕僧契等八百沙门，咨受什旨，于草堂寺，参定众经。师所译经，受持者众。故道宣律师，尝问天人陆玄畅曰，什师一代所译经论，至今若新，受持转胜何耶。答曰，什师从毗婆尸七佛以来，为译经之师。故所译者，深契佛旨，巧合群机。师所译之经甚多。此经即师所译之一。吾人能得此而受持，能知极乐之依正庄严，能识持名念佛之横超法门。皆是什师慈悲翻译之功。敢不钦诚而感谢者焉。释译人竟。</p>
<p><a name="a03"></a><b><span style="color:teal">西有沙门智旭解<span lang="EN-US"></span></span></b></p>
<p>智旭，大师之名也。谓师之真常妙智，将如旭日之东升，故曰智旭。师栖真示寂于灵峰，后之尊师者，又称之曰灵峰老人。西有二字，乃大师之别号。师深澈净土妙理。谓西方之依正二报，决定是有。阿弥陀佛的确是有。稍通佛理者，每谓自性弥陀，唯心净土。执理废事，误堕偏空。大师悯之，为破迷执计，号曰西有。盖执理废事，其害甚大。云栖云，执理而废事，难免落空之祸。执事而废理，不虚入品之功。又云宁可执有见，若须弥山。不可执空见，如芥子许。或谓，既云不可执空，如何金刚又处处破有。须知金刚谈空乃真空，真空原来不空。净土说有乃妙有，妙有本非幻有。真空不空即妙有，妙有非有即真空。不二而二，说空说有。二而不二，唯是一心。空有不二，事理一如。方是第一义谛。故念佛生西一法，大智大慧者，生西甚易。以其了知事理圆融，空有无碍，显通圣智故。愚夫愚妇，生西亦易。彼虽不知妙理。而信愿行切，冥合道妙故，终能成就。唯半智半愚者，生西则难。谓其愚，彼又稍知佛法。谓其智，彼则得一知半解，即执以为是。如斯之类，真所谓、如来说名可怜悯者。大师为破其著理之偏执，故曰西有。梵语沙门，华言勤息。谓勤修戒、定、慧，息灭贪、嗔、痴。又云、息心达本源，故号为沙门。乃出家人之通称。复有四种之别。（一）胜道沙门。即佛菩萨等是。（二）说道沙门。将净土之道，弘宣与人者是。（三）活道沙门。执持圣号，专修净业者是。（四）迂道沙门。破佛净戒，行诸邪行者是。大师于四沙门中，属第一第二，及第三之三种。师作诸注解，弘通圣教，为众说法，辩才无碍，故可称说道沙门。师内修菩萨行，外现比丘身，四依应世，菩萨再来，故可称胜道沙门。而认真念佛，最后生西，亦可兼活道沙门。师又名蕅益，乃修净业之号。蕅谓莲具六即之位。蕅喻理即、名字即、二位。荷喻观行、相似二位。华喻分证位。莲喻究竟位。师示居名字位中，故曰蕅也。益者，四悉檀之益。意谓现居五浊淤泥，但得名字四益。若珍池花敷，则得莲台之四益。故称蕅益也。大师俗姓钟，名际明。先世汴梁人。始祖南渡，居古吴。母金氏。以父岐仲公，持大悲咒十年，梦大士送子而生。七岁茹素，聪慧绝伦。二十四岁，从雪岭师出家，命名智旭。二十六岁，得菩萨戒。二十八岁母病甚，割股四次，不救而逝，师痛切心肝。葬事毕，往深山掩关于松陵。三十二岁，研究台宗，作诸经论注述。此要解为四十九岁所作。计一生所有著作，共四十八种，约三百余卷。五十七岁，示寂灵峰。三年后，启龛荼毗。师趺坐俨然，面貌若生，发长过耳。荼毗后，牙齿俱不坏。奉骨葬于大殿之右。释人题竟。</p>
<p><a name="a04"></a><span style="color:#333399">（四）正序分二（初）序法门又二（初）总序多门<span lang="EN-US"></span></span></p>
<p><b><span style="color:teal">《解》原夫诸佛悯念群迷，随机施化，虽归元无二，而方便多门。<span lang="EN-US"></span></span></b></p>
<p>原夫，发语之辞。诸者，不一之谓。斯经释迦所说，而同于诸佛所说。所谓佛佛道同故也。又佛具三身。所谓法、报、应化。化身是同居土之诸佛。应身是方便土之诸佛。报身是实报土之诸佛。法身是寂光土之诸佛。一身各具四土，一土各具四身。身土圆融，不可思议。又云，十方诸如来，同共一法身。则举一佛，即举十方诸佛。一即一切，故言诸也。悯念者，诸佛之三缘慈悲，怜悯垂念也。诸佛具此三缘，所以见四生如赤子，观三界以同情。哀怜悲悯，念念不忘。如世之慈母，忆念其子也。诸佛常念众生，居生死苦，故以三缘而悯念之。以生缘慈悲，悯念六凡众生，令离分段生死。以法缘慈悲，悯念二乘众生，令离方便变易生死。以无缘慈悲，悯念菩萨，令离实报变易生死。良以六凡众生，不达万有本空，不知世相如幻，念念著有，迷于真谛，故感分段生死之苦。二乘众生，不了众生是自心之众生，一味沉空滞寂，不肯化度，念念著空，迷于俗谛，故招方便变易生死。菩萨众生，执著二边，迷于圆中妙理，故感实报变易生死。故须诸佛悯念而度脱之也。随机者，随顺众生之机宜也。诸佛应世，原欲令众生返本有之家乡，证自性之弥陀。只以众生机有差别，致使如来施设不同。因六凡众生执有病故，如来以真空药而治之。二乘执空病故，如来以妙有药而治之。权乘菩萨执但中病故，如来以圆中药而治之。病有千差，药有万种，然皆解粘脱缚之工具。其实所谓相即性中之相，性即相中之性。性相一如，空有不二。其有差别不同者，欲令众生得四悉之益而施设也。众生心病有八万四千，故如来心药之法门，亦有八万四千。然法门虽多，到家则一。如念佛成佛，持咒亦可成佛，修观亦可成佛。楞严二十五圆通，门门皆可成佛。所谓殊途同归。如言四门之能入不同，其入清凉池则一。故曰归元无二路，而方便有多门也。</p>
<p><span style="color:#333399">（二）别显净宗分二（初）净土横超胜<span lang="EN-US"></span></span></p>
<p><b><span style="color:teal">《解》然于一切方便中，求其至直捷，至圆顿者，莫若念佛求生净土。<span lang="EN-US"></span></span></b></p>
<p>方者法也。便者宜也。乃诸佛随顺众生机宜，而施设之方法也。诸佛所设法门虽多，于其中间，求其不曲而直，不迟而捷，不偏而圆，不渐而顿者，则莫如念佛求生净土一法也。念佛一法，喻如阿伽陀药，施于众生，无病不治。乃方便中之方便。直径中之直径。顿中顿。圆中圆。横超三界，带业往生。不落阶级，不落次第。十方诸佛，舍此法不足以圆成佛道。历代祖师，舍此法不足以教化众生。时至今日，若不念佛以求生西，将何以对阎君之问。古曰、莲池在前，镬汤在后。若不生西，必堕地狱。盖吾人终日所为，不外善恶二道。作恶者，固堕地狱。即修善者，虽受人天乐报，而乐不久长，报尽亦必随堕地狱。惟有念佛生西，一生永生，一证永证，再不退堕。亦直捷，亦圆顿。愿诸仁者勉之。</p>
<p><span style="color:#333399">（二）又显名胜二（初）正显<span lang="EN-US"></span></span></p>
<p><b><span style="color:teal">《解》又于一切念佛法门中，求其至简易，至稳当者，莫若信愿专持名号。<span lang="EN-US"></span></span></b></p>
<p>前谓诸佛怜悯，垂念众生，施设教化。只以机宜不同，致使如来所说亦异。虽归元无二，而方便则有多门。于多门中，求其至直捷圆顿者，莫若念佛求生净土。而念佛复有多种之不同。（一）实相念佛。观能念之心，当下了不可得，所念之佛，亦了不可得，空观也。正了不可得时、而能所宛然，历历明明，假观也。正历历明明，而当处了不可得。正了不可得时，而能所历历明明，中观也。又实相无相，即空观。实相无不相，即假观。不相无相，无相不相，即中观。非空假中，而即空假中，唯一实相。（二）观像念佛。如观佛形像，有三十二相，八十种好。顶上肉髻相，眉间白毫相，乃至足下千辐轮相等是。（三）观想念佛。如十六观经中之观日轮悬鼓等，作诸悬想者是。（四）持名念佛。都摄六根，净念相继，念念无间，字字分明。如是执持名号，名持名念佛。如是观像、观想、实相、持名等。一切念佛法门中，求其至简便，至容易最稳健，最妥当者，则莫若持名念佛之一法，为方便中之方便，径路中之径路也。若其他念佛法门，须有一定之净室，还须种种手续，法则仪轨，方可入观。非若持名念佛之方便，一切处，一切时，乃至行住坐卧，出入往返，迎宾送客，皆可念佛。又观想观像，境界甚细，须观境分明。而吾人心甚粗浊。心粗境细，不易入手。非若持名念佛之方便易行。实相念佛，须明理。若见理不真，易入歧途。或招魔境。非若持名念佛，信愿行切，即得往生，为最稳当。因持名念佛，仗佛光照触，有四十里光明，群魔潜踪。故于一切法门中，求其最妥当者，亦莫如持名念佛。然持名虽易，亦须真信切愿，老实念佛而后可。故经中先明依正庄严，楼台殿阁，罗网行树，以启信。次明须发愿。故经云已发愿，则已生。今发愿，则今生。既有信愿，然后专心念佛，以期往生。故经又云，若一日乃至七日，一心不乱，即往生。此之谓三资粮。念佛具此，决定往生。故云一切法门中，念佛为最直捷。于一切念佛法门中，持名为最稳当。然持名一法，言其易，则愚夫愚妇，三岁孩童，俱能持念。言其难，则一句弥陀，非大彻不能全提。所谓欲彻底全彰，难乎其难，八十老翁行不得者此也。虽然如是吾人持名念佛，不问其难易与否，只须放下身心，蓦直念去，信愿恳切，水到渠成，自能成就。</p>
<p><span style="color:#333399">（二）引证<span lang="EN-US"></span></span></p>
<p><b><span style="color:teal">《解》是故净土三经并行，古人独以弥陀经为日课。岂非持名一法，普被三根。摄事理无遗，统宗教无外，尤不可思议也哉。<span lang="EN-US"></span></span></b></p>
<p>佛说无量寿经，观无量寿佛经，佛说阿弥陀经，为净土之三经。并行流通于世间。而古人独以小本弥陀经，列为日课。盖有见于持名一法，普被三根，兼收利钝者也。三根者，上中下也。上根乃宿世曾栽福培德，根性聪利者是。下根乃宿世业重障深，未曾栽培，根性暗钝者是。中根在不上不下者是。持名一法，摄此三根，如天普覆，似地均擎，故曰普被三根。摄事理以无遗者，显此念佛一法，收摄事理，无丝毫遗剩。极乐有四土。如执持名号，带业往生者，居凡圣同居净土。精持名号，断见思惑，而往生者，居方便有余土。精持圣号，分断无明之惑，而往生者，居实报庄严土。精持圣号，将穷无明之源，而往生者，居常寂光净土。然此四土，前三属事，后一属理。即一而三，三原即一。四土不出一心。故曰摄事理无遗。又六字洪名为事，一心不乱为理。即一心而为六字洪名之事，即六字而为一心之理。通为一念，故曰摄。又一句弥陀，具足事理。两重十界，即在一心圆具。所谓自心是佛，自心作佛。自心是弥陀之是字，即理具也。是心作弥陀，作谓造作，即事也。如上所讲，可知自心本具佛界之理，故有修德之事造佛界。亦可谓是心是天堂，是心作天堂。是心是地狱，是心作地狱。具性善性恶，即理具。修善修恶，即事造。自心圆具十界，即理具。自心造作十界，即事造。全理成事，全事即理。理具事造，同居一念。故曰摄事理以无遗。统宗教而无外者，宗是佛之心。所谓教外别传，直指人心见性，立地成佛。不立文字，以无言入道。故曰心宗。教是佛之口。所谓教者，圣人被下之言也。有五时八教。五时（一）华严时（二）阿含时（三）方等时（四）般若时（五）法华涅槃时。八教。化仪四教，顿、渐、秘密、不定。化法四教，藏、通、别、圆。依教修观，明理而起修，故曰教门。古云，若人但念阿弥陀，是名无上深妙禅，故统宗。一句弥陀，竖彻五时，横该八教，故统教。摄宗摄教故曰统宗教而无外。离此念佛外，别无宗教之可言也。又云举其名焉，统万行而无遗。如一心持名，收摄六根，即是戒。一心不乱，即是定。历历明明，即是慧。即具三学。以此念佛功德，回向法界群生，即是布施。故念佛一心，亦具六度。华严之一真法界，即是一句弥陀。法华之一乘实相，亦即一句弥陀。故昔之大智大慧，如马鸣、龙树、智者、蕅益，诸尊宿，咸皆念佛生西。今之观宗谛闲老人，博通宗教，弘经四十余年。而其末后一著，仍以念佛生西为归宿也。故持名念佛一法，乃不可以心思，不可以口议之微妙法门也。</p>
<p><span style="color:#333399">（二）序注疏二（初）序古疏<span lang="EN-US"></span></span></p>
<p><b><span style="color:teal">《解》注疏代不乏人，世湮所存无几。云栖疏钞，广大精微。幽溪圆中钞，高深洪博。如二曜中天，有目皆睹，特以文富义繁，边涯莫测，致初机浅识，信愿难阶。<span lang="EN-US"></span></span></b></p>
<p>弥陀一经，普被群机。法门精要，大藏秘髓。故昔之贤哲，竞出手眼以注释之，故云代不乏人。然时远湮没，迄今所存无几。云栖莲池大师，述为疏钞，疏通此经要理。钞释疏中奥义。妙理广大，文义精微。云栖，杭州山名。大师弘道之所。吾夏风俗，避名为敬。后之尊大师者，故以云栖名焉。师名袾宏，字佛慧。杭之仁和人俗姓沈。三十一岁出家。问法于遍融笑岩诸善知识，圆悟净宗妙理，乃大弘净土于云栖，著弥陀疏钞等书。住世八十一岁。于万历四十年，端坐念佛而逝。为莲宗八祖。圆中钞乃幽溪传灯大师，以圆融中道妙理，钞释大佑法师之弥陀略解。圆理高深，中道广博，故曰高深洪博。幽溪亦地名。即天台幽溪高明寺，为传灯大师之道场也。师俗姓叶。少从映庵禅师出家。著圆中钞，无生论等，弘扬念佛法门。每一登座，常闻天乐鸣空。师深达持名一法，圆具三观。一句弥陀，即中道妙理。故以之钞释弥陀略解也。弥陀一经，得二钞以释之，如揭慧日于中天，有目皆睹。善根利智，曾研教理者，得此二钞，即可登堂入室。只以文丰辞富，义深理繁，初机浅识，莫测其边涯，何以登信愿之阶。不得已再述要解，删繁取要，点示要眼。此乃灵峰老人叙述要解之所以。</p>
<p><span style="color:#333399">（二）序今解二（初）正述作疏缘起<span lang="EN-US"></span></span></p>
<p><b><span style="color:teal">《解》故复不揣庸愚，再述要解。<span lang="EN-US"></span></span></b></p>
<p>前云弥陀疏钞，广大精微。圆中钞，高深洪博。只利于宿学，难益于初机。故余弗揣庸碌愚痴，再述要解。所谓智者不无一失，愚者不无一得。乃智旭大师，自序述要解之缘起，及自谦之辞也。</p>
<p><span style="color:#333399">（二）自陈同异俱非<span lang="EN-US"></span></span></p>
<p><b><span style="color:teal">《解》不敢与二翁竞异，亦不必与二翁强同也。譬如侧看成峰，横看成岭，纵皆不尽庐山真境，要不失为各各亲见庐山而已。将释经文，五重玄义。<span lang="EN-US"></span></span></b></p>
<p>智旭大师，乃二翁之后学，何敢自出手眼，与二翁竞异，故曰不敢竞异。以其各有见解不同，所谓仁者见之以为仁，故又云，亦不必与二翁强同也。将释经文，尊天台仪式有五重玄义。玄者，幽微难见也。义者，深有所以也。五重者，名、体、宗、用、教也。未释经文之初，先释经中奥义。擎示经前，俾人一览经题，便知经中大义也。初序义竟。</p>
<p><a name="a05"></a><span style="color:#333399">（二）解经二（初）五重玄义分五（初）释名又二（初）总标立题<span lang="EN-US"></span></span></p>
<p><b><span style="color:teal">《解》第一释名。此经以能说所说人为名。<span lang="EN-US"></span></span></b></p>
<p>此经于七种立题中，乃单人立题。能说即娑婆教主，释迦牟尼佛是。乃三觉圆万德备之究竟果人，超出九界众生之上，又曰无上人，为果德圆满之人。所说即极乐教主，阿弥陀佛是。亦果德圆满之人。二皆极果究竟人，故以两土果人之单人为名。</p>
<p><span style="color:#333399">（二）别释通别二（初）释别名三（初）释佛字<span lang="EN-US"></span></span></p>
<p><b><span style="color:teal">《解》佛者，此土能说之教主，即释迦牟尼乘大悲愿力，生五浊恶世，以先觉觉后觉，无法不知，无法不见者也。<span lang="EN-US"></span></span></b></p>
<p>释迦牟尼是别号。佛字，是通号。释迦是姓，牟尼是名。梵语释迦，此云能仁。即仁慈博爱义。亦是慈悲利济意。佛能具此仁，所以观四生如赤子。众生生死不了，诸佛心内不安。故示生三界，设诸方便，以度脱之。又慈能与乐，悲能拔苦。释迦世尊，能拔众生生死苦，能与众生涅槃乐，故曰能仁。梵语牟尼，此云寂默。返照心源，湛寂常恒。不但口是寂灭，心亦寂默。身心寂灭，澈证自心之本体。所谓言语道断，心行处灭。经云，止止不须说，我法妙难思，故曰寂默。寂默是体，即自行。能仁是用，即化他。当知世尊，于久远劫前，早已成佛。故法华经云，我寔成佛已来，甚大久远。只以众生沉沦生死，流转六道，生则糊涂生，死则糊涂死，生不知其所来，死不知其所去。入驴胎，钻马腹。生而死，死而生，轮回不已。故我世尊怜而悯之，乘大悲愿，示迹娑婆，降生迦维罗国，为净梵王子，号曰悉达。于周昭王甲寅年，四月八日，摩耶夫人于毗蓝园，右胁而生。至年长成，睹人身有生、老、病、死之苦，十九岁即出家修道，雪山六年苦行。至是以后，说法四十九年，谈经三百余会。至年八十，众生机尽，乃示寂于双林树下。此即能说教主，释迦牟尼佛是也。乘大悲愿者，良以一切众生，皆有佛性。只因妄想执著，故受三界生死。诸佛乘大悲愿，以拔其苦也。悲复有三种之别。（一）爱见悲，凡夫具此。如世人或见亲属，有意外之灾，无衣与之衣，无食与之食。虽拔其苦，但是、人分亲疏，地分远近。亲者则慈悲救济。疏者则置之不顾。有情见之悲。故曰爱见悲。又同类有苦则救之。非同类，则非唯不拔其苦，反以残忍心待之。如世俗人之食鸡猪鹅鸭，鱼鳖虾蟹。以其非同类故，非唯不拔其苦，反以之饱口腹。仅有人不杀人，同类相救拔苦之悲。而情见未忘，故名爱见悲。（二）法缘悲，二乘具此。二乘圣人，观一切法，皆从因缘而生。缘生无性，当体即空。以此空法，示教利喜，拔六凡执有之苦，故名法缘悲。（三）同体悲，诸佛菩萨具此。诸佛观九界众生，是诸佛心内之众生。诸佛之心，竖穷横遍。故无一众生不在佛心内，故皆同体。众生病即我病，众生苦即我苦，舍己从人。观九界众生，与我一体，拔众生苦，即拔自己苦。自他不二，故名同体悲。五浊恶世者，娑婆秽土也。（一）见浊。凡外起诸偏邪之见，坚固执著，染污于心，故曰见浊。（二）烦恼浊。贪嗔痴三毒，如火炽然。昏烦之法，恼乱心神。故名烦恼浊。（三）命浊。人生七十，自古为稀，寿命短促。（四）劫浊。五浊之法聚会。同时受此法，故曰劫浊。（五）众生浊。沉沦三界，往返六道，生生不已，故名众生浊。然此五浊。因心浊故，世界亦浊。心净故，世界亦净。众生心浊，所感之世界亦浊。世界虽浊恶，众生虽刚强难化，而诸佛度生心切，不惮劳苦，不问净秽，仍示生浊世，化度众生，故曰生五浊恶世。先觉，即自觉。诸佛觉而不迷，众生常迷不觉。诸佛是背尘合觉，众生背觉合尘。诸佛彻悟一乘实相，故曰先觉。以所觉之实相理，而觉悟众生，故曰觉后觉，即觉他。诸佛彻法底源，识其本末，了其所以，知其究竟。故曰无法不知，无法不见。无法不知，即佛知。佛知、无知无不知，即一切种智。无法不见，即佛见。佛见、无见无不见，即究竟佛眼见。凡夫二乘偏知偏见。外道邪知邪见。菩萨二边知、二边见。唯佛三智一心中知，谓正遍知。五眼一眼中见，谓佛眼见。即究竟觉满也。</p>
<p><span style="color:#333399">（二）释说字<span lang="EN-US"></span></span></p>
<p><b><span style="color:teal">《解》说者、悦所怀也。佛以度生为怀。众生成佛机熟，为说难信法。令究竟脱。故悦也。<span lang="EN-US"></span></span></b></p>
<p>悦者，喜悦也。佛以度生成佛为怀。凡度生、须待其时至机熟，方能欢喜信受，佛亦得畅己之本怀。故曰悦所怀也。念佛一法，一生成办，圆证三不退，乃难信难解之法，故须待众生成佛机熟，方能为说此弥陀难信之法。究竟脱者，即究竟成佛之谓也。脱即解脱。凡夫五惑全具，分段生死缠缚，当然不可谓之解脱。即三乘圣人，烦恼未破尽，无明未穷源，尚有方便实报变易生死缠缚，亦不可谓之解脱。必须至五住究竟，二死永亡，复归本源，成等正觉，方可谓之究竟解脱。佛说是经，欲令众生究竟成佛，故曰究竟脱。</p>
<p><span style="color:#333399">（三）释阿弥陀又二（初）明导师<span lang="EN-US"></span></span></p>
<p><b><span style="color:teal">《解》阿弥陀，所说彼土之导师。以四十八愿，接信愿念佛众生，生极乐世界，永阶不退者也。<span lang="EN-US"></span></span></b></p>
<p>阿弥陀乃极乐之导师。导谓引导。众生沉沦苦海，无所依投。阿弥陀佛，导之令至彼岸，故名导师。四十八愿，乃阿弥陀在因地中所发，接引信愿行念佛之众生。永阶不退者，圆证三不退也。三不退者，（一）位不退。断见思惑，方证不退凡夫地之真空位。（二）行不退。断尘沙惑，方证从空出假之行。（三）念不退。破无明惑，方证念念中道之不退。唯一心念佛，恃自己之信愿，仗弥陀之慈力，执持名号，即可圆证三不退也。</p>
<p><span style="color:#333399">（二）明华梵<span lang="EN-US"></span></span></p>
<p><b><span style="color:teal">《解》梵语阿弥陀，此云无量寿。亦云无量光。要之功德，智慧神通，道力，依正庄严，说法化度一一无量也。<span lang="EN-US"></span></span></b></p>
<p>梵语者，因印土语，与梵天同。故曰梵语。阿弥陀，此云无量寿。谓阿弥陀证得自心、不生不灭。无始无终，竖穷三际，无有限量，湛然常寂，亘古不变之心性，故名无量寿。亦云无量光。谓阿弥陀，证此虚灵不昧灵明洞彻之心，横遍十方，故曰无量光。寂而常照，即无量光。照而常寂，即无量寿。弥陀世尊，非唯光寿无量。即功德智慧等，皆无量也。功德即前五度，属事。后般若度，即智慧，属理。神通者，神为天性，通为慧性，以天然之性、彻照无碍。道力者，道、谓三十七道品，力、谓十力。依、谓依报，所依之国土。如四净土，楼台殿阁，罗网行树等是。正、谓正报，即三十二相，八十种好之佛身。及诸菩萨人民等是。庄严者，了因功德、为智德庄严，缘因功德、为福德庄严。如是二严为能庄严，法身为所庄严。能所不二，曰妙庄严。极乐依正皆能说法。能化所化，能度所度，一一皆不可以心量口量，故名无量也。或曰净土一法，十方诸佛，咸皆赞叹，其妙可知。若十方众生，咸皆念佛生西，不知极乐国土，俱能容纳否。当知弥陀之极乐，即法界故。法界无尽，岂有盈欠者乎。法法是法界，法法皆遍满。一多无碍，大小相融。如百千灯，光照一室。灯灯相摄，光光互融。如维摩丈室，能容三万二千狮子宝座。是故只恐众生信愿不切，不得往生。不愁极乐国土之不能容纳也。</p>
<p><span style="color:#333399">（二）释通名<span lang="EN-US"></span></span></p>
<p><b><span style="color:teal">《解》一切金口，通名为经。对上五字，是通别合为题也。教行理三，各论通别。广如台藏所明。<span lang="EN-US"></span></span></b></p>
<p>金口所宣，通名为经。佛身是金身，佛口亦金口。经云，佛身如胜净妙明，紫金光聚。又金以不变为义。佛所说法，千古不易。如记众生成佛，将来决定成佛。言提婆达多堕地狱，后果堕地狱。故佛口是金口，千古不易之谓也。此经是释迦世尊，金口所说，故曰经乃通题也。佛说阿弥陀五字是别题，通别合题，故名佛说阿弥陀经也。如来一大藏教，教行理三，皆论通别。略如前文中释，广如天台一家教部所明。天台一宗，有三大部五小部，能摄受含藏一切经文妙理，故曰台藏也。</p>
<p><span style="color:#333399">（二）辨体又二（初）标明<span lang="EN-US"></span></span></p>
<p><b><span style="color:teal">《解》第二辨体。大乘经，皆以实相为正体。<span lang="EN-US"></span></span></b></p>
<p>前释名，释其假名。今辨体，显其实体。体是名下之所诠，名乃体上之能诠。经中从始至终，无非能诠文字，意欲寻名得体，藉文显理，因筌得鱼，因指见月。诸大乘经，以实相为正体。释论云，除诸法实相，余皆魔事。如华严以一真法界为体，即实相异名。楞严以如来藏妙真如性为体，亦即实相异名。法华亦以实相为体。凡大乘经，皆以实相为正印也。小乘经，则有三法印，谓无常、无我、寂灭。有此三印即系佛说。或谓小乘，何以有三印。大乘何故但一印。良以小乘根钝执重，生死非涅槃，涅槃非生死。以无常无我二印，印生死。寂灭印涅槃。故须三印。大乘根利执轻，悟生死即涅槃。涅槃生死，二俱一体。故但一法印也。实相者，无相也。无六凡之有相，无二乘之空相，无菩萨之二边相，无名字相，无言说相，如来藏空义，一切俱非。金刚云，凡所有相，皆是虚妄。故曰实相。复次、实相者，无不相也，法法宛然。所谓虚空无相，不拒诸相发挥。一色一香，无非实相。心实相故，法法实相。如来藏不空义，一切俱即。金刚云，若见诸相非相，即见如来。如来，亦是实相之异名也。复次实相者，无相不相，不相无相也。如来藏空不空义。离即离非，是即非即。非空非有，而即空即有。即中道实相也。诸佛悟此，所以成等正觉。众生迷此，所以沉沦四生。迷悟虽殊，而此实相理体，仍不生不灭，不迁不变，湛然常存。故以之而为诸大乘之正体也。</p>
<p><span style="color:#333399">（二）正辨分三（初）明性量无相<span lang="EN-US"></span></span></p>
<p><b><span style="color:teal">《解》吾人现前一念心性，不在内，不在外，不在中间。非过去，非现在，非未来。<span lang="EN-US"></span></span></b></p>
<p>原夫心佛众生，三无差别。无差别性，即实相妙性。三法皆得为今经之正体，何故只约一念心性，以显实相，为今经之正体耶。当知若约佛法，则疑太高。若约生法，又疑太广。故约心法，最为切近。复次、一念心性，直示一句佛号之体，即空假中。诸佛所证之三德秘藏。乃诸佛之心要。后文云，一句弥陀，乃本师所得阿耨多罗三藐三菩提法。又云，诸法所生，唯心所现。一切因果世界微尘，因心成体。故约心性明实相体。又所谓诸法本闲，唯心自闹。心若不闹，万法自如，则实相体显矣。故约心法，而显今经之正体，最切要也。现前一念心性，圆它它。光烁烁。随缘不变名性，不变随缘名心。随染净缘，生十界事。所谓三点如星相，横勾似月斜。披毛从此出，成佛也由他。众生不了此心，即执胸内之肉团心，以为心。殊不知此非真心，有色质故。亦非缘影，缘影因尘而有，有生灭故。并非三处，亦非三世。视之不见，不可以言其有。听之不闻，不可以言其无也。不在内者，不在身内也。若在内者，应先见心肝脾胃五脏六腑，而后方能见外。今既不见内，可知心不在内。若在外者，则身与心，两不相干。是知心不在外。若在中间，南看成北，北看成南，中从何立。故名不在中间。非过去者，过去已成过去。未来尚未有来。现在则不住。自心当体不生不灭，故非三世。自心当体不可得，故非三处，名横遍十方。即寂而常照，故曰无量光。非三世，名竖穷三际。即照而常寂，故名无量寿。无量光寿，即现前一念心性。故曰法界圆融体，作我一念心。故我念佛心，全体是法界。又曰十世古今，始终不离于当念。无边刹海，自他不隔于毫端。皆显一念心性，竖穷横遍也。</p>
<p><b><span style="color:teal">《解》非青黄赤白，长短方圆。非香非味非触非法。<span lang="EN-US"></span></span></b></p>
<p>前谓一念心性，非三处，非三世。今明一念心性，非能相，非所相。能对，即六根见分也。所对之境，即六尘相分也。青黄赤白，长短方圆，通属色尘。对下声香味触法之五尘名曰六尘。能对之六根，喻如镜光。所对之尘境，喻镜影。光影唯一镜体，能所唯是一心，故非能所相也。楞严云，如来藏本妙圆心，非心非空，非四大，非六尘，非六根，非六识，非四谛，非十二因缘，非六度，非四德等是也。</p>
<p><b><span style="color:teal">《解》觅之了不可得，而不可言其无。具造百界千如，而不可言其有。<span lang="EN-US"></span></span></b></p>
<p>此显自心非有无相。上文于三处三世，六根六尘中，觅心了不可得，即非有。虽了不可得，而此心体湛然常存，即非空。虽无相而体用宛然，即空而有。故曰觅之了不可得，而不可言其无也。具造百界千如者，具、谓理具，造、谓事造。十界互具，则成百界。界各十如。故曰百界千如也。十界者、（一）佛法界。即三世诸佛。（二）菩萨法界。即十方菩萨。（三）缘觉法界。闻十二因缘而悟道者是。（四）声闻法界。闻四谛法而得度者是。以上名四圣法界。（五）天法界。即六欲、色无色界诸天。（六）人法界。即四州之人。（七）修罗法界。嗔心好斗。有天福而无天德。（八）饿鬼法界。身形丑恶。常受饥嘘之苦。（九）畜生法界。愚痴无智。即鸡猪鹅鸭等是。（十）地狱法界。八寒八热。二六时中，受苦无间。上所明者，事造十界也。而十界，界界各具十界。如人道亦具十界。自心湛然常寂，寂照不二，一念平等心，即佛界。起一念六度慈悲心，即菩萨界。生一念沉空滞寂心，即二乘界。此即人道具四圣也。生一念五戒十善心，即天界。生一念三纲五常心，即人界。一念斗争心，即修罗界。起一念悭吝心，即饿鬼界。生一念贪恶心，即地狱界。一念愚痴心，即畜生界。此即人道具六凡也。此为人道中具十界也。人既具十界，则佛亦具十界。乃至畜生亦具十界。如斯十界互具，则成百界。界各十如，则成千如。谓如是相，如是性，如是体，如是力，如是作，如是因，如是缘，如是果，如是报，如是本末究竟等。此谓之百界千如也。复约正觉有情。及依报器世间之三世间各一千，则成三千。复次事造三千，由于理具三千。如是心是佛，是心是天堂，是心是地狱。如水本具波浪之事，谓之理具。复有事造三千如、是心作佛，是心作地狱。如水遇风，则生波浪，谓之事造。诸法虽殊，三千摄之无遗。而事造理具，两重同居一念。故云具造百界千如。则非空也。而此一念当体了不可得。如千波万浪虽殊，而各无自性可得。故复不可言其有，则非有也。非有非空，妙在其中矣。</p>
<p><b><span style="color:teal">《解》离一切缘虑分别，语言文字相。而缘虑分别语言文字，非离此别有自性。<span lang="EN-US"></span></span></b></p>
<p>夫常住真心性净明体，不落文字，何有言诠。扬眉落二三，开口落两蹶。当体无言说故离一切攀缘，思虑分别，语言文字等相也。离凡夫执有之缘虑分别，语言文字相。离二乘著空之缘虑分别语言文字相。离菩萨执但中之缘虑分别语言文字相。复次凡夫之缘虑分别，即见思惑，为界内我执。二乘缘虑分别。即尘沙惑。菩萨之缘虑分别，即无明惑。此二种缘虑，为界外法执。总前见思为五住无明。而此五住无明，是虚妄相，本无自性。性本自离，原不可得，非有性而离。若是有性，则又不能离。不能离则众生永不能成佛矣。故曰非离此别有自性也。</p>
<p><b><span style="color:teal">《解》要之离一切相，即一切法。离故无相，即故无不相。不得已强名实相。<span lang="EN-US"></span></span></b></p>
<p>要之者，以要言之也。离一切相者，约真谛以破凡情圣解。所谓真谛门中，不立一法，故曰离一切相也。即一切法者，约俗谛建立一切。所谓俗谛门中，不舍一法，故曰即一切法。离故无相，即非有。即故无不相，即非空。非空非有，而即空即有。即是圆中妙理，亦是圆真，亦是圆俗也。实相无名，无相，即真谛。亦无不名，无不相，即俗谛。非真非俗，而即真即俗，至理圆融，不可以名名，为度群迷故，不得已强名曰实相。</p>
<p><span style="color:#333399">（二）明性体圆成。分三（初）总标<span lang="EN-US"></span></span></p>
<p><b><span style="color:teal">《解》实相之体，非寂非照。而复寂而恒照，照而恒寂。<span lang="EN-US"></span></span></b></p>
<p>此总标心性遮照不二。实相之体，即吾人一念之心性也。此之性体，众生本具诸佛所证，即圆成实之本体也。非寂非照者，寂者湛寂，照者明照。自心湛湛寂寂，故非有。自心灵明洞照，故非空。双遮二边，故曰非寂非照。寂照不二，遮照同时，故曰恒寂恒照也。虽曰非寂非照，而自心历历明明，故曰寂而恒照。即不变随缘之用。虽历历明明时，而自心仍湛湛寂寂，故曰照而恒寂。即随缘不变之体。寂照不二，唯是一心，故名双照。所谓如来藏妙明心圆，离即离非，即非寂非照。是即非即，即恒寂恒照也。</p>
<p><b><span style="color:teal">《解》照而寂，强名常寂光土。寂而照，强名清净法身。<span lang="EN-US"></span></span></b></p>
<p>现前一念心性，亘古亘今，湛寂常恒。即照而寂，强名常寂光土。常、即法身德。寂即解脱德。光即般若德。乃诸佛所证之三德秘藏。土有不动义，故合照而寂也。自心正湛寂之时，仍灵明洞照。即寂而照，强名清净法身。即自心清净法身。法身有随缘义，故合寂而照也。此明众生现前一念心性，即诸佛如来之身土也。</p>
<p><b><span style="color:teal">《解》又照寂，强名法身。寂照强名报身。<span lang="EN-US"></span></span></b></p>
<p>此约众生心性，又是如来法报二身，显心性本具。照而常寂，强名法身，取法身无相义。寂而常照，强名报身，取报身有相义。问，前以寂合照，名法身。今何故又以照合寂，名法身耶。答，法身有随缘无相二义。前明法身随缘，故以法身合照，显身土不二。今明法身无相，故让法身合寂，显法报一体。此上四句皆约性德而言。</p>
<p><b><span style="color:teal">《解》又性德寂照，名法身。修德寂照，名报身。<span lang="EN-US"></span></span></b></p>
<p>此二句性修合论。性德自性本具之德体也。自性本具寂照，但无修德之功，未成事用。如金在矿，未加煆炼，不能受用。故若寂若照，总名性德之法身也。修德者，即始觉智发，照本觉理。五惑尽，三智圆。修德有功，性德全显。如金出矿，加之煆炼成为纯金，可以受用。故若寂若照，总名报身也。然在矿之金，与出矿之金，无二无别。正显众生性德之法身，与诸佛修德之报身，亦无二无别。以其全是实相故也。</p>
<p><b><span style="color:teal">《解》又修德照寂，名受用身。修德寂照，名应化身。<span lang="EN-US"></span></span></b></p>
<p>修德之照而常寂，乃诸佛自受用报身，亦名法门身。如妙宗云，八万四千陀罗尼为发。第一义谛为髻。种智为头。慈悲为眼。无漏为鼻。四辩为口。四十不共法为齿。权实二智为手。如来藏为腹。三三昧为腰。定慧为足。唯独自受用，余人所不见。故名曰自受用身。此即修德之寂体也。修德究竟，寂而常照，名应化身，随机应化，如观音之三十二应，乃他受用身。垂形十界，应化一切，故名应化身。此即修德之照体也。</p>
<p><b><span style="color:teal">《解》寂照不二，身土不二，性修不二，真应不二，无非实相。<span lang="EN-US"></span></span></b></p>
<p>前来说寂说照，应知本是一体。寂如月之体，照如月之光。从体起用，全寂即照。摄用归体，全照即寂。寂照原是一心，故曰不二。身土不二者，现见身体是身体，房屋是房屋，此皆众生妄见。如实而论，房屋即自心中之房屋，身体即自心中之身体。即一心之寂体而为土，即一心之照体而为身。原是一心，云何言二。故曰身土不二也。性修不二者，性德即本觉理，修德即始觉智。全性起修，由本觉理，发始觉智。全修在性，以始觉智，照本觉理。始本不二，故曰性修不二也。真应不二者，真即自受用身，应身即他受用身。自他一体，故曰真应不二也。无非实相者，谓虽分寂照，身土，性修，真应，唯是一心所现。而一心即是实相。所谓心实故，法法无非实相。所谓青松翠竹，总是真如。绿柳黄花，无非般若。到此地步，处处悉成华藏界，纵教何处不毗卢。然而实际理地，不受一尘，即实相无相，真空义也。又云虚空无相，不妨诸相发挥，即实相无不相，妙有义也。真空不空，即妙有。妙有非有，即真空。真空妙有不二，即中道实相。而中道实相，即吾人一念心性。而一念心性，即空，即假，即中，圆具三观之妙理。如水银堕地，颗颗皆圆。如析旃檀，片片皆香。此经从始至终，所诠之文，无非谈此一念心性。除此心之外，别无片事可得。故曰诸法所生，唯心所现，因心成体。所谓心者，即实相，实相即此经体。故称经曰妙经，要解称曰妙解。微妙解，不足以显妙经之妙。微斯经，岂能成妙解之妙哉。</p>
<p><span style="color:#333399">（三）明性具遍作分二（初）承前起后<span lang="EN-US"></span></span></p>
<p><b><span style="color:teal">《解》实相无二，亦无不二。<span lang="EN-US"></span></span></b></p>
<p>此承前文，实相无二之理，起后文实相无不二之事。十界差别法，唯是一心作，故实相无二相也。十界诸法宛然，故无不二之相也。</p>
<p><span style="color:#333399">（二）正显<span lang="EN-US"></span></span></p>
<p><b><span style="color:teal">《解》是故举体作依作正，作法作报，作自作他。乃至能说所说，能度所度，能信所信，能愿所愿，能持所持，能生所生，能赞所赞。无非实相正印之所印也。<span lang="EN-US"></span></span></b></p>
<p>是故者，承上起下之辞也。举实相之全体，作依正，作法报。乃至作能赞所赞，一一皆依实相为正体也。依谓依报，即极乐之四土。正谓正报，即弥陀世尊观音势至等。如人之色身为正报。所依之房屋大地，名为依报。然一切依正等法，皆为自心本具。心若不具，何有依正等法。如树木本具棹凳等器之性，谓之性具。假木匠之缘，造作而成，谓之事造。而器器无非是木。所以依正等法，无非实相。实相具一切法。如实相是弥陀，实相作弥陀。实相是极乐，实相作极乐。而举实相之全体，非实相之少分。如窗洞内见太阳，乃见太阳之全体，非少分。在屋外见太阳，亦见其全体，非少分。乃至全世界之人类，亦见其全体，非其少分。故曰举体作依作正，作法作报，作自作他也。乃至，超略之辞也。因其义甚多，故以乃至二字，超略之也。能说即释迦，所说即弥陀。能所皆是实相。能度即诸佛，所度即众生。良以众生迷昧自心。如春蚕之作茧，自缠自缚。如秋蛾之赴火，自寻苦恼。世尊悯之，度其令至彼岸也。能信即自心，所信即净土法门。厌离娑婆，欣求极乐，名能愿。期生极乐四土，名所愿。能持即三业，所持即一句洪名。三资粮为能生，四净土为所生。释迦世尊，及六方诸佛为能赞。极乐依正为所赞。能所一一皆是自心实相所具亦即自心实相所作。故曰实相正印之所印也。正印者，谓随拈一法，乃至一微尘。一芥子。一香一花。皆是竖穷横遍，实相全体所具。既曰竖穷横遍，自心实相，事事无碍，大小相融，一即一切，一切即一。如百千灯光照一室。光光相摄，重重无尽。一一无非实相。故此经以实相为正体也。</p>
<p><span style="color:#333399">（三）明宗三（初）统论宗义<span lang="EN-US"></span></span></p>
<p><b><span style="color:teal">《解》第三明宗。宗是修行要径，会体枢机，而万行之纲领也。提纲则众目张，挈领则襟袖至。故体后，应须辨宗。<span lang="EN-US"></span></span></b></p>
<p>宗者，趣也。乃修行之归趣也。前显体，显于性。今明宗，明于修。全性起修，故说宗。全修即性，故说体。性德在缠非修弗显，故显体之后，须明宗也。又宗者，要也。乃修行之要径也。前虽知实相体，若无要径，何以达实相之域。故曰，宗是修行之要径也。会体枢机者，宗如门之枢，弩之机。门之开合，则由枢。箭之发动，则由机。会体之径，则由宗也。纲是纲要，领是衣领。万行虽多，六度摄之无遗。宗即为六度万行之纲领。若欲纲目张，必须提纲。若欲襟袖至，则须挈领。若欲得实相体，则须明宗矣。</p>
<p><span style="color:#333399">（二）正明经宗分二（初）略标三资<span lang="EN-US"></span></span></p>
<p><b><span style="color:teal">《解》此经以信愿持名，为修行之宗要。非信不足启愿，非愿不足导行。非持名妙行，不足满所愿，而证所信。经中先陈依正以生信。次劝发愿以导行。次示持名以径登不退。<span lang="EN-US"></span></span></b></p>
<p>此经以信愿持名为宗要。信愿持名，为净土之因。极乐四种净土，为净土之果。兹举因以摄果也。信愿行三，如鼎三足，缺一不可。所谓信为道元功德母，长养一切诸善根。又云，佛法如大海，唯信方能入。有信方能起愿，故曰非信不足启愿。若无真实之愿，则不足起持名妙行。信真则愿切，愿切则行亦切。今之念佛者，每多一日曝之，十日寒之，皆信愿不切之故也。愿若恳切，念念欣求极乐，念念厌离娑婆，如斯则行心切矣。持名念佛法门能摄一切行门。如其他法门，彼此不能相融。念佛一法，一多无碍。一切即一，一即一切。故曰妙行。非此妙门不足满自己愿望，而证所信之弥陀极乐。然此三法，一即三，三即一。念一句弥陀，即具三种。一念之中，即具信愿行。非先信而后愿，非次愿而后行。当知信愿行同时。故此三法，为修净业之枢机，生西之纲领也。所以经中先陈依正庄严。如云，从是西方，过十万亿佛土，有世界名曰极乐。其土有佛号阿弥陀。其土无有众苦，但受诸乐。有七宝行树，八功德水。又极乐之主伴，皆是无量光寿。如是广陈依正庄严，使生信也。次劝发愿。故经云，已发愿，则已生。今发愿，则今生。当发愿，则当生。以愿导行也。次示持名。故经云，执持名号，若一日，乃至七日，一心不乱，即得往生。仗信愿行之净业，即可圆证三不退，一生成办。故此经以三法为宗要也。</p>
<p><span style="color:#333399">（二）广释三资分二（初）总标<span lang="EN-US"></span></span></p>
<p><b><span style="color:teal">《解》信则信自，信他。信因，信果。信事，信理。愿则厌离娑婆，欣求极乐。行则执持名号，一心不乱。<span lang="EN-US"></span></span></b></p>
<p>信者、相信也。信自己自性是佛，名信自。信净土一法，乃十方诸佛，出广长舌所赞，语无虚妄，名信他。一称南无佛，皆得成佛道。一称尚尔，况一心乎，名信因。四种净土将来决定得生，名信果。信十万亿佛土外，的确有极乐世界，名信事。而十万亿佛土外之极乐，即在一念心中。因此心竖穷横遍故。所谓生则决定生，去则实不去。名信理。梵语娑婆，此云堪忍。谓堪能忍受诸苦也。娑婆乃五浊恶世。有三苦八苦，无量诸苦。所谓三界无安，犹如火宅，众苦充满，甚可怖畏。而众生住于其中，晏安如故，不以为苦。反于其中将苦作乐，堪能忍受众苦。故名堪忍。持名念佛者，应愿离娑婆之妄苦，应欣求极乐之真乐。如厌离牢狱之苦，欣求皇宫之乐。虽有欣厌心，必须实行，方可遂己之所欣。故虽信愿，必须起持名妙行，方能实证所信愿之极乐世界也。上略标，下广释。</p>
<p><span style="color:#333399">（二）别释分三（初）释六信分六（初）信自至六信理<span lang="EN-US"></span></span></p>
<p><b><span style="color:teal">《解》信自者，信我现前一念之心，本非肉团，亦非缘影。竖无初后，横绝边涯。终日随缘，终日不变。十方虚空，微尘国土，元我一念心中所现物。我虽昏迷倒惑，苟一念回心，决定得生，自心本具极乐，更无疑虑。是名信自。<span lang="EN-US"></span></span></b></p>
<p>信自己一念之心性，即能信之信心所。是心竖穷横遍。非三处，非三世。前念已灭，后念未生。中间孤楞楞之一念心性，本是竖穷横遍。此心性本非肉团。肉团心，乃心肝脾肺肾。五脏中之心脏。四大因缘，假合而成。即八识之相分，亦浮尘意根也。亦非缘影。缘谓攀缘，能缘之见分。影谓所缘，六识所缘相分。乃五尘落谢影子，故名缘影心。此心最易认识，即现前妄念分别者是。又当闲坐时，虽不缘五尘。而于未静坐以前，所见之尘境，仍分别可辨，此即缘影心。如佛顶征心文云，阿难言，如来现今征心所在。而我以心推穷寻逐，即能推者，我将为心。佛言，咄、此非汝心。阿难白佛，此非我心，当名何等。佛告阿难，此是前尘虚妄相想，惑汝真性。由汝无始至于今生，认贼为子，失汝元常，故受轮转。非唯阿难如是。一切众生，莫不以此分别者为心。故曰妄认缘影为自心相。又五尘落谢之影易知。唯静守空影，最难破析。心性即自证分，证自证分，喻如镜之全体。镜光，如能缘见分。镜影，如所缘相分。而有相之影易知，无相之影难晓。此即众生根本无明，须彻底研究。否则必迷头认影，将他作己。认贼为子，劫汝家宝。故经云，纵离一切见闻觉知，内守幽闲。犹是法尘分别影事。我非ぇ汝，执为非心。但汝于心，微细揣摩。若离前尘，有分别性，即汝真心。竖无初后者，吾人一念心性，前无始，故无初。后无终，故无后。竖穷三际，十世古今，不离当念。故法华云，观彼久远，犹若今日。谓过去尘点劫事，及未来弟子成佛事，皆在现前一念心中。故曰竖无初后。横绝边涯者，一念心性，横遍十方，绝无边涯。众生迷倒，弃百千大海而认一沤体，为自心性，良可悲也。终日随缘，终日不变者，吾人眼见色，耳闻声，六根随六尘之缘。然虽随缘，而终不变。喻如水随寒冷之缘，即水成冰。随和暖之缘，溶冰为水。冰水虽殊，而湿性不变。又如虚空随明闇缘。日出则明，日没则闇。而空性不变也。虚空国土，是我心中所现物者，谓吾人一念心性，竖穷横遍，含裹十方。虚空微尘，皆自心中所现之物。佛顶经云，十方虚空，生汝心内。犹如片云，点太清里。又云，空生大觉中，如海一沤发。有漏微尘国，皆依空所生。沤灭空本无，况复诸三有。所谓心悟妙理虚空小。故曰，十方虚空皆自心中物也。昏迷倒惑者。昏、谓无明，即我法二执。迷、谓真中二迷。倒、谓枯、荣八倒。惑、谓五住惑。凡夫有我执之昏，真谛之迷，有荣四倒，起见思惑。因此感分段生死。二乘有法执之昏，俗谛之迷，有枯四倒，起尘沙惑。因此招方便变易生死。菩萨亦有微细法执之昏，中道之迷，二边四倒，无明之惑。因此感实报变易生死。一念回心等者，谓今念佛回心，则横超西方净土。所谓一念回光，即同本得。若执持名号，至事一心不乱，则无六凡之昏迷倒惑。我执心回，即得生无我心中，本具方便同居二种极乐。若念至理一心不乱，则无三圣之昏迷倒惑。法执心回，即得生无法心中本具寂光、实报二种极乐。是知吾人心中，圆具四净土，包含一切法。生极乐即生自心中之极乐。因此深信，更无疑惑思虑。是名信自也。</p>
<p><span style="color:#333399">（二）信他<span lang="EN-US"></span></span></p>
<p><b><span style="color:teal">《解》信他者，信释迦如来，决无诳语。弥陀世尊，决无虚愿。六方诸佛广长舌，决无二言。随顺诸佛，真实教诲决志求生，更无疑惑。是名信他。<span lang="EN-US"></span></span></b></p>
<p>信他者，信佛之言教也。信释迦言无虚妄。所示持名念佛一法，乃圆顿中之圆顿。佛是真语者，实语者，如语者。不异语者，不诳语者，决无欺诳众生之语言，故愿众生谛实信仰也。极乐依正庄严，乃弥陀导师行愿所感。而此愿，决无虚妄。弥陀、释迦乃佛别名。如来世尊，乃佛通号。解见前。六方，谓东西南北上下。虽不说四隅，实亦该括十方。广长舌者，即显佛多生多劫，世世以来，语无虚妄，所以舌能遍覆三千大千世界。念佛一法，非唯释迦世尊称叹。即十方世界，所有诸佛，咸出广长舌称赞。决无异言，应谛信无疑，随顺诸佛，真而不妄，实而无虚之言教，及慈训之明诲，决志求生极乐。能深信诸佛利物被下之言，故名信他。</p>
<p><span style="color:#333399">（三）信因<span lang="EN-US"></span></span></p>
<p><b><span style="color:teal">《解》信因者，深信散乱称名，犹为成佛种子。况一心不乱，安得不生净土。是名信因。<span lang="EN-US"></span></span></b></p>
<p>信因者，以持名念佛为因。深信者、非浮信，具有深刻之信也。散乱称名，犹为成佛种子。如金刚种子，永不坏灭。所谓如食少金刚，必定穿肠而出。又云一称南无佛，皆共成佛道。何况一心不乱，将来决定得生。如昔世尊在世时，有一老翁，来至佛所，欲求出家修道。佛适他往。而诸大弟子，皆得宿命通。见老人久远以来，未种善根。虽出家，亦难得益。皆不听其出家。老人自悲障深，甚为感伤。后佛见而携归，准其出家。未久之间，即得罗汉果。诸大弟子，咸起惊疑，问佛所以。佛言汝等所得宿命，只能知八万劫内事。老翁于八万劫外，身为樵夫，入山采柴，路遇猛虎，樵夫大惊，避逃上树。虎亦追迹而至，以口啮树，将及半。樵夫急而无可奈何，不觉夺口而称南无佛。以此称名功德之善根种子，所以得今出家，圆成圣果。一称尚成圣果，况一心持名，将来决定得生净土。是名信因。</p>
<p><span style="color:#333399">（四）信果<span lang="EN-US"></span></span></p>
<p><b><span style="color:teal">《解》信果者，深信净土，诸善聚会，皆从念佛三昧得生。如种瓜得瓜，种豆得豆。亦如影必随形，响必应声，决无虚弃，是名信果。<span lang="EN-US"></span></span></b></p>
<p>谚云，作善得善报，作恶得恶报。则知念佛，决得成佛报。此等至理，自应深信无疑。吾等若能生西，即与观音势至，把臂同行。故云，与诸上善人，聚会一处。而此利益，皆由念佛三昧得生。梵语三昧，此云调直定，亦云正受。吾人未念佛时，妄念纷飞，曲而不直。以一句弥陀，持至一心不乱，自然不散不乱。如蛇入竹筒，自得调直。故云调直定。正念佛时，不受诸受，故名正受。念佛、念至能所俱泯。内忘六根，外忘六尘。根尘双忘，内外一如，即成为念佛三昧。以此为因，生西为果。瓜子为种，必得瓜果。豆子为因，必得豆果。未有瓜种而得豆果，亦未有豆种而得瓜果。瓜豆种子中，已含有瓜豆之果，名为因该果海。将来瓜果成熟，即成熟因中所具之果，名为果彻因源。故曰种瓜得瓜，种豆得豆。如人在太阳之下，则有身影。身长则影长，身短则影短。身正则影正，身斜则影斜。是名影必随形。又如在山谷中，或唱或啸，必有回声。是名响必应声。有念佛之因，必感成佛之果。如是信者，名曰信果。</p>
<p><span style="color:#333399">（五）信事<span lang="EN-US"></span></span></p>
<p><b><span style="color:teal">《解》信事者，深信只今现前一念不可尽故，依心所现十方世界、亦不可尽。实有极乐国，在十万亿土外，最极清净庄严。不同庄生寓言。是名信事。<span lang="EN-US"></span></span></b></p>
<p>事谓事相，如极乐依正庄严，黄金为地，七宝为阶，八功德水等。的确是有，深信无疑。名信事。现前一念者，前念已灭，后念未生，正恁么时孤楞之一念也。此一念心性，清净本然，周遍法界。横竖赅罗，无有边际。既此一念之心，不可穷尽。则知依心所现，十方世界，亦不可穷尽。如依一念我执心，则现同居土世界于我执心中，若是善念，则现三善世界。谓天、人、阿修罗。于我执心中，若是恶念，则现三恶世界。谓地狱、鬼、畜生。喻如迷人所见方向，亦竖穷横遍不可尽也。若依一念法执心，则现方便土世界，实报土世界。喻如悟人所见方相，亦竖穷横遍不可尽也。若依无执心，则现常寂光世界，无竖可穷，无横可遍，是名真竖穷横遍。喻如非迷非悟人，原无竖横可辨别也。实有极乐等者，谓上来所说四土，唯心所现。唯依心所现，心实有故，则十万亿佛土外之极乐，亦实有也。最极清净庄严者，四土圆融故。庄生，即庄子。姓庄名周。寓言者，寄托之言也。即南华经。其中语言，皆假此说彼。虽有其名，原无其实事。如云，有人名混沌，生无七窍。人怜而凿之，七窍有而混沌死矣。如此唯有其名，而无其人。佛说西方极乐世界，的确是有。故不同庄生之寓言也。</p>
<p><span style="color:#333399">（六）信理二（初）明心性无外<span lang="EN-US"></span></span></p>
<p><b><span style="color:teal">《解》信理者，深信十万亿土，实不出我今现前介尔一念心外。以吾现前一念心性，实无外故。<span lang="EN-US"></span></span></b></p>
<p>前谓十万亿佛土外，有极乐世界。而十万亿外之佛土，即我心内之佛土。此心即法界，法界无外故，此心亦无有外也。愚者，谓屋在空中，人在屋中，心在身中。楞严云，一迷为心，决定惑为色身之内。殊不知此身，及山河大地十方虚空，皆在此心之内。此心本自竖穷横遍，实无有外。故曰不出一念心外也。</p>
<p><span style="color:#333399">（二）明事事无碍<span lang="EN-US"></span></span></p>
<p><b><span style="color:teal">《解》又深信西方依正主伴，皆吾现前一念心中所现影。全事即理。全妄即真。全修即性。全他即自。我心遍故，佛心亦遍。一切众生心性亦遍。譬如一室千灯，光光互遍，重重交摄，不相妨碍。是名信理。</span></b><b><span lang="EN-US" style="color:teal"></span></b></p>
<p>深信西方。依报四土、正报三身、主之弥陀、伴之观音等，皆吾现前一念心中所现影。此一念心性，有四分。依正主伴，乃相分，如镜中影。同在一念，即见分，如镜之光。心即自证分，如镜面。性、即证自证分，如镜铜。四分唯是一心，故弥陀依正。即我自心中之相分影子。我等众生。即弥陀心内之相分影子。此即华严之四种法界。一念、即理法界。影、即事法界。全事即理等，即理事无碍法界。我心遍故等，乃事事无碍法界。全事即理者，全相分之事即内三分之理。喻如全镜影即镜铜也。全妄即真者，全见相二分之妄，即内自证分、及证自证分二分之真。见相二分，乃依他起性。依他如幻，原是虚妄。所以见相二分，如蜗牛之二角。出则成双，入则为一。全真起妄，所以全妄即真。喻如镜光镜影，即镜面镜铜故。全修即性者，全见、相、自证三分之修德，即证自证分之性德。喻如镜影镜光镜面，即镜铜故。全他即自者，非唯我之相分，是我心现。即佛菩萨等相分，亦我心现。此即事理无碍法界。我心遍故等者，谓我心王、心所遍法界，佛心王心所亦遍法界。一切众生心王、心所亦遍法界。此即事事无碍法界。此约全境即心而言。若约全心即境言之，则又曰，我境遍故，佛境亦遍。一切众生境亦遍。喻如饿鬼所见之火，即人所见之水。亦即天所见之琉璃。故曰，事事无碍法界也。一室千灯，正譬显事事无碍法界也。一灯遍满一室，二灯光亦遍满一室。乃至千灯光，亦遍满一室。光光无碍，重重无尽互相收摄，不相妨碍。一室喻依报相分。千灯喻我身，佛身，及众生等之正报相分。光喻不变随缘之心。室中虚空，喻随缘不变之性。光光互照，喻佛相分上，有我心、及众生心、所变相分。我相分上，亦有佛、及众生心、所变之相分。众生相分上，亦有佛及我心所变相分。所谓弥陀即众生心中之弥陀，众生即弥陀心内之众生。佛相分乃寂光土。众生相分，且指实报方便二土。我相分，且指同居土。又四土同在一处，故曰同居。四土皆为众生建立，则又同一方便。四土皆是实行所感，又同为实报。四土唯是一心，则又唯一寂光。故曰重重交摄，不相妨碍。故后文云，同居净境，真俗圆融，不可限量。如此信者，方为信理。释六信竟。</p>
<p><span style="color:#333399">（二）释二门二（初）正明二门<span lang="EN-US"></span></span></p>
<p><b><span style="color:teal">《解》如此信已，则娑婆即自心所感之秽。而自心秽，理应厌离。极乐即自心所感之净。而自心净，理应欣求。<span lang="EN-US"></span></span></b></p>
<p>前释六信竟，今当释愿。愿者，四种弘誓也。四弘、依四谛而发。依苦谛则发众生无边誓愿度。依集谛则发烦恼无尽誓愿断。依道谛则发法门无量誓愿学。依灭谛则发佛道无上誓愿成。此有欣厌二门。前二誓乃厌离门，后二誓、乃欣求门。四谛通四教，四弘亦通四教。此约竖义。今净土乃横超法门，一厌离一切厌离，则娑婆四土圆离。一欣求、一切欣求，则极乐四土圆求。圆舍则五住地惑，不断而断。圆取则四土佛果，不成而成。故后文云，圆见三身，圆证三不退等文，皆显净土横超之功能也。如此信已四字，承上起下之辞也。谓既信依正二报，皆依心现。则知娑婆四种秽土，原依自己本无之秽心所感。吾人一念心性，本自清净。因由一念不觉生三细，境界为缘、长六粗。由斯而有三秽。谓见思秽、尘沙秽、无明秽。然而既是本无之秽，应当厌离，非是分外。又知极乐四种净土乃依自己本有之净心所感。谓增上善业、感同居净土。空观智、感方便净。假观智、感实报净。中观智、感寂光净。既是本有之净，理应欣求，亦非分外也。</p>
<p><span style="color:#333399">（二）明取舍事理分二（初）正明<span lang="EN-US"></span></span></p>
<p><b><span style="color:teal">《解》厌秽，须舍至究竟，方无可舍。欣净，须取至究竟，方无可取。故妙宗云，取舍若极与不取舍，亦非异辙。<span lang="EN-US"></span></span></b></p>
<p>厌秽，要离之又离，舍之又舍。舍离至无可舍离处，方为究竟。欣净，须取之又取，求之又求。取求至无可取求地，方为究竟。然究竟二字，若论竖义，须至妙觉，修德毕功，性德圆显，取舍之情见空，至此方无取舍。若论净土横超门，但得往生净土，便名究竟。谓娑婆之秽，已究竟舍。极乐之净，已究竟取。以圆净寂光，圆登妙觉故。故后文明愿中云，以下凡众生，于念不退中，超尽四十一因位。此约事论。若约理论，岂止往生然。正当念佛时，一念相应，即一念究竟。念念相应，即念念究竟也。妙宗引证者，妙宗钞问云，至理微妙，不垢不净，无取无舍。今立垢净，令人取舍。既乖妙理，亦非上乘。此执别以难圆。答文，乃以圆义破别执。故答云，取舍若极，与不取舍，亦非异辙。辙者，车路也。意约圆教一取一舍，无非妙理。所谓一色一香，无非中道。取即法界，法法无非法界。故曰，取舍亦非异辙也。</p>
<p><span style="color:#333399">（二）破执<span lang="EN-US"></span></span></p>
<p><b><span style="color:teal">《解》设不从事取舍，但尚不取不舍。即是执理废事。既废于事，理亦不圆。若达全事即理。则取亦即理，舍亦即理。一取一舍，无非法界。故次信而明愿也。<span lang="EN-US"></span></span></b></p>
<p>世有一类修行人，虽亦念佛，而不发愿求生。谓念佛净心，即是净土。一味执理废事，殊不知执理已是取理。不愿求生，已是舍事。取舍宛然，何谓不取舍也。若达全事即理，则事事无碍。随拈一法，无非佛法。信手拈出，无非是事，全体是理。故曰取亦即理，舍亦即理。一取一舍，无非事事无碍法界。故次信事事无碍法界，而明取舍之愿也。</p>
<p><span style="color:#333399">（三）释妙行分二（初）正明行妙<span lang="EN-US"></span></span></p>
<p><b><span style="color:teal">《解》言执持名号，一心不乱者，名以召德。德不可思议，故名号亦不可思议。名号功德不可思议，故使散称为佛种，执持登不退也。<span lang="EN-US"></span></span></b></p>
<p>执持者，坚守执持也。名号者，阿弥陀佛，万德洪名也。名谓假名，德乃实德。因实德而立假名，因假名而召实德。德不可思议者，谓阿弥陀佛万德，原不可以心思口议也。实德既不可思议，故佛之假名，亦不可思议。假名既不可思议，方知吾人能念之心性，亦不可思议。心性不可思议，所以散心称名，犹为成佛种子。若能持至一心不乱，定生净土，圆登不退之位也。</p>
<p><span style="color:#333399">（二）校量行妙分二（初）示诸行劣<span lang="EN-US"></span></span></p>
<p><b><span style="color:teal">《解》然诸经示净土行，万别千差。如观像。观想。礼拜。供养。五悔。六念等。一一行成，皆生净土。<span lang="EN-US"></span></span></b></p>
<p>斯文显净土诸经，示修净土行门不同。如般舟三昧经，则示人观像念佛观佛之三十二相。或丈六身八尺身等。十六观经，则示人观想念佛，如观日轮悬鼓。琉璃地。八功德水等。五悔者，即普贤行愿品，十大愿王也。谓一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。六念者，一者念佛。慈悲导师。二者念法，三世佛母。三者念僧，人天福田。四者念天，长寿安乐。五者念戒，清净身心。六者念施，普济贫穷。十六观经云，有三种众生，当得往生。（一）者慈心不杀，具诸戒行。（二）者读诵大乘，方等经典。（三）者修行六念，回向发愿。具此功德，乃至七日，即得往生。然此诸行，全在回向发愿求生。但得求生，即是念佛也。此诸法门，收机不广。心粗境界细，上根利智者，则易入手。下根障重者，则难以入手。故劣于持名之收机广，下手易也。然执持名号，亦不可缺此诸行。以为持名正行之辅助焉。</p>
<p><span style="color:#333399">（二）独显持名妙<span lang="EN-US"></span></span></p>
<p><b><span style="color:teal">《解》唯持名一法，收机最广，下手最易。故释迦慈尊，无问自说，特向大智舍利弗拈出。可谓方便中第一方便。了义中无上了义。圆顿中最极圆顿。故云，清珠投于浊水，浊水不得不清。佛号投于乱心，乱心不得不佛也。<span lang="EN-US"></span></span></b></p>
<p>如来一代时教，一切诸经，皆有当机启请，如来方说。如法华，舍利弗三请，如来方说。楞严，阿难启请，世尊方说。唯弥陀经，如来无问自说。良以持名一门，圆具三种妙。（一）事妙。收机广，下手易。（二）理妙。方便中第一方便。乃至圆顿中最极圆顿。（三）圆妙。圆收诸行。乃至三观十乘，七科道品，无量法门，无不具足。具此三妙，众生不知，所以无人发问。世尊怜悯心切，作不请友。无问而自说。特向大智舍利弗拈出者，净土至理圆妙，非大智莫入，故须向舍利弗拈出也。梵语舍利弗，此云鹙鹭子。以母彰名，解详下文。第一方便者，一句洪名，蓦直念去。念念相应，念念即佛。即心即佛，心佛一如不落三乘方便之行，故为第一方便。了义，谓显了第一义谛。佛即无上第一义谛今念念弥陀，念念即佛。真实之理，彻底显见。最极圆顿者，以念念相应，念念即佛，不落渐次也。清珠者，清水珠也。此珠有清水之功。喻佛号有澄浊得清，返妄归真之功也。</p>
<p><span style="color:#333399">（三）结归因果<span lang="EN-US"></span></span></p>
<p><b><span style="color:teal">《解》信愿持名，以为一乘真因。四种净土，以为一乘妙果。举因则果必随之，故以信愿持名，为经正宗。其四种净土之相，详在妙宗钞及梵网玄义，兹不具述。俟后释依正文中，当略示耳。<span lang="EN-US"></span></span></b></p>
<p>法华以一乘因果为宗。此经亦以一乘因果为宗。信愿行三，为生净土之一乘真因。四种净土，为生极乐之一乘真果。今经但以信愿持名为因，举因必摄果。故以三资粮，为此经之正宗也。第三明宗竟。</p>
<p><span style="color:#333399">（四）明力用分三（初）总标力用<span lang="EN-US"></span></span></p>
<p><b><span style="color:teal">《解》第四明力用。此经以往生不退为力用。<span lang="EN-US"></span></span></b></p>
<p>力用者，此经之功能德用也。力者，谓之功。用者，谓之德。此经以往生为功力，不退为德用。经云众生、生者，皆是阿鞞跋致。其中多有一生补处。其数甚多，非是算数所能知之。但可以无量无边，阿僧祇说。此即是经之功能力用也。</p>
<p><span style="color:#333399">（二）别明力用分二（初）往生四相又二（初）总标<span lang="EN-US"></span></span></p>
<p><b><span style="color:teal">《解》往生有四土，各论九品。且略明得生四土之相。<span lang="EN-US"></span></span></b></p>
<p>释此四土。有横有竖，净秽二义。约娑婆为秽，约极乐为净。（一）凡圣同居土。谓三界二十五有之众生，由善业、恶业、不动业所感。有天人、阿修罗、地狱、鬼、畜生，六道之别。而有圣人同居，故名凡圣同居土。同居之圣人，有乎两种。（一）权现。方便等上三土，亦迹娑婆者是。（二）实果。谓已断见思证三乘果，而未入涅槃者是。有此权实二圣同居，故名凡圣同居土。若约极乐同居净土，乃无漏净业所感，纯是念佛众生往生。是净业，非有漏业。无四恶趣，无四空天。及外道天魔王等天。纯入正定聚。无不定聚、及邪定聚。乃他方众生，修净业行，带业往生未断见思，暂名凡夫。圣人亦有权实，与娑婆同。（二）方便有余土。约娑婆论，断见思惑，证二乘果，修方便道者之所游居。离分段生死，尚有变易。但破见思，未尽余惑。故名有余。若约净土论，则但出娑婆三界，生于极乐，不出同居，而超方便土。凡得生者，纯是菩萨。虽有声闻，而非定性二乘。如得生西，俱无量寿，可增进故耳。但断同惑，名曰声闻。余惑未尽，且名方便有余土。（三）实报庄严土。谓称性起修，断尘沙惑，亦能分断无明，感实报果。身能现土，土能现身。以俗中谛理，为所庄严。假中观智，为能庄严。能所一如，称性所感之实报庄严，故曰实报庄严土。（四）常寂光净土。即如来所证之三德秘藏。常即法身，寂即解脱，光即般若。又三德皆常，亘古不变。三德皆寂，离五住惑故。三德皆光，极明净故。乃清净法身所居。约智名身，约理名土。身土一如，无有二相。念佛生西者，圆断五住惑，圆登常寂光也。各论九品者，因见思有轻重，感同居土九品之高低。因尘沙有轻重，感方便土九品之高低。因无明有轻重，感实报九品之高低也。</p>
<p><span style="color:#333399">（二）别显<span lang="EN-US"></span></span></p>
<p><b><span style="color:teal">《解》若执持名号，未断见思。随其或散或定于同居土，分三辈九品。<span lang="EN-US"></span></span></b></p>
<p>见思者，迷理起分别，曰见。对境起憎爱，曰思。见惑，即五利使。历三界四谛，有八十八使。（一）身见。谓妄认四大为自身相，执我我所。（二）边见。谓断常二见。断见，谓人死则归断灭。所谓一灵真性，还归太虚。常见，谓人死为人，羊死为羊。（三）邪见。拨无善恶因果。谓作善无善报，作恶无恶报等。（四）戒取。虽不拨无因果，而非因计因，持牛狗等戒，不达正因。及佛弟子执著戒相，定有能持之人所持之戒，不了戒本无相，亦属戒取。（五）见取。谓非果计果。执四禅四空无想等定，以为涅槃。思惑，即五钝使。历三界四谛有八十一品。谓贪嗔痴慢疑也。通称使者，谓八识心王之所差使也。若论竖出三界，必须二惑断尽。若论净土横超法门，只须信愿行切，即可带业往生也。倘能在娑婆秽土，恳切虔诚，老实念佛，伏见思惑，即得生极乐同居土之三辈九品。三辈即上中下三辈。各三品，共九品也。</p>
<p><b><span style="color:teal">《解》若持至事一心不乱，见思任运先落。则生方便有余净土。<span lang="EN-US"></span></span></b></p>
<p>事一心不乱者，行住坐卧，皆不离一句洪名。于顺逆境不起憎爱，不被见思所乱，乃得我空。正念佛时，虽有人赞叹，亦不生喜。虽有人恼乱，亦不生嗔，则我人众生俱空，见思任运先落。而行人意在念佛，不论断惑与否。而见思粗惑先落，无明细故后断也。如打铁者，意在成刀。粗垢虽落，不以为喜。念佛者，意在生西。粗惑虽落，不以为意。如是见思粗惑断，得事一心。于临终时，则由娑婆秽土横超极乐方便有余净土也。</p>
<p><b><span style="color:teal">《解》若至理一心不乱，豁破无明一品，乃至四十一品。则生实报庄严净土，亦分证常寂光土。<span lang="EN-US"></span></span></b></p>
<p>理一心不乱者，从事一心不乱，不落二边，见中道理，破无明惑，不为二边之所乱也。无明者，无所明了也。凡夫众生，不了真谛，所以执有。二乘众生，不了俗谛，所以沉空。菩萨众生，不了圆中，执著二边，内修空观湛寂，而外有众生可度，俱在无明之中。唯佛四十二品无明断尽，究竟登于涅槃山顶。所谓无明大梦已得明，即为常寂光之究竟佛也。若破一品无明，则入初发心住。若破至四十一品，则入等觉位。则生实报庄严净土者，谓从此同居秽土，横超极乐实报净土。斯土刹尘，依正互融，庄严异常。约所证论。即常寂光土，如马鸣、龙树、智者、永明等，即生斯土也。</p>
<p><b><span style="color:teal">《解》若无明断尽，则是上上实报，究竟寂光也。<span lang="EN-US"></span></span></b></p>
<p>前来伏见思，则生同居土。断见思，则生方便土。断无明，则生实报土。若无明断尽，则是实报土之上上品也。究竟寂光者，登妙觉位。究竟三德秘藏也。前三土皆言往生，此则言是者。前是因位，无明未尽。乃至等觉尚有一品生相无明，故皆有可生。所以文殊、普贤善财等，皆发愿求生。今是果位，永断无明，故曰则是。所谓尽大地无非常寂光，故无往生之可言也。</p>
<p><span style="color:#333399">（二）不退四义<span lang="EN-US"></span></span></p>
<p><b><span style="color:teal">《解》不退有四义，一念不退，破无明，显佛性，径生实报，分证寂光。<span lang="EN-US"></span></span></b></p>
<p>念不退者，破无明惑，显三身，念念不退转也。破无明显佛性者，谓以中观智，破本无明，显三种佛性。法身显，乃正因佛性。般若证，乃了因佛性。解脱得，乃缘因佛性。亦名三心圆发三德圆证。开佛知见，故能径生实报，分证寂光也。</p>
<p><b><span style="color:teal">《解》二行不退。见思既落，尘沙亦破。生方便土，进趋极果。<span lang="EN-US"></span></span></b></p>
<p>行不退者，中道行不退也。念至理一心不乱，见思既落，尘沙亦破。生方便实报，行行不退，度诸众生。良以尘沙障乎化导，见思阻乎空寂。二乘圣人，见众生之根机，如尘若沙。因此沉空滞寂，不肯化度众生。须待假观成尘沙破。方能从空出假，化度众生。又尘沙，亦云无知。不知众生病，不识法门药。故云无知也。</p>
<p><b><span style="color:teal">《解》三位不退。带业往生，在同居土，莲华托质，永离退缘。<span lang="EN-US"></span></span></b></p>
<p>若持名念佛者，虽业债未除，亦可带业往生。喻如娑婆，是此岸。极乐为彼岸，中间为烦恼河。如人以石投水，虽小石大石，皆必沉底。若以船度之，大小石，均可到于彼岸。吾人若仗自力出三界须将烦恼断尽，业债还清方可。稍有丝毫之业，亦必沉入生死苦海。若仗弥陀愿船，即可横超极乐彼岸也。西方极乐净土，乃莲华化生。今此土众生念佛，而彼方莲华已生。念佛者，勇猛精进，则彼土之莲华，日渐茂盛。念佛者日渐懈退，则莲华即枯萎矣。故须精进念佛，以资莲华之荣茂，将来即可由斯华中化生矣。永离退缘者，谓常见佛，永离念退缘。常闻法，永离行退缘。常念僧，与诸上善人俱，永离位退缘。若论此土，必须见思惑空，证二乘果，不退凡夫名位不退。今念佛法门，从此同居秽土，即可横超极乐同居净土。而即可圆生上三土，圆证三不退也。</p>
<p><b><span style="color:teal">《解》四毕竟不退。不论至心散心，有心无心，或解不解。但弥陀名号，或六方佛名，此经名字，一经于耳，假使千万劫后，毕竟因斯度脱。如闻涂毒鼓，远近皆丧。食少金刚，决定不消也。<span lang="EN-US"></span></span></b></p>
<p>至心者，即定心也。或解不解者，解谓了解。了解真空妙有不二之净土妙理。经、谓历也。若闻六方佛名，及此经名。一历耳根，永成道种。假使经历千万劫后，毕竟因斯得度。如佛世一老人，于无量劫前，一称佛名之种子。至此次世尊应迹，即能得证圣果。故名因斯度脱。涂鼓，乃古时战利品之一。为波斯匿王所有，用以出征。鼓上涂毒，阵上鸣之。自军有解毒法，彼军则无，闻声皆丧。如今之毒烟弹然。喻如一句弥陀之实相毒，众生闻之，则无量烦恼，无始生死，因兹而丧。众生由烦恼用事，生死生，法身死。烦恼生，菩提死。弥陀能活我之真常法身，死我之虚妄生死。能活我之菩提慧命，死我之虚妄烦恼。故喻涂毒鼓也。金刚者，金中之刚也。有坚利二义。利故能坏一切物，坚故不为一切物所坏。故若食少金刚，决定不消，穿肠而出。若持名念佛，将来决定往生也。</p>
<p><span style="color:#333399">（三）较判力用分三（初）指出力用<span lang="EN-US"></span></span></p>
<p><b><span style="color:teal">《解》复次、只带业生同居净，证位不退者。皆与补处俱，亦皆一生必补佛位。<span lang="EN-US"></span></span></b></p>
<p>只要带业往生，生同居净土，证位不退。即可与补处同居，皆能一生必补佛位，其圆顿为何如。良以极乐寿长。故能一生即补佛位。娑婆寿短，今世修道，来世又迷。罗汉有入胎之昏，菩萨有隔阴之迷。圣人尚尔，况凡夫乎。若生净土一生即补佛位。经云，众生生者，皆是阿鞞跋致。其中多有一生补处。其数甚多，非是算数所能知之。带业往生，即有如斯力用。其断惑往生者，更不可思议矣。</p>
<p><span style="color:#333399">（二）正判力用<span lang="EN-US"></span></span></p>
<p><b><span style="color:teal">《解》夫上善一处，是生同居。即已横生上三土。一生补佛，是位不退。即已圆证三不退。<span lang="EN-US"></span></span></b></p>
<p>诸上善聚会，乃横生四土之义。一生补佛，乃圆证三不退义。既能圆生上三土，圆证三不退。亦能圆转五浊，圆断五住，圆修万行，圆建立众生，圆自在庄严。一切圆义，自在其中。带业往生者尚然，况生上三土。此非但往生者如是，即行人正念佛时，念念成就，如斯功德也。</p>
<p><span style="color:#333399">（三）较量力用<span lang="EN-US"></span></span></p>
<p><b><span style="color:teal">《解》如斯力用，乃千经万论所未曾有。较彼顿悟正因，仅为出尘阶渐。生生不退，始可期于佛阶者。不可同日语矣。宗教之士，如何勿思。<span lang="EN-US"></span></span></b></p>
<p>千经万论，五时括之无遗。五时中，唯有华严法华，明一身成佛。华严虽谈莲华藏海，成佛只善财一人。至其究竟，仍由普贤十大愿王，导归极乐。法华一生成佛，则龙女一人。净土则生极乐者，皆一生成佛。其数无量无边，非算数所能知之。故云，所未曾有也。此即与教中较量也。较彼顿悟正因等文，乃与宗门较量。沩山文云，可中顿悟正因，便是出尘阶渐。若能生生不退，佛阶决定可期。禅宗之大彻大悟，即教中所谓大开圆解。顿悟仅为成佛之初步。顿悟之后，必须渐次修行。所谓顿悟虽同佛，多生习气深。理虽顿悟，事必渐具。故必须生生不退，方可期于佛阶。若一生退堕，则生死又不能退矣。盖罗汉有入胎之迷，菩萨有隔阴之昏。一入轮回，又迷昧不休。顿悟者尚然，况渐悟、未悟者乎。唯有持名念佛，即可带业往生。生同居圆证三不退，一生必补佛位。若宗若教，岂可与之同日而语哉。</p>
<p><span style="color:#333399">（五）明教相<span lang="EN-US"></span></span></p>
<p><b><span style="color:teal">《解》第五教相。此大乘菩萨藏摄。又是无问自说，彻底大慈之所加持。能令末法多障有情，依斯径登不退。故当来经法灭尽，特留此经，住世百年，广度含识。阿伽陀药万病总持。绝待圆融，不可思议。华严奥藏，法华秘髓。一切诸佛之心要，菩萨万行之司南。皆不出于此矣。欲广叹述，穷劫莫尽。智者自当知之。<span lang="EN-US"></span></span></b></p>
<p>教者、圣人利物被下之言。相者、分别异同之致。如来一代时教，偏圆权实各异，大小半满不等。故须判其差殊，分别同异。台宗剖判教相，固属重要之事。唯斯经专重持名，于教相无多关重，无判教之必要，故略释之。此经乃大乘方等教摄。盖小乘无他土之说，大乘有刹海之谈。今言西方他土，信非小乘。大乘复有圆顿历别之不同。别教谓佛道长远，久受勤苦，历别次第。今念佛法门，横生四土，圆证三不退。一念相应一念佛，念念相应念念佛。一生成办，又非别教。乃是圆顿大乘。菩萨藏摄，对声闻藏而言。凡小乘经，摄归声闻藏。凡大乘经，摄归菩萨藏。梵语菩提萨埵，此云觉有情。为成佛之因人，佛为菩萨之果。菩萨有上求下化之功，自利利他之德。菩萨作一功德，作一利益事，必须发愿回向法界，普利众生。如云，我今发心，不为自求人天福报，权乘小果。唯依最上乘，发菩提心。愿与法界众生，同得阿耨多罗三藐三菩提。菩萨发心，无不以众生为前提。吾等念佛，亦须效菩萨行。亦必发愿回向法界众生。正念佛时，作如是愿，我今念佛，非为己求。因见众生苦恼，欲济度之，只苦道力不具。今念佛求生安养，华开见佛悟无生忍，然后回入娑婆教化，普济众生。所谓不违安养入娑婆，善知方便度众生。故我念佛，不为己求，但为众生得益而发心。如斯用心，即是菩萨。此经所诠，无非令众生自利利人，发菩萨心，故属大乘藏摄也。无问自说，乃十二分教之一。十二分教，孤山颂曰，长行、重颂、并授记，孤起无问而自说，因缘、譬喻、及本事，本生、方广、未曾有、论议、共成十二名，广如大论三十三。念佛法门，微妙难思，无人能问。世尊彻底悲心，故无问而自说。彻底大悲，即无缘大慈。世尊欲令众生，得无上菩提觉法乐，无上涅槃寂净乐。故加被摄持，多业障多情见之众生，依斯径路修行，可圆证三不退也。末法者，对正像而言也。佛法有三时。正法时，修行者固多，证果者亦甚多。像法时，信教固众，依教起行者亦众，证果者则少。末法时，信教者则多，依教起行者少。证果者，则更少矣。正法一千年，像法一千年。此二时已过，兹当末法万年之初也。多障者，多业障报障、烦恼障也。吾等为人一世，则有一世之业障。经无量生死，便有无量业障。故普贤观经云，假使业障有体相者，尽虚空界，不能容受。罪业虽多，唯以念佛得灭。一句弥陀，能灭八万亿劫生死重罪。故云多障众生念佛观。正治众生诸障也。有情者，有情见之众生也。径登不退者，依斯念佛法门，即能一生成佛，圆证三不退。所谓末法亿亿人修行，罕一得道，唯以念佛得度。故大无量寿经云，当来经法灭后，特留此经，住世百年，广度含识。含识者，含灵包识，指一切众生也。梵语阿伽陀，此云普去。谓普去众生一切病。谓冷病热病，内病外病。一味阿伽陀能去之，故云普去。喻如一句弥陀，能治众生见思病尘沙病无明病，有见病、空见病，总能治之。其他法门，空门药，只能治著有病。有门药，但能治著空病。矧又空有不融，性相各别。唯净土一门，真空不空即妙有，妙有非有即真空。空有不二，性相一如。故能收摄三根，普去诸病也。又能总一切法，持一切义。故曰总持。绝待者，对相待而言。如对粗言妙，对长说短。唯念佛一法，能念之心即所念之佛。所念之佛，即能念之心。心即佛，佛即心，心佛一如。离能所，绝对待。不可以心思口议，故曰法界圆融体，作我念佛心，故我念佛心，全体是法界。离能绝所，对待俱绝。包括一切法，摄持一切法。故曰绝待圆融，不可思议也。华严奥藏者，华乃万行因华，庄严一乘果德。华严虽横说、竖说，尘说刹说。说至究竟，仍以普贤十大愿王，导归极乐，故此经即为华严之奥藏也。法华秘髓者，经云，世尊为一大事因缘故，出现于世，欲令众生开示悟入佛之知见。只以众生时未至，机未熟，不得已而为实施权，方有前四时之经。来至法华，开权显实，开迹显本。三乘咸会，九界同归。开方便门，示真实相。经云，但闻法华一句一偈，皆得授记作佛。此经则云，凡念佛者，无一不成佛。故为法华之秘髓也。诸佛心要，即是实相。实相即此心。此心当体即空假中，横竖该罗，无法不在里许。此心即法界之全体，故为诸佛之心要也。万行司南者，万行从六度开出。万行虽多，六度摄尽。今吾人正念佛时，放下身心，即布施。无身口意三恶，即持戒。无嗔心，则生忍、法忍、无生忍，俱在其中，即忍辱。念念无间，即精进。湛湛寂寂，一心不乱，即禅定。历历明明，即智慧。故曰一句弥陀，即菩萨万行之司南也。司南即指南针也。梵语劫波，此云无央数。八万四千岁，一增一减，为一小劫。二十小劫，为一中劫。四中劫为一大劫。一句弥陀，竖该五时，横彻八教。欲叹其德虽穷大小劫而莫能尽也。念阿弥陀佛，复有多种之别。念自佛，念他佛，念自他佛。华严有别圆二教之三种念佛。而华严最后十大愿王，导归极乐，亦属念他佛矣。阿含，但说三藏教之三种念佛，皆以空为体。所谓念真谛阿弥陀佛。通教亦然。别圆三种念佛，以中谛为弥陀佛。方等对藏教弥陀而说通、别、圆弥陀。般若带通别弥陀，而说圆教弥陀。般若有共不共。共即真，不共即中。如金刚云，凡所有相，皆是虚妄。即真谛阿弥陀。若见诸相非相，即见如来。即中谛阿弥陀。又云应无所住，即真谛。而生其心，即俗谛。终日生心，终日无住。即中谛。般若所谈，无非谈一句阿弥陀。法华开权显实，无非显此一句圆中弥陀佛。故曰一句弥陀，统五时八教而无遗也。此经于五时中，乃大乘方等教摄而遍摄一切大小乘也。判教相竟。</p>
<p><a name="a06"></a><span style="color:#333399">（二）正释经文<span lang="EN-US"></span></span></p>
<p><b><span style="color:teal">《解》入文为三，初序分，二正宗分，三流通分。此三名初善、中善、后善。序如首，五官具存。正宗如身，脏腑无阙。流通如手足，运行不滞。故智者释法华，初一品皆为序。后十一品半，皆为流通。又一时迹本二门，各分三段。则法师等五品，皆为迹门流通。盖序必提一经之纲，流通则法施不壅，关系非小。后人不达，见经文稍涉义理，便判入正宗。致序及流通，仅存故套。安所称初语亦善，后语亦善也哉。<span lang="EN-US"></span></span></b></p>
<p>（初）序分，序述说此经之缘起也。（二）正宗，出本经之正义，明当教之宗本。（三）流通，流通十方，尽未来际相传不绝。三分分经，始于晋之道安法师。师卓见超脱，见经中义理，应分三分。如人之有头身足。当时众心不伏。至唐玄奘译亲光佛地经论，亦有三分。（初）教起因缘分，即序分。（二）圣教所说分，即正宗分。（三）依教奉行分，即流通分。乃知道安三分分经，深合佛意。众心悦伏，称为弥天高判。今古同遵。此三名下，明分科意，有三段。初明三科之要。智者下，引证。序必下，责今也。智者乃隋主所称。即天台智者大师。名智顗。字德安。俗姓陈。颍川人。十八岁出家。诣光州大苏山，礼慧思大师。师见曰，昔日灵山，同听法华。宿缘所追，今复来矣。令修法华三昧。诵法华经，至药王品，是真精进，是名真法供养。寂然入定，亲见灵山一会，俨然未散，得旋陀罗尼。自是以后照了法华，如高晖之临幽谷。达诸法相，似长风之游太虚。说天台三大部，判释法华二十八品。初品为序分。方便品至十七分别功德品，十九行偈，名正宗分。从后尽经，名流通分。若约迹本二门，则前十四品为迹门。开权显实。开三乘权，显一乘实。则以方便品至授学无学人记品，为迹门正宗。法师品至安乐行品，为迹门流通。后十四品为本门，开近显远。本者，如来尘点劫前，最初成佛之本地实事。经云我实成佛以来，甚大久远。开如来之近迹，显本地之远寿。则以涌出品，至弥勒已问斯事，佛今答之，为本门发起序。从佛告阿逸多，至分别功德品偈为本门正宗。此后至普贤劝发品尽，为本门流通。此乃智者大师，分三分之大义也。盖序下，责语。今人见经中文，稍涉义理，即为正宗。如将六方佛，判为正宗。智旭大师，责其所判之非也。</p>
<p><span style="color:#333399">（甲）初序分二（初）通序（二）别序<span lang="EN-US"></span></span></p>
<p>序分，序述一经之缘起。又有通序别序之别。通序亦名证信序。诸经同有如是我闻等六种成就，故名为通。有此六义，证成可信，故名证信。如是二字，显所信法成就。我闻，显能闻成就。一时，显时成就。佛，显教主成就。舍卫祇园，显处成就。千二百等，显众成就。言成就者，谓此六法，缺一不可故也。有此六种，信是佛说。若无六种，即是外道说。故言证信。复次佛灭度后，阿难升坐结集经藏，阿难相好如佛，众咸生疑，或谓佛重应世。或谓他方佛来。或疑阿难成佛。群疑不一，议论纷纷。后阿难唱言，如是我闻一时等，群疑俱释。咸知佛已涅槃，乃阿难结集法藏。故言证信。又名自序，佛临涅槃，阿难恸哭流涕，甚为悲伤。阿那律陀，对阿难曰，尚有大事，速往问佛。阿难乃往佛所，请问佛曰，（一）佛在世时，依佛为住。佛灭度后，依何而住。佛言，依四念处住。所谓观身不净，观受是苦，观心无常，观法无我。（次）问以何为师。答言，以戒为师。（三）问一切经首，当安何语。佛言，如是我闻等。（四）问恶性比丘扰乱时，如何处治。佛言默摈。默摈、默然摈之，不与计较也。如是我闻等，是佛金口所言，故名自序。又名经后序，阿难结集时，序入故。言别序者，别在一经故。又名经前序，在正说之前故。又名发起序，发起一经之缘起故。又名他序，经家序入故。</p>
<p><span style="color:#333399">（乙）初中二（初）标法会时处（二）引大众同闻（丙）今初<span lang="EN-US"></span></span></p>
<p><b><span style="color:teal">《经》如是我闻。一时、佛在舍卫国、祇树给孤独园，<span lang="EN-US"></span></span></b></p>
<p>如是者，信顺之辞。信则言如是，不信则言不如是。若连下我闻讲，则成指法之辞。如是弥陀经，是我阿难，从佛亲耳所闻。乃通指下文全经。如是等字，诸经虽同。然而同中有别。他经之如是，与此经之如是不同。又如是我闻等，具四悉檀。三世诸佛经初，皆安如是等语。佛佛道同，不与世诤，名世界悉檀。大论云，举时方，令人生信，名为人悉檀。对破外道之经首，阿欧二字，名为破恶。阿，谓无。欧，谓有。外道经前，安此二字。以其所计，不外有无二见。名对治悉檀。信则所闻理会，顺则师资道成。名第一义悉檀。诸佛说法，种熟脱三，时时不废。故一切经首，皆安如是等也。如是，言信顺之辞者，深信三谛理也。藏教经之如是，信顺偏空理。通教经之如是，信顺即空理。别教经之如是，信顺次第理。圆教经之如是，信顺圆顿中道理。此经乃圆顿大乘，信圆融三谛理也。如名不异，即真空义也。只此无非曰是，妙有义也。能念之心，所念之佛，皆不可得，即如义。历历明明，灵灵不昧，即是义。正了不可得时，而自心仍历历明明，即如而是。正历历明明时，而了不可得，即是而如。真空即如，妙有即是。真空不空即妙有，即如而是。妙有非有即真空，即是而如。随缘不变名如，不变随缘名是。正不变时，而常随缘。正随缘时，而常不变。故曰如是。照而常寂曰如，寂而常照曰是。无量光即如，无量寿即是。如是即指一句弥陀。亦即指吾人现前一念，非空非有，而即空即有，空有一如之心性也。我闻者，此经乃我阿难亲耳，从佛所闻。耳提面命之谓也。阿难所称之我，无我见我慢之我，乃随顺世间假名之我，故非凡夫之妄计我，亦非外道之邪执我。乃常乐我净，八大自在之真我也。闻者，耳根发耳识，声在可闻处，故曰闻。然闻由于耳，应云耳闻，如何言我。谓耳根为六根之别，我为六根之总。举总摄别，故曰我闻。阿难尊者，以我无我不二之真我，闻无闻不二之真闻，闻世尊金口所宣之弥陀经也。一时者，机感相应，师资道合，说听周足，为一时也不言年月者，佛说法遍乎天上人间等处。四王天一昼夜，人间已五十年。况且天竺与华夏，年月不同。阴历与阳历各异。时无一定，故以说听终竟，为一时也。佛者觉也。自觉，非同凡夫之昏迷。觉他，非同二乘之自利。觉满，非同菩萨之著二边。三觉圆，万德备，即娑婆教主，释迦牟尼佛是。在者，示迹此间，行居坐卧，总名为在。梵语舍卫国，或云室罗筏城。此翻丰德，亦翻闻物。谓国丰四德，多闻，多解脱，多财宝，多五欲，故曰丰德。以此四德，远闻他方，故曰闻物。祇树，给孤独者，只陀太子之树，给孤长者之园，君臣合名。梵语只陀，此云战胜。谓匿王出兵，得胜时生，故名战胜。梵语须达多，此云给孤独。长者乐善好施，以财宝周给孤独，故得斯号。王舍城，有长者，名珊檀那。须达多长者，与之为友。须达多一日为儿聘妇，至其家。见其忙乱异常，躬自执劳，大设供具，因问其故。珊檀那云，明晨请佛斋僧，今预办耳。须达云，何者名佛。答云，汝不知耶，净饭王之子，悉达太子，出家雪山修道，证得阿耨多罗三藐三菩提。具三十二相，八十种好。具足三明，及八解脱，十八不共，十力，四无所畏。有一千二百五十弟子。现在城外，竹园精舍说法，普渡众生。须达闻佛名，身毛皆竖，欢喜踊跃，睡不安枕，忽睹天明，便起出城。行之不远，天忽黑暗。遂疑云，莫非妖邪惑我。忽闻空中有神，告曰，汝善自前行，莫得迟缓前行一步，功德胜过七车七宝布施。须达前行不远，见如来金色晃耀，巍巍堂堂，在竹园外经行。忽见一人绕佛三匝，礼佛三拜。须达亦绕佛三匝，礼佛三拜。佛为说法，即证初果。便请世尊，来年至舍卫国说法。佛云，来年已受瓶沙王请。复请后年，世尊应许。复问舍卫城外，可有园林茂胜，远离愦闹，可容我千众之处所否。须达云，但愿世尊慈悲不弃，自当办之。须达回国，周寻全国，无好处所。唯只陀太子园，树林茂好宽广一由旬，可容千众。但太子非卖园之人。来日至太子处，为说买园事，太子戏之曰，汝以黄金布满园地，我便卖之。须达果如其言，以金布地布之将完，太子闻说须达，确以金布园，遂觉奇异。亲至园所，见金布满，唯剩一小角。遂问须达曰，汝未布满，我园不卖。须达曰，非谓不布，乃筹量用金多少耳。太子见须达并无一念退志，乃问其因。须达称赞如来功德智慧，相貌威神，不可思议。我已请佛，后年至国说法，故我买园供佛及僧。太子感叹不已，乃云既然如是，汝我二人，共成此举，此未布余地，及一切树木，作我所施。故云祇树给孤独园。须达既得园，乃请舍利弗至，监工督造精舍。舍利弗测量其地，计划建筑。量至一处，忽而泣然，悲戚现于面。须达问其故。对曰，地下有蝼蚁数千万。此等无量劫来，即为蝼蚁。生死死生，相续不已。吾等若不学佛，求出轮回，与之何异。余怜而悯之，故不觉泪下。少顷，量一处，舍利弗又发笑不止。须达又问其故。对曰，长者发心供佛，建造精舍。精舍未成，而天中宫殿已就。余为长者贺，故发笑也，乃题名祇树给孤独园也。</p>
<p><span style="color:#333399">疏中分二（初）总标<span lang="EN-US"></span></span></p>
<p><b><span style="color:teal">《解》如是，标信顺。我闻，标师承。一时，标机感。佛，标教主。舍卫等，标说经处也。<span lang="EN-US"></span></span></b></p>
<p>信顺者，谓深信于心，则言如是也。师承者，承谓承受。谓亲从大导师，释迦牟尼佛所闻也。又欢喜阿难，从释迦化佛，闻小乘法藏。贤阿难，从释迦应佛，闻杂藏。典藏阿难，从释迦报佛，闻菩萨藏。海阿难，从释迦法佛，闻佛藏。机感者，众生机熟，故说此经。如月印千江。月喻佛，江水喻众生机。月未下降，水未上升。所谓千江有水千江月，万里无云万里天。感应道交，不可思议。众生机有利钝之别，故佛现身亦有四教之殊。众生根钝，佛则为现应化身，说藏通法。众生机利，佛则为现报法身，为说别圆法。说经处者，若从化佛闻，则祇园即同居而为说法处。若从应佛闻，则祇园即是方便土，而为说法处。若从报佛闻，则祇园即实报土，而为说法处。若从法佛闻，则祇园即寂光土，而为说经处。众生业感不同，诸佛示身示土，亦差殊也。然亦皆众生所见有异耳。所谓仁者见之以为仁，智者见之以为智。故像法决疑经云，一切大众，所见不同。或见娑罗林地，悉是土砂草木石壁。或见七宝清净庄严。或见是三世诸佛所游居地。或见是不可思议诸佛境界。或见如来丈六之身。或见小身大身。或见在莲华台，为千百亿释迦说心地法门。或见身同虚空遍周法界。众生根有利钝故有四土之别也。</p>
<p><span style="color:#333399">（二）明别释<span lang="EN-US"></span></span></p>
<p><b><span style="color:teal">《解》实相妙理。古今不变，名如。依实相理，念佛求生净土，决定无非，曰是。<span lang="EN-US"></span></span></b></p>
<p>实相者，即吾人现前一念心性也。此心性，觅之了不可得，而具造百界千如。竖穷三际，横遍十方。实相无相，离一切法。实相无不相，即一切法。无相不相，不相无相。离即离非，是即非即。所以实相无二，亦无不二。是故举体作依作正。乃至能说所说，无非实相正印。若在此中，则能信所信，能闻所闻，能感所感，能住所住，一一无非实相。故曰实相妙理，古今不变，名为如。如者，不变义。实相之体非古非今，而即古即今。古亦实相，今亦实相。十世古今，始终不离于当念。绝待圆融，不为古今所变。喻如虚空本非明暗，然明亦虚空，暗亦虚空，不为明暗所变。故强名曰如。依实相理，应当认真念佛，求生净土，决定无非，故曰是。实相无相，则凡所有相，皆是虚妄。实相无不相，则苦乐之相宛然。实相无念，则无弥陀可念。若无不念，则必须老实念佛。实相无生，原无净土可生。若实相无不生，则必须求生净土。然而能念是实相心，所念是实相佛。能求、实相信愿，所生、实相净土。能所无非净土实相，本自无非，名之曰是。今当依实相无念无不念，理应切实念佛。依实相无生无不生，理应切愿求生极乐。万不可执理而废事也。</p>
<p><b><span style="color:teal">《解》实相非我非无我。阿难不坏假名，故仍称我。耳根发耳识，亲聆圆音，如空印空，名闻。<span lang="EN-US"></span></span></b></p>
<p>实相无相，非凡夫之有我。四大各离，我在何处，故非有我。实相无不相，非二乘之无我。真空不空，何妨说我。非我非无我，即真常八大自在之我。非我即非有。非无我，即非空。非空非有，而即空即有。空有不二，即实相真我。夫世间我，有我见、我慢，及名字我。阿难已坏我见我慢，而为随顺世间，不坏假名我，故仍无我说我也。耳根有二，一者浮尘根，如新卷荷叶是。外面之粗相，乃第八识疏相分。二者胜义根，而发能闻之耳识，故曰耳根发耳识也。亲聆者，聆谓听也。是阿难亲耳听闻。圆音者，如来圆融四辩八音也。亲聆，指耳根识之见分。圆音，指所缘声尘之相分。即托佛本质，自变相分，而为亲所缘缘，故曰亲聆圆音。如空印空者，见本无见，因相而有见。见分乃依他起性。依他如幻，故如空。相本无相，因见而有相。相分亦依他起性。依他如幻亦如空。能闻如空，所闻亦如空。耳识是见分，圆音属相分。二分唯是一心。故经云，见与见缘，并所想相。如虚空华，本无所有，云何于中有是非是。如空印空。昔日须菩提，在石洞静坐帝释散华。尊者问曰，何人散华。答、帝释。为何事散华。对曰、闻尊者说妙法。空生曰、我未尝说。帝释曰，尊者无说，我亦无闻。无说谓之真说，无闻谓之真闻。是知真说无说，真闻无闻。当知世尊说法，说即无说。阿难闻法，闻即无闻。故曰如空印空也。</p>
<p><b><span style="color:teal">《解》时无实法。以师资道合，说听周足，名一时。<span lang="EN-US"></span></span></b></p>
<p>时无实法者，无一定之实体可指也。但依色心等法假立。即廿四个不相应之一。不与色心相应。依虚妄色心，而立此假名之时。又长短无定，循业发现。如三更之梦，已办二十年事。洞中七日，世上已过千年。延促不定，故曰时无实法。以众生之机为能感，感应道交。弟子之机，感佛之教应。机教相扣，说听终竟，总名一时也。</p>
<p><b><span style="color:teal">《解》自觉，觉他，觉行圆满人天大师，名佛。<span lang="EN-US"></span></span></b></p>
<p>自觉者，觉世间一切法，皆是浮尘幻化相。所谓自心取自心，非幻成幻法。不取无非幻，幻法从何立。名自觉。以先觉觉后觉，名觉他。三觉圆，万德俱备，故称曰佛。大者褒美之辞。师者教人以道之称。佛为世出世间之导师，故曰人天大师也。</p>
<p><b><span style="color:teal">《解》舍卫，此云闻物。中印度大国之名，波斯匿王所都也。匿王太子，名只陀，此云战胜。匿王大臣，名须达多，此云给孤独。给孤长者，布金买太子园，供佛及僧。只陀感叹，施余未布少地。故并名祇树给孤独园也。<span lang="EN-US"></span></span></b></p>
<p>梵语印度，此云月邦。谓圣贤御物，如月照临，故曰月邦。中印度，即中天竺。波斯匿，此云胜军王，军马胜余国故。只陀，此云战胜。即匿王之太子。匿王出兵得胜，故名战胜。初标法会时处竟。</p>
<p><span style="color:#333399">（丙）二引大众同闻分三（初）声闻众（二）菩萨众（三）人天众<span lang="EN-US"></span></span></p>
<p>前列法会时处，乃五种成就。今引大众同闻，乃第六众成就。当世尊说此弥陀经时，非唯我阿难一人所闻，尚有千二百等声闻，及无数菩萨天人等，大众同闻，以起众生之信仰也。声闻复有二种，（一）小乘声闻。谓闻佛说四谛法，而知苦，断集，慕灭，修道，证偏空理，名小乘声闻。（二）大乘声闻。法华会上闻无作四谛，证实相理。以佛道声，令一切闻，名大乘声闻。此中所云声闻，摄此二种。梵语菩提萨埵，华言觉有情。此方好略，简称菩萨。觉有情有三释，（一）约自行。虽已觉悟实相理，而无明未穷源，尚有情见未忘，故名觉有情。（二）约化他。以自所觉之妙理，觉悟有情。所谓将斯道，利斯民，故曰觉有情。（三）约自他合释。觉、即佛道。指上求佛道，自行也。有情、即众生。指下化众生，化他也。总之有上求下化之功，自利利他之德，即名菩萨也。声闻无论修何行门，皆为自利。菩萨修何行门，皆为利他。声闻、与菩萨，在乎用心不同耳。天人众，总指天龙八部也。有此三众在坐，故曰大众同闻。</p>
<p><b><span style="color:teal">《解》声闻居首者，出世相故，常随从故，佛法赖僧传故。菩萨居中者，相不定故，不常随故，表中道义故。天人列后者，世间相故，凡圣品杂故，外护职故。<span lang="EN-US"></span></span></b></p>
<p>经中列名，先声闻，次菩萨。夫声闻乃小乘。菩萨，是大乘。何故将小乘列之于先耶。此有三义（一）声闻舍俗出家，剃除须发，圆顶方袍，显出世圣人故。（二）常随从佛。谓此千二百等，依佛得度，感佛恩深，常随于佛故。（三）佛法赖僧传故。佛法二宝，赖僧宝以弘传。僧宝受持佛法，弘通教典，如救世明灯。灯灯相传，无有穷尽。僧伽以弘宣佛法为天职，积极救世为己任。利生为事业，弘法是家务。凡为僧者，须精研佛法，以期佛法之久住，方尽僧伽之责也。有此三义，声闻故列于前。菩萨居中者，（一）相不定。有出家在家之别。有他方应来。此土受生。其相不定也。（二）不常随。菩萨以利生为务。此方有益，则随此处。无益则应化他方。故不常随也。（三）表中道。声闻著空，凡夫著有。菩萨则内修观道，不住有。外度众生，不沉空。不住二边，故表中道也。天人列后者，（一）表世间相。声闻表出世间相，天人表世间相。（二）品杂。其中有天龙八部，凡圣交参。多是菩萨权现应世也。（三）外护职。住持佛法故。天人为外护，拥护佛法故。</p>
<p><span style="color:#333399">（丁）初声闻众又三（初）明类标数（二）表位叹德（三）列上首名（戊）今初<span lang="EN-US"></span></span></p>
<p><b><span style="color:teal">《经》与大比丘僧千二百五十人俱，<span lang="EN-US"></span></span></b></p>
<p>与者，共也。大比丘，俱七种共相。彼此共一佛世时，共在一处所，共持具足戒，共一心智，共一无漏正见，共修七科道品，共证解脱。有此七种共，故云与也。梵语摩诃，此云大。俱含三义，谓大、多、胜。此等比丘，皆为天王大人所恭敬。如憍陈如，为梵天王之师，迦叶为帝释之师，故言大。通内外典，见识广多，故言多。超出九十五种外道之上，故言胜。大能摄多胜，故言大也。梵语比丘，此含三义。谓乞士，破恶，怖魔。乞士，谓外乞食以资色身，内乞法以资慧命，故名乞士。破恶者，谓修戒定慧三学，破身口意十恶也。怖魔者，谓羯磨成就，恐怖魔王也。梵语僧伽，此云和合众。谓六种和合，相聚一处也。千二百五十人者，三迦叶，师资共千人，身子目连师资二百人，耶舍子等五十人，故云千二百五十人也。此等从佛得度，感佛深恩，常随从于佛也。</p>
<p><b><span style="color:teal">《解》大比丘，受具足戒出家人也。<span lang="EN-US"></span></span></b></p>
<p>具足戒者，具足三谛戒也。智度有十种戒。（一）不缺戒。若犯根本戒，如碗缺破，不堪再用。不犯则名不缺。（二）不破戒。若犯十三僧残，如碗残破。不犯则名不破。（三）不穿戒。若犯舍堕如器穿漏。不犯则名不穿。此三名事戒，能摄比丘二百五十戒。（四）不杂戒。念破戒事，名之为杂。不念则名不杂。此为定共戒。（五）随道戒。初果圣人，随顺真谛理，戒与无漏道共发。此即道共戒，自然无犯。（六）无著戒。四果见思已断，无所染著。此二名真谛戒，为二乘人所持。（七）自在戒。菩萨化他妙用，自在无碍故。（八）智所赞戒。菩萨篇聚无亏，常为智者所赞。乃菩萨俗戒。（九）随定戒。不起灭定，现诸威仪。不动道场，遍周十方。任运常静，自然无犯。（十）具足戒。用中道慧，遍入诸法，无戒不备。此二戒乃诸佛中谛戒也。此经声闻，外现真谛戒，内实俗中戒也。出家者，非唯出俗家，乃出三界生死家也。声闻真谛戒具足，出同居生死家，尚有方便变易生死。菩萨俗谛戒具足，出方便生死家，尚有实报变易生死。诸佛中谛戒具足，出实报生死家。五住究竟，二死永亡，圆成佛果。如是诸戒浅深不一。唯有一心念佛，真俗中三谛戒，当体具足。生西方同居土，即可圆证上三土。一生成佛究竟，出同居，方便，实报等三种三界之生死家也。</p>
<p><b><span style="color:teal">《解》比丘梵语，含三义，一乞士。一□资身，无所蓄藏，专求出要。二破恶。正慧观察，破烦恼恶。不堕爱见。三怖魔。发心受戒，羯磨成就，魔即怖也。<span lang="EN-US"></span></span></b></p>
<p>一钵资身者，出家人常行乞食，以济形命。只须一钵，足以资身。所谓一钵千家饭，孤身万里游。无所蓄藏，不存财物。空其所有，无有所累。又一钵资身者，言其只须一句弥陀，以资慧命，舍去其他内财外财。诸仁者，当知不但出家人，无可蓄藏。即在俗者，亦宜少贪。因一切财物，俱属幻化。生不带来，死不带去。不如以有相有漏虚伪之财，作无相无漏之业，是为真功德。此比蓄藏银行更为坚固。专求出要者，出同居三土，入寂光也。正慧，三观正慧也。烦恼恶，五住烦恼也。爱即思惑，见即见惑。有同居方便实报三土之见思不同。以空观慧观察，破见思恶，不堕同居土之爱见。以假观慧观察，破尘沙恶，不堕方便土之爱见。以中观慧观察，破无明烦恼，不堕实报之爱见。梵语羯磨，此云作法。谓比丘登坛受戒，白羯磨已，得无作戒体，成比丘性，入僧宝数。尔时地行罗刹，高声唱言，此间有善男子，如法出家，受具足戒，当使诸天增胜，修罗减损。于是空行夜刹，闻之亦相继而唱，声至四王天中。天复出声而唱，声传忉利。展转至梵天。魔王于宫中，闻此唱言，生大怖畏，故云怖魔。谓怖烦恼魔、五阴魔、死魔、天魔之四魔也。</p>
<p><span style="color:#333399">（二）释僧居六和<span lang="EN-US"></span></span></p>
<p><b><span style="color:teal">《解》僧者，具云僧伽，此翻和合众。同证无为解脱，名理和。身同住，口无诤，意同悦，见同解，戒同修，利同均，名事和也。<span lang="EN-US"></span></span></b></p>
<p>无为者，无所作为也。即不生不灭之无量寿佛也。有生有灭，即名有量寿。即道家升仙，虽云长生。讵知有生，仍必有灭。故属有为，以有生灭故。唯有念佛生西，华开见佛，证无生忍，无生则无灭，故能解五住烦恼，脱二种生死也。若能念佛，修无为法，名理和。六种和合，不相违诤，如水乳交，名事和也。</p>
<p><span style="color:#333399">（二）标数<span lang="EN-US"></span></span></p>
<p><b><span style="color:teal">《解》千二百五十人者。三迦叶，师资共千人。身子、目连，师资二百人。耶舍子等五十人。皆佛成道，先得度脱。感佛深恩，常随从也。<span lang="EN-US"></span></span></b></p>
<p>迦叶此云大龟氏，姓也。兄弟三人，未出家时，为事火婆罗门。（一）优偻频螺迦叶，此云木瓜林，在此林住故。又云木瓜癃，胸前有癃，如木瓜故。（二）伽耶迦叶，山名，即象头山。在此山学道，以山彰名故。（三）那提迦叶，此云河。在河边学道，以河彰名也。世尊观知三人机熟，乃至优偻频螺所，以借宿为词。迦叶以火龙窟为世尊居。世尊于中结跏趺坐。至夜半，即有火龙出，欲以邪火伤世尊。世尊入火光三昧，降火龙于钵中。世尊现种种神变调伏迦叶。迦叶信仰，随佛出家。其五百弟子，见师皈依，亦各发心出家。其二弟师徒五百人，亦各出家。出家未久，即证圣果。师资者，师为圣匠，徒禀天资。舍利弗，此云身子，亦云鹙鹭子。目连，此云采菽氏。在家皆外道。二人各有一百弟子。二人智慧利根，了知所学，非究竟法。一日路遇沙门，见其威仪严肃，乃问曰，汝师何人。对曰佛。又问说何法。答曰诸法从缘生，诸法从缘灭。我佛大沙门，常作如是说。由斯了悟因缘生灭之理，深心悦服。乃带二百弟子，从佛出家。耶舍，即耶舍长者子，有五十弟子。再加憍陈如等五人，则有千二百五十五人。今言千二百五十人，举其大数，此等皆感佛化度深恩，常随佛左右，辅助弘法也。</p>
<p><span style="color:#333399">（戊）二表位叹德<span lang="EN-US"></span></span></p>
<p><b><span style="color:teal">《经》皆是大阿罗汉，众所知识。<span lang="EN-US"></span></span></b></p>
<p>佛于祗洹精舍说弥陀经，乃阿难及诸比丘，千二百五十人等同闻。此等皆是大阿罗汉，名闻十方，为众人所知识。闻名曰知，见面曰识。非唯同居众所知识，亦为方便实报众所知识。乃至究竟寂光众所知识也。</p>
<p><span style="color:#333399">疏中分二（初）表位<span lang="EN-US"></span></span></p>
<p><b><span style="color:teal">《解》阿罗汉，亦含三义。一应供，即乞士果。二杀贼，即破恶果。三无生，即怖魔果。复有慧解脱、俱解脱、无疑解脱，三种不同。今是无疑解脱，故名大。又本是法身大士，示作声闻，证此净土，不思议法，故名大也。<span lang="EN-US"></span></span></b></p>
<p>前释比丘有三义，今释阿罗汉亦含三义。比丘为罗汉因，罗汉是比丘果。因地乞士，至果名应供。应受三界人天之供，即乞食果。因地乞法，以资慧命。果位亦以法普施众生，即普应法供养，为乞法果也。杀贼即破恶果。吾人本具法性，皆被烦恼贼所劫。因地能破身口意十恶，果位即能杀见思贼也。无生即怖魔果。谓二乘圣人。见思已断，三界无受生之处。众生因见思未尽，所以忽生而老，忽老而死。死而又生，生而又死。死死生生，生生死死。出一胞胎，入一胞胎。升沉六道，皆由见思所致。故二乘圣人，断见思已，再不受生。故云无生，即怖魔果。众生有见思烦恼，便有生死。而为魔子孙眷属，见而生喜。证得无生理，与生死脱离关系，超出魔王范围。并展转劝化，减少魔王子孙眷属，故魔王见而恐怖。故云无生，即怖魔果也。吾人一心念佛，往生极乐，当体无生。念至事一心不乱，即破见思贼。生极乐界，应人天供。还以香华供养十方诸佛。经云，其土众生，常以清旦，各以衣祴，盛众妙华，供养他方十万亿佛。即以食时，还到本国。即西方之大阿罗汉也。慧解脱者，以慧心所，观一切法，当体即空。唯修慧不修福，缘空直入，但证无学。此因中所修是性念处观，能破一切智外道。俱解脱者，修共念处观。兼修四禅八定，理事双修，具三明八解脱，能破有漏五通外道。无疑解脱者，因中修缘念处观。通达三藏，及四围陀典，天文地理，能破四围陀外道。今千二百五十人，咸是无疑解脱大阿罗汉也。若论其本，皆是法身大士。权现声闻，辅佛弘化。又能证净土不思议法门，故名大也。初表位竟。</p>
<p>（二）叹德</p>
<p><b><span style="color:teal">《解》从佛转轮，广利人天，故为众所知识。<span lang="EN-US"></span></span></b></p>
<p>转轮者，即如来说法，名转法轮也。轮有二义，谓摧碾义，碾碎众生烦恼也。展转义，展转不息。喻如诸佛法流不绝，展转流入众生心中。转轮复有四种之别，谓金、银、铜、铁、四轮。轮王有四。金轮王，王四天下。银轮王三天下。铜轮王二天下。铁轮王一天下。喻佛有法、报、应、化、四佛，轮有四教法轮也。法身佛，转四教法轮。报身佛，转三教法轮。应身佛，转二教法轮。化身佛，转藏教法轮。然此约竖义，以合喻。若约横义，则四身即一身，一身俱能转四教法轮也。此等阿罗汉，若从化佛，转藏教生灭四谛法轮。若从应佛，转通教四谛法轮。或从报佛，转别教无量四谛法轮。或从法佛，转圆教无作四谛法轮。或顿转。或渐转。或秘密转。或不定转。或现佛形。或现菩萨等形。或于人间，转四种四谛或天上转三种四谛，谓通别圆或于方便转二种四谛谓别圆。或在实报寂光，转一种四谛。如来本一法身，因众生根机不同，故有三身之异。法本无差，亦因众生根有差殊而有四教之法也。广利人天者，天有四种。（一）世间天。如一国之主，专制时代之天子是。（二）生天，三界诸天。（三）净天，即二乘。（四）第一义天，即佛菩萨。此等罗汉，得法性第一义天。或在人中，或在四天，发起如来四益，广利一切。故为四土大众所知识也。表位叹德竟。</p>
<p><span style="color:#333399">（戊）三列上首名<span lang="EN-US"></span></span></p>
<p><b><span style="color:teal">《经》长老舍利弗，摩诃目犍连，摩诃迦叶，摩诃迦旃延，摩诃拘絺罗，离婆多，周利槃陀伽，难陀，阿难陀，罗侯罗，憍梵波提，宾头卢颇罗堕，迦留陀夷，摩诃劫宾那，薄拘罗，阿冕楼驮，如是等诸大弟子。<span lang="EN-US"></span></span></b></p>
<p>长老者，德高腊长之称。复有三种之别。（一）耆年。受具十年为下座。二十年为中座。三十年为上座，即耆年长老。（二）法性。不论戒腊远近，能博通经教，弘法利生，可称法性长老。（三）福德。福慧具足能统大众，为众领袖，此即福德长老斯等上首，具足三德，故称长老。</p>
<p>舍利弗，此云身子。又云珠子，以母彰名。以母为女人中之聪明人。聪明相，在眼珠。珠之所生，故曰珠子。身子者，母身形端好。身之所生，故名身子。父为作名，名优波提舍，此云论议。论议为妻。因论名子。显父德故。舍标父，利标母，双显父母，故曰舍利弗。弗者子也。</p>
<p>摩诃目犍连，此云大采菽氏，又云莱茯根，乃古仙人所食，因以名族。本名拘律陀，乃树名。祷树神得子，因以命名。寻常所称目连，即是此尊者。目连初得六通，欲度父母，报乳哺之恩。即以道眼，观视世间。见其母在饿鬼中，不见饮食，皮骨连立。目连悲哀，祈佛济度。佛即为说盂兰盆供，即尊者发起也。</p>
<p>摩诃迦叶，此云大饮光，又云光波。身光映物，能使余光不现，故言饮光。毗婆尸佛灭后，塔像缺坏。时有贫女，自得金珠，倩匠为薄。金师欢喜，治莹佛毕，立誓为夫妇。九十一劫，人中天上，身恒金色，心恒受乐。最后身，托摩竭提国，尼拘律陀婆罗门家。年长，父母为其纳妇。对曰须得身恒金色与我同者方可。后于他国中，果得女身金色，乃成为夫妇。光波出家，妇亦出家，即紫金光比丘尼。因中严饰佛像，感身光映物，故云饮光。又翻大龟氏，先代学道，灵龟负图而应。从德命族，故言龟氏。又名毕钵罗，亦树名。祷树得子，故以树名也。</p>
<p>摩诃迦旃延，此云文饰。文章华丽，出口成词。又云扇绳，其父死，母欲他适。因有文饰，不得遂愿。如绳缚住，故云扇绳。又云好肩，又云思胜。尊者善好论辩，有执断见外道，问曰，我见人死不还，云何说其受苦。故知无他世。答曰，如罪人被拘，宁得归否。又问若生天上，云何不归。答云，如人从厕所得出，宁肯再入否。又天上一日，当此百年。生彼二三日，未遑归心。设有归，而汝已死，宁得知之。尊者慧辩，世无能敌。而且出口成文，故云文饰。</p>
<p>摩诃拘絺罗，此云大膝，舍利弗舅，由来论胜于姊。姊怀孕，论则不胜。知所怀者乃智人，寄辩尚尔，况出胎乎。即弃家，往南天竺，读十八大经。无暇剪指，世人称谓长爪梵志。学讫还家，问甥所在。人云为佛弟子，即大憍慢，我甥八岁，声震五天。彼沙门者有何道术，诱我姊子。径往佛所，思惟良久，不得一法入心。语佛云，一切法不忍。佛问汝见是忍否。此堕两负处。若我见忍，前已云一切不忍。若我不见忍，无以胜佛。即底头得法眼净。</p>
<p>离婆多，此云星宿，父母祷星宿而生。又云假和合。释论云，此尊者夜宿空亭，见二鬼争尸，要其分判。设顺理枉理，俱不免害，故随实而答。大鬼拔其手足，小鬼取其尸补之。食竟拭口而去。眼见自身已被食去，遂疑此身是谁，是否属我本身。逢人则问，是否有我身。众僧云，此人易度。语云，此身本是他遗体，非己有也。即从此得道，故云假和合。</p>
<p>周利槃陀伽，此云继道。兄弟二人，周利名大继道，槃陀伽名小继道。西域风俗，母孕将生时，须还娘家，遂生于道，故名继道。从佛出家。唯小继道甚愚痴，诵经无记忆力。其兄不悦，使其还俗。出门外，得遇世尊，仍令出家，告以半偈，令常诵习，可能得道。其偈曰，守口摄意身莫犯，如是行者得度世。槃陀伽诵未久，即得道果。当知佛法无多知，多知反成障。如提婆达多，虽读六万法藏，临终尚堕地狱。吾人学佛，须一门深入，入一无妄。如净业一法，只须专持六字洪名，即能得证解脱。</p>
<p>难陀，此云喜，即孙陀罗难陀。孙陀罗，此云好爱，亦云端正，乃其妻名。喜尊者为佛之亲弟，四月九日生，短佛四指，具三十相。若众生有不识者，谓其是佛。摩竭提国，有裸行外道，大聪明，国人号为智者。共身子议论结舌，欲于佛法中出家。次见难陀色貌殊伟，叹曰短小比丘，智慧尚难概，况堂堂者乎，难陀即度出家。</p>
<p>阿难陀，此云庆喜，或云欢喜。如来成道时生，王大欢喜，举国欣庆，因名庆喜。阿难随佛入龙宫天上，见龙女天女，心无染著，故又名无染。</p>
<p>罗侯罗，此云覆障。往昔塞鼠穴六日，今在母胎六年，故言覆障。耶输有娠生子。诸释皆嗔。佛已出家，云何有此。欲治欲杀，恶声盈路。宝女劬毗罗，证之小差。因焚火坑，发大誓，我若为非，母子俱灭。若真遗体，天当为证。抱子投坑，火变为池，莲华捧体。王及国人，始复不疑。后佛还国，耶输令罗云奉佛欢喜丸。罗云幼稚之年，于大众中。径持上佛耶输因此息谤。然谤由子有，故言覆障。</p>
<p>憍梵波提，此云牛司，亦云牛王。谓其口内时常嚼食，如牛司之相。是一种恶业余报，因缘详后。</p>
<p>宾头卢颇罗堕，此云不动利根。不动，名也。利根，姓也。或云重幢。婆罗门，凡十八姓，此居其一。</p>
<p>迦留陀夷，此云黑光。颜貌粗黑，色黑光耀，异于常黑故。</p>
<p>摩诃劫宾那，此云大房宿。父母祷房星而生故。</p>
<p>薄拘罗，此云善容。色貌端正故。</p>
<p>阿冕楼驮，此云无贫。因布施功德，得无贫果故。</p>
<p>等者，等于千二百五十人，及天龙八部也。学在师后，为之弟。法从师生，为之子。此十六位尊者，皆内秘菩萨行，外现是声闻，身常随佛辅化也。</p>
<p><b><span style="color:teal">《解》德腊俱尊，故名长老。身子尊者，声闻众中，智慧第一。目连尊者，神通第一。饮光尊者，身有金光。传佛心印为初祖。头陀行第一。文饰尊者，婆罗门种。论议第一。大膝尊者，答问第一。星宿尊者，无倒乱第一。继道尊者，因根钝，仅持一偈，辩才无尽，义持第一。喜尊者，佛之亲弟，仪容第一。庆喜尊者，佛之堂弟，复为侍者，多闻第一。覆障尊者，佛之太子。密行第一。牛□尊者，宿世恶口，感此余报。受天供养第一。不动尊者，久住世间，应末世供。福田第一。黑光尊者，为佛使者。教化第一。房宿尊者，知星宿第一。善容尊者，寿命第一。无贫尊者，亦佛堂弟，天眼第一。此等常随众，本法身大士，示作声闻，为影响众。今闻净土摄受功德，得第一义悉檀之益，增道损生，自净佛土，复名当机众矣。<span lang="EN-US"></span></span></b></p>
<p>道德戒腊，俱长俱老，谓之长老。出尘罗汉，为众人之所敬崇。能断除烦恼，能了却生死，超然物外，故为世间天人之所尊仰，故云尊者。舍利弗，在母胎中，智辩已寄母口。八岁登座，论议无双。七日之内，遍通佛法，故云智慧第一。又一切智第一，道种智第一、一切种智第一。言第一者，乃各举一德，引诸偏好。但各论其所长。若如实论，舍利弗非唯智慧第一，而神通何尝不胜目连。如世尊一日说法，身子入定未去。目连唤身子，目连见其入定呼之不应。乃用神力，欲令其起。不知目连虽用尽神力，而不能动身子衣角之丝毫。是知身子神通，超乎目连之上也。如弥陀经，念佛法门，乃微妙难解之法，非智莫入，故特向大智舍利拈出也。神名天心，通名慧性。天然之慧，照彻无碍，故名神通。复有六种，一如意通。二天眼通。三天耳通。四他心通。五宿命通。六无漏通。四果圣位，得证此六通。昔日世尊，与目连上忉利说法。上升之时，经须弥山脚，有毒龙嫉佛生嗔，吐毒沙害佛。目连即变沙为软花，复现大身，绕须弥三匝，阻佛上升。目连亦现大身，倍大于彼。后又现小虫，入龙腹，龙即摄伏。又帝释造善法堂，心甚喜悦。尊者现通，以火焚之为帝释说生灭无常法，帝释领悟。而善法堂天，仍俨然如故。目连时用神通，种种神变，故言神通第一也。迦叶传佛心印，为西天初祖。当时梵王至灵山，以金钵罗华献佛。舍身为座，请佛为众生说法。世尊登座，拈华示众。百万人天，悉皆罔措。独有迦叶，金色头陀，破颜微笑。世尊云吾有正法眼藏涅槃妙心，实相无相，付嘱摩诃迦叶。是为西天初祖。故佛与祖，乃心心相印，祖祖相传。夫涅槃妙心实相无相，人人本具，个个不无。涅名不生，槃名不灭。即吾人不生不灭之心性。此心性在凡不减，在圣不增。只以迷悟差殊，故有凡圣之别。若能一念回光，便同本得。故阿难能悟此心，迦叶传之为二祖。历代诸祖，莫不皆然。以心印心，故云心印。梵语头陀，华言抖搜。谓抖搜精神，刻苦翘勤，断除尘劳烦恼之谓也。迦叶俗本富有，出家自念，非刻苦不为功。乃舍一切珍宝，行十二头陀。谓衣有二种头陀行，（一）著粪扫衣，即今之破衲衣。此衣以拾人间所弃之粪扫破布，洗净拉杂，凑补缝缀而成。著此衣者，内离己贪，外息他贪。常得资持幻身，即可长养圣道故。（二）但三衣（一）大衣。即升座说法所披者是。（二）七衣。礼佛闻法，所著者是。（三）五衣。凡执劳服役，一切时中，俱可著者是。食有五种头陀行，（一）常行乞食。舍己慢心，增他福德故。（二）次第乞。无贫富之分别，起平等心故。（三）日中一食。多食则多增欲念故。（四）节量食。尽己之食量，而节减之故。以减贪心故。（五）过中不饮浆。为度饿鬼之饥嘘苦故。住亦有五种头陀行，（一）住阿兰若处，此云寂静处。以城市中，热闹异常，难以修道。故至山岩石窟，易于入道。境静则心易静故。（二）树下坐。因树大，则雨落不湿。且又风凉，无人噪闹，正好念佛故。（三）露地坐。月明星朗，深静寂灭故。（四）冢间坐。易作无常观故。（五）但坐不卧。人命无常，昼夜六时，行精进故。迦叶年老，不舍头陀。一日至世尊所，世尊让半座，与之坐。谓其年老劝令休息头陀行，而迦叶仍行如故。世尊乃深赞有头陀行，我法得以久住。是故迦叶以行头陀为第一。婆罗门，此云净裔。乃梵天苗裔。文饰尊者，博通世出世法，论议无双，所以论议第一。大膝尊者，由精勤故，得妙辩才。能一问十答，十问百答。有问必答，故辩答第一。离婆多，了知一切诸法，皆从因缘而生。因缘和合，妄见有生。因缘别离，妄见名灭。由斯坐入禅定，心无颠倒，意不散乱。故云无倒乱第一。槃陀伽，因根钝，仅持半偈，辩才无尽。其半偈，谓守口摄意身莫犯，如是行者得度世。辩才有四种，（一）义无碍辩。（二）法无碍辩。（三）词无碍辩。（四）乐说无碍辩。尊者持半偈，所得者即义无碍辩也。佛在世时诸比丘尼，请诸大弟子，轮流说法。一日轮至槃陀伽。诸比丘尼，知其仅持半偈，乃生轻慢心。待尊者升座，将欲说法，诸比丘尼即欲先诵其半偈，以难尊者。尊者威德所感，比丘尼欲诵不能出口。尊者即将半偈，所诠奥义，重重讲出。比丘尼乃诚心愧伏。尊者得义无碍辩，故云义持第一。佛之亲弟孙陀罗难陀，即喜尊者。佛令出家，因爱妻美丽，不愿出家。然佛见其出家机熟，乃设方便。一日佛至王宫乞食，正遇难陀与妻午餐，难陀见佛至，即以钵饭供佛。佛令其送至精舍，尊者不敢违兄命。逮送至精舍，佛即令其出家。尊者因想念孙陀罗，时时思逃。佛乃携之往忉利天宫，游至一处别院，见天女甚众，且美艳无比。难陀问天子何在。答曰，此院天子，即孙陀罗难陀，今已从佛出家。待报尽，即生来此受乐。尊者闻出家，能生天。归精舍后，即发心用功，以求升天。世尊知其用心。数日后，复带之往游地狱，见刀山箭树。镬汤炉炭，种种苦具。游至一狱，只有油釜，无人受罪。乃问鬼卒曰，此狱云何无人受罪。答曰，此狱罪人，即孙陀罗难陀。今已出家，将来生天。天福享尽，堕此受苦。难陀闻说，身毛皆竖。因畏地狱苦，不欲生天。归精舍后，勇猛精进，求出世无漏不生灭法。后来得证阿罗汉果。尊者具三十相，短佛四指，故仪容第一。阿难为佛之堂弟，即白饭王子。为佛侍者，多闻第一。结集经藏，皆赖尊者之力。所谓佛法如大海，流入阿难心。尊者有八不思议，一不受别请。二不受佛故衣。三见不非时。四不生欲心。五知佛入定。六知众得益。七知佛说法。八法不再问。故云多闻第一。罗侯罗，为佛之太子，密行第一。法华云，罗侯罗密行，唯我能知之。密行者，秘藏之行，唯佛能知。七方便人所不能知，故曰第一。牛司尊者，宿世恶口，感此余报。因前世时，轻弄年老沙门，谓其食饭若牛。出一恶言，五百世为牛。牛若食后，恒事虚哨。余报未尽，时人称为牛司。又昔五百雁，一雁常得华果，供于雁王。佛一夏受阿耆达王请，五百比丘，皆啖马麦。唯牛司尊者，独于天上尸利沙园，受天供养。故云受天供养第一。不动尊者，久住世间，应末世供，福田第一。律云，树提长者，以旃檀钵，置刹杆顶上，号众云，神力能取者与之。尊者现通取钵。佛呵责已，敕令不得入灭，留身久住，应末世供，为大福田，故云福田第一。黑光尊者，为佛使者。教化第一。尊者身相粗黑，且有光明。一日夜行至村庄，孕妇见而惊骇，遂堕小产。佛知已，遂禁比丘夜行。此尊者乃摩利夫人之师。教化夫妇，同证圣果者，数满一千。一人证果者无数，故云教化第一。劫宾那，本是父母祷房宿而生。房宿乃二十八宿中，第四星。又能善知星宿，故云知星宿第一。薄拘罗，寿一百六十岁。毗婆尸佛时，以诃利勒果，施辟支佛。自尔九十一劫，无病无夭。由持不杀戒，感五不死。此尊者初生时，趺坐嬉笑，母以为怪。初置□盘中，烧不死。后置釜中，煮不死。又推落水，淹不死。被大鱼吞，咬不死。刀破鱼腹，杀不死。故云寿命第一。阿冕楼驮，号无贫者。贤愚经云，弗沙佛末法中，时世饥馑。有辟支佛行乞，空钵无获。贫人见而悲哀，白言胜士，受稗米饭否。即以所啖奉之。食已作十八变相。后更采稗，有兔跳抱其背，变为死人。无伴得脱。待闇还家，委地即成金人。拔指用脚，取之无尽。九十一劫果报充足，故号无贫。乃斛饭王次子，为佛堂弟。又因中为猎师，入古寺内，见佛前灯欲灭，以箭剔之。今感天眼之报，观三千大千世界，如观掌中庵摩罗果。故云天眼第一。此等下，乃开迹显本。约迹为辅佛弘化，示为常随众。若约本，咸是法身大士。为度众生，权现声闻相。所谓内秘菩萨行，外现是声闻。如影随形如谷答响，为示影响众。若约得益，又为当机众。谓堪能荷当，领悟妙法之机。如楞严，阿难为当机。法华，身子为当机等。是为当机众。复有发起众，结缘众。名四众弟子。今闻净土摄受功德，得第一义悉檀之益者。谓阿罗汉，虽断见思，尚有尘沙无明。虽离分段，尚有变易。今闻净土法门，即能得第一义悉檀，了脱变易生死也。增道损生者，道即中道法身，第一义谛。损生者，损无明之生长也。谓证一分中道，损一品无明。故云增道损生也。</p>
<p><span style="color:#333399">（丁）二菩萨众<span lang="EN-US"></span></span></p>
<p><b><span style="color:teal">《经》并诸菩萨摩诃萨，文殊师利法王子，阿逸多菩萨，乾陀诃提菩萨，常精进菩萨，与如是等诸大菩萨。<span lang="EN-US"></span></span></b></p>
<p>并诸菩萨摩诃萨，此句举类。并者，及也。承前起后之谓。谓佛于祇园说弥陀经，非唯声闻在座，尚有菩萨同闻。文殊师利，此云妙德。经云，了了见佛性，犹如妙德等，故云妙德。又云妙吉祥。以其降生时，有十种祥瑞。（一）光明满室。（二）甘露盈庭。（三）地涌七珍。（四）神开伏藏。（五）鸡生凤子。（六）猪生龙豚。（七）马产麒麟。（八）牛生白泽。（九）仓变金粟。（十）象具六牙。生时现十事吉祥，故云妙吉祥。法王子，法王即佛。我为法王，于法自在。菩萨能绍隆佛化，荷担家业，故称法王子。舍利弗，为声闻众中，权智第一。文殊为菩萨众中，实智第一。阿逸多，此云无能胜。又云慈氏。因修慈心三昧，故位居等觉，为当来补处大士。乾陀诃提，此云不休息。旷劫修行，而不停息。常精进，此菩萨教化众生，勇猛精进。与如是等，等及无量无数菩萨也。</p>
<p><b><span style="color:teal">《解》菩萨摩诃萨，此云大道心成就有情。乃悲智双运，自他兼利之称。佛为法王。文殊绍佛家业，名法王子。菩萨众中，智慧第一。非勇猛实智，不能证解净土法门，故居初。弥勒当来成佛，现居等觉，以究竟严净佛国为要务，故次列。不休息者，旷劫修行，不暂停故。常精进者，自利利他，无疲倦故。此等深位菩萨，必皆求生净土。以不离见佛，不离闻法，不离亲近供养众僧，乃能速疾圆满菩提故。<span lang="EN-US"></span></span></b></p>
<p>大道心成就有情者，谓菩萨发广大道心，成就有情识之众生，咸令成佛道。大道心，乃大智。成就有情，是大悲。大道心是自利。成就有情，乃利他。悲智复有六即之别。谓理即悲智，名字悲智，乃至究竟悲智。文殊等是究竟悲智也。佛为法王者，佛乃法王中之王。王于同居，方便，实报，寂光之四土中也。佛有三子，菩萨堪负家业，为佛真子。二乘保守偏空，为佛庶子。凡夫心游道外，为佛外子。文殊能负荷家业，为真子中首。文殊智慧第一者。表其为根本智。此难信难解之经，非第一勇猛根本实智，莫能证入。故以文殊列首。弥勒次者，阿逸多为当来补处佛。现居等觉位，以究竟严净佛国为要务故。不休息等，文显易知。此等深位大士，咸皆求生净土。不离见佛，用功易得益。不离闻法，智慧易增长。不离亲近供养僧众，则不致退堕。以住持三宝，显自心一体三宝。又三宝之境，即菩萨所证三德秘藏，故能速疾圆满菩提也。二菩萨众竟。</p>
<p><span style="color:#333399">（丁）三天人众<span lang="EN-US"></span></span></p>
<p><b><span style="color:teal">《经》及释提桓因等无量诸天大众俱。<span lang="EN-US"></span></span></b></p>
<p>释提桓因，此翻能为主。能为三十三天主。即道家所称之玉皇上帝。迦叶佛时，身为贫女，发心修塔，请三十二工匠。匠人怜其贫，不取工资，同作功德，故感三十三天之报。等字等于三界诸天也。无量，即指三界诸天，无有限量也。大众则该括天龙八部也。</p>
<p><b><span style="color:teal">《解》释提桓因，此云能为主，即□利天王。等者，下等四王，上等夜摩、兜率、化乐、他化、色、无色，无量诸天也。大众俱，谓十方天人八部，修罗人非人等，无不与会，无非净土法门所摄之机也。通序竟。<span lang="EN-US"></span></span></b></p>
<p>梵语忉利，华言三十三天，此天在须弥山顶。正中善法堂天，四方各有四天。四隅山峰，亦各有四天。则成三十三。帝释居中，四方皆辅佐。忉利天主，佛为授记号无著尊佛。四王即四王天也。四王在须弥山腰。须弥，此云妙高。四宝所成，在香水海中，入水八万四千由旬。出水高亦然。四王天在山腰，四面与日月齐。山之东方，有黄金埵，为持国天王之宫殿。山之南面，有琉璃埵，为增长天王之宫殿。山之西面，有白银埵，为广目天王之宫殿。山之北面，有水晶埵，为多闻天王之宫殿。此四天王，统领八部鬼神，护持世间，故为护世四王也。忉利四王，皆地居天，依地而居。夜摩已上，乃空居天，依云而居。夜摩此云时分。以莲华开合，即知昼夜。善知时分故。兜率此云知足，以五欲知足故。内院居菩萨，三灾不到。外院居天人，有三灾。化乐天，变化五欲而娱乐故。他化自在，夺他五欲，而自娱乐。此为欲界之六天，名欲界天，以五欲为界故。色无色者，色界十八梵天。梵者，净也。此十八天中，无五欲。以清净色，禅定为乐故。又名四禅天。无色者，四空天也。以无色蕴，但有受想行识四蕴，故曰无色界。无量诸天者，广指三千大千世界无量诸天也。十方天人者，十方各有三千世界天人也。八部者，护法八部也。（一）提婆，此云天。（二）那伽，此云龙。（三）夜叉，此云勇健。能飞行守天宫。（四）乾闼婆，此云嗅香神。以香为食，亦名香阴。帝释之乐神也。（五）阿修罗，此云无端正。男丑女美。（六）迦楼罗，此云金翅鸟。一举能飞万里。以龙为食。（七）紧那罗，此云疑人非人似人，而头有角，亦帝释之乐神也。（八）摩侯罗伽，此云大蟒神。腹行者也。复有四天王所统八部鬼神，即非人等也。问，天人龙鬼，皆见佛闻法。地狱一道何以不列。答，夫诸道之升沉，由戒有持毁。见佛不见佛，由乘有缓急。然持戒有粗细，故受报有优劣。持戒有大小，故见佛有权实。且略判戒乘，各为三品。次以四句料简，其义则显。一戒乘俱急。二戒缓乘急。三戒急乘缓。四戒乘俱缓。然通论戒乘，则一切善法，一切观慧，皆得称戒，亦得称乘。如人天等五乘，及道共等戒也。今约别判，则以三归五戒，十善八斋，出家律仪，乃至定共，能防身口，遮恶道果，得人天报者，名之为戒。若闻经生解，观慧推寻。四谛，十二因缘，六度，生灭，无生，无量，无作诸智，能破烦恼，运出生死者，名之为乘。（一）戒乘俱急者，持下品戒急，报在人中。持小乘急，则以人道身，闻三藏教，见佛闻法。如持中乘急，则以人道身，闻通教大乘，见佛闻法。如持上乘急，则以人道身，能于法华华严等教，及诸圆经中，见佛闻法。预列为同闻众者是也。若持中品戒急，报在欲界天。如持小乘急，则以欲界天身，闻三藏教，见佛闻法。余如上说。若持上品戒急，加修禅定，报在色无色天等。如持小乘急，以色无色天身，闻三藏教，见佛闻法。余如上说。第一句竟。（二）戒缓乘急者，三品戒皆缓，报堕三涂。持小乘急，以三途身，于三藏教，见佛闻法。余如上说。第二句竟。（三）戒急乘缓者，戒急故，受欲界天人及色无色天身。三乘缓故，佛虽出世，说三乘法。而彼等受著人天乐报，耽荒五欲，不见佛，不闻法。舍卫三亿家，及诸不见闻者，三界著乐诸天等是也。第三句竟。（四）戒乘俱缓者，受三途报，不见佛不闻法也。第四句竟。经中不列地狱众者，由其戒缓致重报。佛乘又缓，所以不见佛，不闻法。余经有列者，除乘急耳。若得此意，则识列众来不来义。亦识自己闻经听法。有缘无缘，三世因果，朗然可识也。通序竟。</p>
<p><span style="color:#333399">（乙）二别序，发起序也。<span lang="EN-US"></span></span></p>
<p><b><span style="color:teal">《解》净土妙门，不可思议，无人能问。佛自倡依正名字为发起。又佛智鉴机无谬，见此大众，应闻净土妙门，而获四益。故不俟问，便自发起。如梵网下卷，自倡位号云，我今卢舍那等。智者判作发起序，例可知也。<span lang="EN-US"></span></span></b></p>
<p>此明智旭大师，分科之意。盖一切诸经，皆有别序，序一经之由起。今净土胜法，无人能问。佛观成佛机熟，不待请而自说，故无他人发起之文。旭大师遵智者大师判梵网分科之意，判此文为别序。别序亦名发起序。发起一经之由致，令众得四悉之益也。净土以究竟极果，与众生作因，故云妙门。又门以能通为义，乘此一句洪名，能于娑婆之秽土，通于极乐之净土，圆证三不退，一生成佛，故曰妙门。非九界自力能知，谓之不可思议，故无人能问也。倡者，宣也。佛智下，明发起此经之因缘也。四悉者，即四悉檀之益也。如梵网下引例。经云，我今卢舍那，方坐莲华台。周匝千华上，复现千释迦等。智者大师，判此段偈，作发起序。故此经虽无发起文，例智者大师，判梵网意，故判此文为发起序也。</p>
<p><b><span style="color:teal">《经》尔时佛告长老舍利弗，从是西方、过十万亿佛土，有世界、名曰极乐，其土有佛、号阿弥陀，今现在说法。<span lang="EN-US"></span></span></b></p>
<p>尔时者，当尔之时也。正当世尊观众生机熟，应闻净土法门之时也。佛、即释迦世尊也。告者，以上对下之谓也。是、即指娑婆，此云堪忍。谓堪能忍受众苦也。十万亿佛土者，谓三千大千世界，为一佛所化之土。亿、或以十万为亿，或以百万为亿，或以千万为亿。今约最底限度，以十万为亿。应过百万三千大千世界外，有世界，名曰极乐。此二有字，正显极乐之依正主伴，确实是有。欲令众生著实生信，以求往生也。今现在说法者，简过去已灭，未来未至，唯有阿弥陀佛、今现在说法。正劝末世众生，速念佛以求生西，得见阿弥陀佛，即可顿证无生。诸仁者当知吾等生于末法之中，释迦已灭，弥勒未来，正是佛前佛后。若不念佛生西，犹恐弥勒出世，吾人又沉沦三途，何能得见世尊之慈颜哉。所谓佛在世时我沉沦，今得人身佛灭度。懊恼自身多业障，不见如来金色身。唯有念佛生西，现世即能得见弥陀世尊，即可了生死，成佛道。且念佛一法，最简易，最方便。只须七日一心不乱，即可往生。若用其他修行法门，犹蚁子上于高山。念佛功勋，若风帆扬于顺水。愿诸仁者勉旃。</p>
<p><span style="color:#333399">疏中分三（初）明召告意<span lang="EN-US"></span></span></p>
<p><b><span style="color:teal">《解》净土法门，三根普摄。绝待圆融，不可思议。圆收圆超一切法门，甚深难信。故特告大智慧者，非第一智慧，不能直下无疑也。<span lang="EN-US"></span></span></b></p>
<p>净土一法，甚深难解，非大智莫能信忍，故告大智舍利弗。净土法门，三根普摄。约四教言，藏通二教，摄小不摄大，摄钝不摄利。别圆二教，摄大不摄小，摄利不摄钝。唯净土一门，三根普摄，利钝全收。后文云，上上根不能越其阃，下下根亦能臻其域也。绝待圆融，不可思议者，一句阿弥陀佛，具足四句宗旨。（一）唯心为宗。（二）唯佛为宗。（三）绝待圆融为宗。（四）超情离见为宗。一切法皆唯心所现，唯识所成，念佛即念我自心之佛。所谓法界圆融体，作我一念心。故我一念心，全体为法界。故曰唯心为宗。世界国土，依正主伴，三藏十二部，皆是佛之相分。全法即佛，故曰唯佛为宗。绝待者，绝诸对待也。能念之心，即所念之佛，全心即佛，所外无能。所念之佛，即能念之心，全佛即心，能外无所。离能所，绝对待，故曰绝待。圆融者，心性遍满法界。佛性生性，亦遍满法界。佛性遍处，生性亦遍。生性遍处，心性佛性亦遍。彼彼无障无碍，各各无坏无杂，名曰圆融。正绝待，便圆融。正圆融，便绝待。故曰绝待圆融为宗。超情离见者，但约心佛绝待，已超凡情离圣见。若约心佛圆融，圆该四句，融会百非，尤非凡情圣见所及，故曰超情离见为宗。总此四句宗旨，为一句弥陀之正宗，故曰不可思议也。圆收圆超一切法门者，法门虽多，不外四门。谓有门，空门，双亦门，双非门。今唯佛之宗，圆收有门，圆超空门。以唯心之宗，圆收空门，圆超有门。以圆融之宗，圆收双亦门，圆超双非门。以绝待之宗，圆收双非门，圆超双亦门。正圆收，便圆超。正圆超，便圆收。同时无碍，无非一句弥陀故。甚深难信，非第一智慧，不能直下无疑也。佛初成佛，三叹奇哉。即欲说此弥陀经，只因众生成佛之机未熟，不得已而为实施权。故经云，若但赞佛乘，众生没在苦。不能信是法，破法不信故，堕于三恶道。我宁不说法，疾入于涅槃。直至今日机熟时至，故特告大智舍利弗，如斯难信之法。当知念佛一法，大智者，能明理起修，名曰明通圣智，显合道妙。庸夫愚妇，虽不明理，而能正信无疑，名为冥通圣智，暗合道妙。唯半智半愚者，实为可怜愍也。</p>
<p><span style="color:#333399">（二）正释经文分五（初）释西方又二（初）正释<span lang="EN-US"></span></span></p>
<p><b><span style="color:teal">《解》西方者，横亘直西。标示现处也。十万亿者，千万曰亿。今积亿至十万也。佛土者，三千大千世界，通为一佛所化。且以此土言之，一须弥山，东西南北，各一洲，同一日月所照，一铁围山所绕，名一四天下。千四天下，名小千世界。千小千名中千世界。千中千名大千世界。过如此佛土十万亿之西，是极乐世界也。<span lang="EN-US"></span></span></b></p>
<p>横亘直西，亘者通也。谓横通直西也。标示弥陀示现之处。一世界即有一须弥山，东西南北，各有一洲。须弥东，有东胜神洲。西有西牛货洲。北有北俱卢洲。一铁围，谓四洲外，有四大海。海外有山，名铁围山，其山纯铁。铁围山围四大碱海，海内四洲。中有七金山，围香水海，海中有须弥山。山腰有四王天，山顶有忉利天。上有夜摩天，兜率天，化乐天，他化自在天。此为欲界。再上为色界初禅天，此名一四天下。千四天下，名小千世界，即一千初禅天，上有一二禅天所覆，名为小千世界。千小千，即一千二禅。上为一三禅天所覆，名为中千世界。千中千，为大千。即一千三禅，上为一四禅天一四空天所覆，名为大千世界。共有百亿四天下也。斯为一佛所化之土。过如此十万亿佛土，始是极乐世界也。</p>
<p><span style="color:#333399">（二）破疑<span lang="EN-US"></span></span></p>
<p><b><span style="color:teal">《解》问，何故极乐在西方。答，此非善问。假使极乐在东，汝又问何故在东。岂非戏论。况自十一万亿佛土视之，又在东矣。何足致疑。文显可知。<span lang="EN-US"></span></span></b></p>
<p><span style="color:#333399">（二）释依报分三（初）正释世界<span lang="EN-US"></span></span></p>
<p><b><span style="color:teal">《解》有世界名曰极乐，序依报国土之名也。竖约三际，以辨时劫。横约十方，以定疆隅。故称世界。极乐国，梵语须摩提。此云安养、安乐、清泰等。乃永离众苦，第一安隐之谓。如下广释。<span lang="EN-US"></span></span></b></p>
<p>世界者，世谓三世，界谓十方。横竖交彻，故称世界。安养者，娑婆有五住烦恼，恼乱心神，所以不安。有二种生死逼迫，所以不养。极乐反是，故名安养。如下广释，后文明苦乐中释也。</p>
<p><span style="color:#333399">（二）别明净秽<span lang="EN-US"></span></span></p>
<p><b><span style="color:teal">《解》然佛土有四，各分净秽。凡圣同居土，五浊重者秽，五浊轻者净。<span lang="EN-US"></span></span></b></p>
<p>土尚无一，云何有四。因众生无明有轻重，故感四土之别也。五浊有轻重，故感土有净秽。先明同居净秽之相。五浊者，性水本清，因尘劳而成浊。尘劳无体，依性水而有相。（一）者劫浊。四浊增剧为体，炽然不停为相。（二）烦恼浊。五钝使为体，恼乱逼迫为相。（三）众生浊。三缘和合为体，轮回不息为相。（四）见浊。五利使为体，邪知谬解为相。（五）命浊。寿暖识三为体，催减年寿为相。轻重分净秽者。如三途浊重，则土秽。人道浊轻，则土净。人道比天道，则人道秽，天道净。欲天秽，禅天净。娑婆一总是秽，苦空无常故。极乐一总是净，凡夫例圣故。</p>
<p><b><span style="color:teal">《解》方便有余土。析空拙度，证入者秽。体空巧度，证入者净。<span lang="EN-US"></span></span></b></p>
<p>此明方便土净秽之相。方便土，有九人生。谓藏二乘，通三乘，别三贤，圆十信。皆已断见思，未破无明，寄居方便耳。若藏教二乘，不了即色是空。秉析空观，断见思，度分段生死，而证入者秽。法执重故，观智拙故。若是通三乘，秉体空观，断见思，度分段生死，而证入者，所见则净。法执轻故，观智巧故。又通教秽，不达中道故。别教净，了达中道故。别教又秽，不达即中故。唯圆十信，所见则净，已伏无明故。言析空体空者，以四大五蕴，分析此身，觅我、我所，了不可得，故曰析空。体空则非但我空，法亦如幻。体达一切法，当体即空，故曰体空。极乐是大方便，小乘皆向大故。</p>
<p><b><span style="color:teal">《解》实报无障碍土。次第三观证入者秽，一心三观证入者净。<span lang="EN-US"></span></span></b></p>
<p>实报土，乃别十地，及等觉妙觉，并圆教四十一位，如是别圆菩萨所居。次第三观，乃别教所修。谓十信修析空，伏见思。十住修体空，断见思，入方便。十行修假观，破尘沙。十向修中观，伏无明。初地破一分无明，证一分中道，始入实报。以智不圆故，所见土相则秽。一心三观，乃圆教菩萨所修。谓观一念心，了不可得，谓之空。能所宛然，谓之假。虽能所宛然，而性常自空，空假不二，谓之中。即三而一，即一而三，名一心三观。此观若成，则圆断三惑，圆证三德。故初发心住，即破无明，证三德，而入实报。以观智圆融，所见土相则净也。极乐是实报净，以所证圆顿故。</p>
<p><b><span style="color:teal">《解》常寂光土。分证者秽。究竟满证者净。<span lang="EN-US"></span></span></b></p>
<p>此土。乃如来所居之土。若约别教妙觉，于本教虽称究竟，而断十二品无明，乃是分证位。故曰分证者秽。无明未穷源故。若论究竟满证，乃圆教妙觉，尽无明源究竟清净圆满之大觉。极乐是寂光，净受用同佛故。</p>
<p><b><span style="color:teal">《解》今云极乐世界。正指同居净土。亦即横具上三净土也。<span lang="EN-US"></span></span></b></p>
<p>同居，即横具上三净，所以谓之诸上善人，俱会一处。故佛在同居，即寂光土。菩萨在同居，即实报土。声闻在同居，即方便土。又同居即方便土。又同居横具上三。方便横具上二。实报横具上一。故云同居净境，真俗圆通，不可思议也。</p>
<p><b><span style="color:teal">《解》此论修德，不论性德。性德则一切微尘，法尔具足四种净秽佛土。今约信愿行三，弥陀名号，不可思议故。能令凡夫所感同居极乐，最极清净也。此则十方佛土所无，极乐同居独擅，方是极乐净土宗旨。下明义处皆然。<span lang="EN-US"></span></span></b></p>
<p>此数行小字，乃成时大师所批。一切微尘具足佛土者，谓万法唯心，微尘亦唯心。心净故土净，心秽故土秽。任运之理，故曰法尔具足。极乐虽修德，亦是性所本具。然非修亦弗显也。</p>
<p><span style="color:#333399">（三）释正报教主分三（初）明单复三身<span lang="EN-US"></span></span></p>
<p><b><span style="color:teal">《解》有佛号阿弥陀，序正报教主之名也。翻译如下广释。佛有三身，各论单复。法身单，指所证理性。报身单，指能证功德智慧。化身单，指所现相好色像。法身复者，自性清净法身，离垢妙极法身。报身复者，自受用报身，他受用报身。化身复者，示生化身，应现化身。又佛界化身，随类化身。<span lang="EN-US"></span></span></b></p>
<p>前释佛之依报，今释佛之正报。佛有三身，各论单复。法身单，指所证之理性，即如如理。乃人人本具之实相理体。弥陀证此，名曰法身。即三德秘藏中法身德也。能证功德智慧，即如如智。乃诸佛自受用报身，实相之宗用也。即三德中之般若、解脱二德。功德即解脱，智慧即般若。亦名福慧二严。即理而智，名报身。即智而理，名法身。理智不二，法报原是一体。法身无始无终，报身有始无终。所现相好色像者，众生根利，佛则为现圆满报身，则有八万四千相好色像。根少利者，则见胜应身，或见带劣胜应身。根钝者，或见劣应身，乃至随类化身。色相皆佛从体起用之化身。又法身如月之体，报身如月之光，应身如月之影。众生机感，如江中水。所谓千江有水千江月。然水不上升，月不下降，但以众生机感，故佛有以应现耳。复三身者，复谓重复，二种同一身故。自性清净法身者，性德法身也，即所证之如如理性。虽随缘而不变，不被所染，故曰自性清净法身。如在矿之金，未加煆炼，未有受用。乃众生本源自性天真佛性也。此身通于因果。离垢妙极者，修德法身也。离五住之垢，极三智之妙。断德究竟，智德圆显。修德有功，性德彻彰。如出矿之金，已受煆炼之功，成为受用。此约诸佛果德，故曰离垢妙极法身也。自受用者，乃弥陀智断二德，究竟实果。智德则圆满菩提，归无所得。断德则五住究竟，二死永亡。乃佛之自受用身也。他受用者，乃弥陀随顺大乘众生之机感，现刹尘相好。所谓如来现起他受用，十地菩萨所被机。即佛之他受用身也。示生化身者，谓诸佛观众生成佛机熟，示现八相成道也。应现化身者，应物示现之化身也。佛界化身者，谓众生应见佛身得度者，佛则为现佛身也。随类化身者，谓随九界而示现。如观音之三十二应，现同类身，示同人法也。</p>
<p><span style="color:#333399">（二）明超情离见<span lang="EN-US"></span></span></p>
<p><b><span style="color:teal">《解》虽辨单复三身。实非一非三，而三而一。不纵横，不并别。离过绝非，不可思议。<span lang="EN-US"></span></span></b></p>
<p>前明佛有单复三身，恐众生不得益，而妄生三一之情见。故复明三身，乃非三非一，而即三即一之旨，以破凡夫情见，故名超情离见。非一非三者，三身本一故非三。实际理地，不立一法，一身亦不可得，故非一。所谓两不成双，一亦不单。离三一相，故曰非一非三也。而一而三者，谓法本无说，若遇四悉檀因缘故，不妨无说而说。三一本无三一，为令众生得四悉檀因缘故，不妨说三说一。此文恐人又执非一非三，故以而三而一，破非三非一之执见也。不纵横，不并别者。谓佛之三身，如伊字之三点，如摩醯首罗天之三目。无前后曰不纵，无分齐曰不横。说三身而非□点水之纵，说一身而非□烈火之横。说一而非并，言三而非别。离四句之过，绝百非之非，不可以心思口议。不可以定一思议，不可以定三思议。不可以定非三非一思议，亦不可以定而三而一思议。此为根本四句，每句各具四句，四四则成十六句。约三世则有四十八句。再约已起未起，则有九十六句。加根本四句，名为百句。佛身本离言说相，离名字相，离心缘相。言语道断，心行处灭，故曰不可思议。然欲识佛境界，当净其意如虚空。如吾人念佛，能念至一心不乱，万缘顿息，一心湛然。则佛之三身，即可朗然彰显矣。</p>
<p><span style="color:#333399">（三）指示生化身<span lang="EN-US"></span></span></p>
<p><b><span style="color:teal">《解》今云阿弥陀佛，正指同居土中，示生化身。仍复即报即法也。<span lang="EN-US"></span></span></b></p>
<p>前谓极乐有四土，佛有三身。今阿弥陀佛，于单复三身中，究属何身耶。答曰，正指同居土中，示生化身也。犹恐众生执非法非报，故又曰即法即报也。原夫佛之三身，本不离不即。不离故，三身本一身。不即故，随众生机，各各所见不同也。佛之法身，喻如珠体。报身喻如珠光。应身喻如珠影。三身各不相离。虽不相离，不妨随机所见不同。释正报竟。</p>
<p><span style="color:#333399">（四）重释二有<span lang="EN-US"></span></span></p>
<p><b><span style="color:teal">《解》复次世界及佛，皆言有者，具四义。的标实境，令欣求故。诚语指示令专一故。简非干城阳焰、非权现曲示、非缘影虚妄、非保真偏但，破魔邪权小故。圆彰性具，令深证故。<span lang="EN-US"></span></span></b></p>
<p>经云，有世界，名曰极乐。有佛号阿弥陀。此二有字，甚关重要。显极乐依正，皆属是有。以起众生之信仰也。蕅益大师，别号西有，即系此意。言有者，具四悉檀益。的标极乐之依正实境，令众生生欣求心，即世界悉檀欢喜益。佛是诚语。非诳语，非虚语。是真语实语，所说之极乐世界，的确是实有。令众生专心一致，以求生西，即为人悉檀生善益。示其的境，简非干城阳焰。干城，即乾闼婆幻现之城市。旷野深山，多有之。及蜃楼海市等，皆妖气所现。乾闼婆，此云香阴。解见前。阳焰，即春时草地晨曦太阳光所照之阳气。远看似水，近看则无，虚妄不实。非权曲示现者，破李长者，华严合论，谓西方是佛权巧方便示现，委曲宛转为小根所示。当知净土一法，上上根不能越其阃。文殊普贤，尚须发愿往生，何只仅为小根而说。非缘影虚妄者，破末世众生，将第六意识所缘之法尘影子，以为唯心净土，自性弥陀。斯即所谓执理废事。保真者，乃藏教保真偏空涅槃之化城者也。法华经云。我今为汝保任此事，终不虚也。偏谓藏教偏真。但谓别教但中。谓之西方二有，乃圆教妙有，非偏非但也。破凡外魔邪，权小执著，即对治悉檀破恶益。圆彰性具令深证故者，谓极乐依正二报，乃我心中本具之物。若不发愿往生，不能得其受用。若得往生，本具极乐，全体圆彰。故曰圆彰性具，令深证故。即第一义悉檀入理益也。</p>
<p><span style="color:#333399">（五）释现在说法<span lang="EN-US"></span></span></p>
<p><b><span style="color:teal">《解》今现在说法者。简上依正二有，非过去已灭，未来未成。正应发愿往生，亲觐听法，速成正觉也。<span lang="EN-US"></span></span></b></p>
<p>此土释迦已灭，弥勒未生。彼土弥陀现在说法，是故应当发愿往生，亲觐弥陀世尊，见佛闻法，迅速成等正觉。正释经文竟。</p>
<p><span style="color:#333399">（三）结出序义<span lang="EN-US"></span></span></p>
<p><b><span style="color:teal">《解》复次、二有现在，劝信序也。世界名极乐，劝愿序也。佛号阿弥陀，劝持名妙行序也。复次阿弥序佛，说法序法，现在海会序僧，佛法僧同一实相，序体。从此起信愿行，序宗。信愿行成，必得往生，见佛闻法，序用。唯一佛界，为所缘境，不杂余事，序教相也。言略意周矣。初序分竟。<span lang="EN-US"></span></span></b></p>
<p>结出序义者，结出发起之义也。发起者，发起一经之由致也。一经由致，不外五重玄义。故序义文中，一一指出也。序佛法僧，是住持三宝。序实相，是一体三宝。住持三宝是相，一体三宝是性。性即相中之性，相即性中之相。性相一如，故曰同一实相。又言同者，佛是究竟实相，法是能诠实相，僧是分证实相，故言同也。心性唯攀缘佛境，唯以佛界为缘起，故言唯以佛界为所缘境也。不杂余事者，谓心性不落九界也。良以心本不生，生必随缘。所谓心不自生因缘有。若随佛界缘，则全体是佛。若随九界缘，全体即九界。故曰随圣则圣，随凡则凡。法华为纯一无杂之教，此经正与法华同味，而不同时。言虽略，五重之义周矣。初序分竟。</p>
<p><a name="a07"></a><span style="color:#333399">（甲）二正宗分三（初）广陈彼土依正妙果以启信（二）特劝众生应求往生以发愿（三）正示行者执持名号以立行。<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">《解》信愿持名，一经要旨。信愿为慧行，持名为行行。得生与否，全由信愿之有无。品位之高下，全由持名之深浅。故慧行为前导，行行为正修。如目足并运也。<span lang="EN-US"></span></span></b></p>
<p><span lang="EN-US" style="color:#333399">&nbsp;</span></p>
<p><span style="color:#333399">（乙）初文为二（初）依报妙（二）正报妙（丙）初又二（初）征释（二）广释（丁）初又二（初）征（二）释（戊）今初<span lang="EN-US"></span></span></p>
<p><b><span style="color:teal">《经》舍利弗，彼土、何故名为极乐。<span lang="EN-US"></span></span></b></p>
<p>此征释极乐名义。初二句征，后文三句释。信愿行三，为此经之正宗。初即广陈极乐依正以启信。此科至关重要。盖佛法大海，非信莫入。故世尊呼舍利弗，征问之曰，西方净土，以何因缘，名曰极乐。此世尊自征，下自释。</p>
<p><span style="color:#333399">戊二释二（初）约能受用释（二）约所受用释（己）今初<span lang="EN-US"></span></span></p>
<p><b><span style="color:teal">《经》其国众生，无有众苦，但受诸乐，故名极乐。<span lang="EN-US"></span></span></b></p>
<p>夫苦乐乃对待法。净土无苦，何得称乐。此乃对娑婆极苦，而显净土极乐。娑婆有三苦八苦，无量诸苦。极乐有三乐八乐，无量诸乐。若无娑婆昏扰之苦，亦无以显净土寂静妙乐。对苦显乐，故名极乐。须知净土之乐，乃绝待不思议乐，无苦可待也。众生者，指九法界众生。若得生净土，无生死逼迫，纯受快乐，故名极乐。</p>
<p><span style="color:#333399">疏中分四（初）略明众生<span lang="EN-US"></span></span></p>
<p><b><span style="color:teal">《解》众生是能受用人，等觉以还皆可名。今且约人民言，以下下例上上也。<span lang="EN-US"></span></span></b></p>
<p>众生者，能受用人也。具含三义。（一）众处受生。谓十方世界，皆我受生之处。（二）众法相生。谓五阴四大，和合而生。（三）生灭相生。谓昏烦恼乱，念念生灭，有众生灭。具此三义，故名众生。凡生极乐净土之众生者，一生必阶佛位。不复还来三界受生，无众受生义。等觉者，与佛齐等。即补处大士以还。皆可名者，谓上至等觉，下至人民，皆可名众生也。例者概也。谓人民与等觉，概是一生成佛。故曰以下下例上上也。</p>
<p><span style="color:#333399">（二）总论苦乐<span lang="EN-US"></span></span></p>
<p><b><span style="color:teal">《解》娑婆苦乐杂。其实，苦是苦苦，逼身心故。乐是坏苦，不久住故。非苦非乐，是行苦，性迁流故。彼土永离三苦。不同此土对苦之乐，乃名极乐。<span lang="EN-US"></span></span></b></p>
<p>娑婆，此云堪忍。谓此土有三苦八苦，无量诸苦。众生于中堪能忍受，而不思出离之，故曰堪忍。三途是苦苦。谓果报身，已是苦果。再加苦受，故名苦苦。人天道虽受乐，此乐不久住。对苦言乐，此乐不能久住。乐不久又转为苦，故曰乐是坏苦。无色界，非苦非乐是行苦。性迁流者，谓行阴迁流，终归变灭，故曰行苦。此三苦约事，则局三界。约理则通四土。三界无安，犹如火宅，众苦充满，甚可怖畏。此即同居苦苦。权现化城，不得久住，即方便坏苦。虽离分段生死苦，分证涅槃少分乐。究竟念相未尽，变易未离，尚有微细行阴迁流。即实报之行苦。极乐永离三苦，受用同佛。不同此土，对苦言乐。净土永离三苦，故名极乐。</p>
<p><span style="color:#333399">（三）别明苦乐分二（初）正释四土<span lang="EN-US"></span></span></p>
<p><b><span style="color:teal">《解》一往分别。同居五浊轻，无分段八苦。但受不病不老，自在游行，天食天衣，诸善聚会等乐。<span lang="EN-US"></span></span></b></p>
<p>一往分别者，未是详言之谓也。分段者，分谓分限，寿量有延促。段谓段齐，身量有大小。此土同居五浊重，故有分段生死。彼土同居五浊轻，故无分段生死也。八苦者，谓生苦、老苦、病苦、死苦、求不得苦、爱别离苦、怨憎会苦、五阴炽盛苦。前七为别，后一为总。净土转五浊八苦，成清净诸乐，故名极乐。</p>
<p><b><span style="color:teal">《解》方便体观巧，无沉空滞寂之苦，但受游戏神通等乐。<span lang="EN-US"></span></span></b></p>
<p>此释方便极乐净土。二乘秉圆教体空观，了知一切法，当体即空。观成证入方便土，了知四土圆融。无藏通二乘沉于偏空之弊，滞于寂灭之苦。此土二乘，被偏空涅槃滞碍，故名为苦。彼土反此但受游戏神通，净佛国土，成熟众生等乐。</p>
<p><b><span style="color:teal">《解》实报心观圆，无隔别不融之苦，但受无碍不思议乐。<span lang="EN-US"></span></span></b></p>
<p>此释实报极乐净土。净土圣人，禀圆教一心三观。了知现前一念心性，当体即空即假即中。不纵横，不并别。观智圆融，无别教隔别不融之苦。但受事事无碍不思议乐也。</p>
<p><b><span style="color:teal">《解》寂光究竟等。无法身渗漏，真常流注之苦。但受称性圆满究竟乐。<span lang="EN-US"></span></span></b></p>
<p>此释寂光土之极乐。寂光究竟等者，究竟寂光土也。理智不二，身土一如。彻底法性，穷无明源，证常寂光。此约圆教究竟位。法身渗漏，真常流注之苦者，指别妙觉。约别教虽称究竟，约圆教犹是分证位。尚有法身渗漏，真常流注之苦也。盖别教菩萨，有不思议变易生死，无明未尽，故十二因缘亦未尽。因缘未尽，故法性之水，渗漏流注也。净土受用同佛故但受称性圆满究竟之乐也。</p>
<p><span style="color:#333399">（二）点示妙行<span lang="EN-US"></span></span></p>
<p><b><span style="color:teal">《解》然同居众生，以持名善根福德同佛。故圆净四土，圆受诸乐也。<span lang="EN-US"></span></span></b></p>
<p>谓正称名时，便以佛善根为己善根，以佛福德为己福德，故云同佛也。经云，不可以少善根、福德、因缘，得生彼国。若有善男子善女人、闻说阿弥陀佛，执持名号。一心不乱，即得往生。既曰少善不生，随云，持名得生。可知持名乃多善根多福德。善多故，能圆净四土。福多故，能圆受诸乐。又当知此非生净土后，方圆净圆受。其实正念佛时，一念相应一念净受。念念相应，念念净受，故名行妙也。</p>
<p><span style="color:#333399">（四）结指同居<span lang="EN-US"></span></span></p>
<p><b><span style="color:teal">《解》复次极乐最胜，不在上三土，而在同居。良以上之则十方同居，逊其殊特。下又可与此土较量。所以凡夫优入而从容，横超而度越。佛说苦乐，意在于此。<span lang="EN-US"></span></span></b></p>
<p>此显净土优胜，在于同居，不在上三土也。十方佛土，皆有同居净土。而要让极乐同居，最为殊胜奇特。逊者让也。下又可与此土较量其苦乐。优者胜也。收机最广，故优入。下手最易，故从容。念念即佛故横超。不落九界，故度越。佛说苦乐之意，正在同居，厌苦求乐，舍染归净耳。初约能受用释竟。</p>
<p><span style="color:#333399">（己）二约所受用释<span lang="EN-US"></span></span></p>
<p><b><span style="color:teal">《经》又、舍利弗，极乐国土，七重栏楯，七重罗网，七重行树，皆是四宝，周匝围绕，是故彼国名为极乐。<span lang="EN-US"></span></span></b></p>
<p>此正明净土之乐事。七重栏楯者，七重表七科道品。横曰栏，直曰楯。栏楯围于树外如此方花木，亦作栏楯卫护。一防物损，二示美观。罗网覆于树上，重重相间。四方观之，俱有七重。罗网表定，以定覆心故。栏楯表戒，防过失故。行树表慧，道树高远故。四宝者，谓金、银、琉璃、玻璃也。表常、乐、我、净、之四德周匝者，遍满也。围绕者，回护也。言重重皆是四宝之所严饰也。</p>
<p><span style="color:#333399">疏中分三（初）总释圣境<span lang="EN-US"></span></span></p>
<p><b><span style="color:teal">《解》七重表七科道品，四宝表常乐我净四德。周匝围绕者，佛菩萨等、无量住处也。皆四宝，则自功德深。周匝绕，则他贤圣遍。此极乐真因缘也。<span lang="EN-US"></span></span></b></p>
<p>表者，显也。以果显因也。七科，即三十七道品。谓四念处，四正勤，四如意，五根，五力，七觉支，八正道。详释如下文。四宝者，彼土宝实无量，但言四者，表四德也。此土同居、方便，唯有四倒。彼土同居，人人实俱四德。凡生净土者，咸皆无量寿，即常德。但受诸乐，即乐德。无量光，具八自在，名我德。净土无染，名净德。八自在者，一能示一身为多身。二以一尘身遍大千界。三能示大身轻举远到。四能现无量类，常居一土。五诸根互用。六得一切法，如无法想。七说一偈义，经无量劫。八身遍诸刹犹虚空。下文供养他方十万亿佛。即以食时，还到本国。即此八大自在我也。皆四宝下，明胜境因缘也。自功德者，多善根之因深。他贤圣遍者，多福德之缘强。此殊胜境，皆一句万德洪名之所现也。</p>
<p><span style="color:#333399">（二）别明四土至不定止观亦在其中今初<span lang="EN-US"></span></span></p>
<p><b><span style="color:teal">《解》此等庄严。同居净土，是增上善业所感。亦圆五品观所感以缘生胜妙五尘为体。<span lang="EN-US"></span></span></b></p>
<p>此明同居土因果。以持名增上善业，及圆五品观为因。同居净土为果。此土唯横无竖。此等庄严者，总指四土、依正二报。增上善业者，别指同居。乃专持洪名所感，亦是修圆五品观行所感也。持名一法，一念相应一念佛，念念相应念念即佛。乃成佛之亲因缘、等无间缘、所缘缘、增上缘。今但言增上者，以增上缘，总摄前三缘也。善缘者，中道无漏善业也。五品观者，谓随喜、读诵、解说、兼行六度、正行六度。以此行为能感之因。同居净土，为所感之果缘生胜妙五尘为体者，缘生、谓因缘所生法也。胜妙者，殊胜微妙。非娑婆之粗恶也。五尘者，谓色声香味触也。体者，同居净土之体质也。以二感为能生之因，同居净土为所生之果。虽烦恼未断，亦可得生也。</p>
<p><b><span style="color:teal">《解》方便净土，是即空观智所感。亦相似三观所感。以妙真谛无漏五尘为体。<span lang="EN-US"></span></span></b></p>
<p>此明方便土因果。以即空观为能感之因，方便净土为所感之果。因则有横有竖。竖则即空观智所感，横则相似三观所感。言即空者，非通教即有之空，乃圆教即中即假之空。相似三观者，修一心三观，证入相似位也。空观相应，证入方便土。如念佛念至能所双亡一念了不可得，与空观智相应，即可生方便土。然此空非顽空，非但空，非偏空。乃一空一切空，摩诃般若毕竟空。虽了不可得，而此一念，仍历历明明。求其一念当体了不可得，乃即中即假之空也。妙真谛者，非是偏真，乃即中即俗之不思议真也。无漏五尘，无见思漏，无尘沙漏，无无明漏，乃中道无漏五尘也。</p>
<p><b><span style="color:teal">《解》实报净土，是妙假观智所感。亦分证三观所感。以妙俗谛、无尽五尘为体。<span lang="EN-US"></span></span></b></p>
<p>此明实报土因果。以妙假观为能感之因，实报净土为所感之果。妙假观者，谓即中即空不思议之假观也。如菩萨修习如幻三昧，了知一切诸法，皆如幻如化，当体了不可得。虽知如幻，而仍修如幻三昧，度如幻众生，念如幻弥陀，生如幻净土。此名从空出假，虽终日度生，而无众生可度。如金刚云，若有众生，如来度者，如来即有我、人、众生寿者。当知佛法，乃先消极而后积极。正积极而自心中仍消极。了知一切法，皆如幻化，即中即空之假，故云妙假观也。此观成时，证入实报土。此约竖论。分证三观者，修一心三观，证入分证位也。此约横论。如马鸣龙树智者永明等，皆修一心三观，破无明惑，入分证实报土位也。妙俗谛者，谓即中、即真、不思议之俗谛也。无尽五尘者，随拈一尘，皆具一切尘。谓一一尘中一切尘，一一心中一切心。一一尘中一切心，一一心中一切尘。一一尘中一切刹，一一刹中一切尘。此即无尽五尘也。</p>
<p><b><span style="color:teal">《解》常寂光土是即中观智所感。亦究竟三观所感。以妙中谛称性五尘为体。<span lang="EN-US"></span></span></b></p>
<p>此明寂光土因果。妙中观为能感之因，寂光净土为所感之果。即中观者，即空即假之中观也。此约竖论。究竟三观者，修一心三观，证入究竟位也。此约横论。妙中谛者，谓即真即俗不思议之中谛也。称性五尘者，称性圆融，周遍法界，不可思议之五尘也。明四土横竖论竟。</p>
<p><span style="color:#333399">（二）明四土圆融<span lang="EN-US"></span></span></p>
<p><b><span style="color:teal">《解》欲令易解，作此分别。实四土庄严，无非因缘所生法，无不即空假中。所以极乐同居净境，真俗圆融，不可限量。下皆仿此。<span lang="EN-US"></span></span></b></p>
<p>此明四土圆融。欲令易解，作此分别。此二句，明分土之由。谓欲令众生易解故，作前四土分别。同居是缘生，方便是即空，实报是妙假，寂光即中。四土庄严，无非因缘所生法者。此明四土圆融。谓若据实理，四土无不圆融。四土无非因缘所生，则四土咸是同居。无不即空，则四土咸是方便。无不即假，则四土咸是实报。无不即中，则四土咸是寂光。所以极乐同居净境者，此引圆融之境，证圆融之理也。真俗圆融者，三谛圆融也。人民表因缘所生法，同居土也。声闻表即空，方便土也。菩萨表即假，实报土也。佛表即中，寂光土也。若非圆融之理，何有此圆融之境。凡圣同在一居而无碍，故曰圆融。不可限量者，不可次第三智而限量也。下文有显理处，皆仿于此。别明四土竟。</p>
<p><span style="color:#333399">（三）问答破情<span lang="EN-US"></span></span></p>
<p><b><span style="color:teal">《解》问寂光惟理性，何得有此庄严。答一一庄严，全体理性。一一理性，具足庄严。方是诸佛究竟依果。若寂光不具胜妙五尘，何异偏真法性。<span lang="EN-US"></span></span></b></p>
<p>此问答除执之文。恐人不达寂光，乃即事之理，落于偏见。故设此问答以遮之。问意，谓寂光真境，原不在三土外，亦不在三土内。以寂光本无所在，乃三土之理体，云何有如斯庄严耶。答云，一一庄严全体是寂光理性，具足三土庄严。经云诸佛住处，名常寂光。若约如来分上，全三土而成寂光。若约众生分上，全寂光而成三土。是自业之差别，何关土有高下。又人民但见同居，不见上三。声闻但见下二，不见上二。菩萨见下三，分见寂光。唯佛圆见四土。寂光若在殊胜庄严外，与小乘偏真法性，有何差别。故曰何异偏真法性也。经文二约所受用释竟。大科初征释已竟。</p>
<p><span style="color:#333399">（丁）二广释二。（初）别释所受（二）合释能受所受（戊）初又二（初）释生处（二）结示佛力（己）今初<span lang="EN-US"></span></span></p>
<p><b><span style="color:teal">《经》又舍利弗，极乐国土、有七宝池，八功德水充满其中。池底、纯以金沙布地。四边阶道，金、银、琉璃、玻璃、合成。上有楼阁，亦以金、银、琉璃、玻璃、砗磲、赤珠、玛瑙、而严饰之。池中莲华、大如车轮，青色青光，黄色黄光，赤色赤光，白色白光，微妙香洁。<span lang="EN-US"></span></span></b></p>
<p>又字是承上之辞。前文言陆地有罗网行树等，种种庄严。今言不唯陆地庄严如是，即池水庄严，亦复胜妙无比。七宝池者，七宝所成之池。拣异此方土石所成之池也。池中之水，具八功德。八功德者，一澄净。二清冷。三甘美。四轻软。五润泽。六安和。七除饥渴。八长养诸根。具八功德，利益众生。详释如下文。池底纯以金沙布地，异此土池底皆沙泥滓砾也。中为池水。而周围四边之阶道，悉以四宝而严饰之。阶道之上，有重楼岑阁，亦以七宝而严饰之。池中莲华，大如车轮。非世之车轮，大不逾丈。乃如金轮王之车轮，其大有一由旬。约一小由旬，亦有四十里之广。其大如车轮之莲华，有种种色，有种种光。若青色有青光，乃至白色有白光。此莲华即为吾人生西时之父母。吾人念佛信愿行切，待娑婆报尽，即于其中，忽然化生。有华无质曰微。华多无碍曰妙。芳气周遍曰香。非同世尘曰洁。此标莲华具四德也。非唯极乐莲华不可思议，即此土莲花，亦有其妙处。试观莲花，出于泥水，而不被泥水所染。正显出世圣人，超出空有之表。泥喻有，水喻空。出于泥水，喻双遮空有。而莲花之根，不离泥水，喻双照空有。极乐池中，金沙喻妙有，德水喻真空。真空不空即妙有，妙有非有即真空。双遮双照，遮照同时，即显实相中道。故曰莲华具不可思议功德也。梵语苏伐罗，此云金。阿路巴，此翻银。梵语琉璃，华言青色宝。又云不远，去波罗奈城不远，有此宝故。玻璃，此云水玉。砗磲，此云大贝。钵摩罗伽，此云赤珠。钵摩罗伽隶，此云玛瑙。然须知人间七宝，即非天上七宝可比。天上七宝虽妙，而万不及极乐七宝之微妙难思。名虽似同，其体则迥异。极乐国土，以斯微妙七宝，而为庄饰。其胜妙庄严，岂可得而思议哉。</p>
<p><span style="color:#333399">疏中分四（初）总标异此<span lang="EN-US"></span></span></p>
<p><b><span style="color:teal">《解》上明住处。今明生处，宝池金银等所成，不同此方土石也。<span lang="EN-US"></span></span></b></p>
<p>前明净土众生，所住之处。今明受生之处。池水莲华，皆为生西者受生之处。乃七宝所成，不同此方土石。极乐依报，乃是无漏胜善净业所感。娑婆依报，有漏善恶业所感。非唯依报不同，而正报亦异。此方凡夫，是有漏染浊所感。彼土圣人，乃无漏善净所感。极乐净土，是弥陀世尊愿力所成，庄严犹若天宫。娑婆秽土，是众生业力所感，臭秽犹如地狱。地狱岂可与天宫相比哉。金银等者，略举七宝也。彼土宝实无量，今言七宝者，乃随此方凡情所重而言也。此等七宝，皆是弥陀三身四德。随拈一法，即具一切法。随举一宝，即具一切宝。安可以凡情测度，以谓彼土仅有如娑婆之七宝耶。</p>
<p><span style="color:#333399">（二）明八功德水<span lang="EN-US"></span></span></p>
<p><b><span style="color:teal">《解》八功德者，一澄清，异此方浑浊。二清冷，异寒热。三甘美，异咸淡劣味。四轻□，异沉重。五润泽，异缩腐褪色。六安和，异急暴。七除饥渴，异生冷。八长养诸根，异损坏诸根，及沴戾增病没溺等也。<span lang="EN-US"></span></span></b></p>
<p>此释八功德水。（一）澄清，异此方浑浊。谓彼土之水有澄清洁净，能除污秽之功德。又能洗涤众生烦恼。非但自体澄清，还能澄清众生身心。故经云，开神悦体，荡除心垢。此方之水，不但不能荡除心垢，自体还是浑浊也。（二）清冷，异于寒热。谓彼土之水有清湛凉冷，顿除热恼之功德。此方之水，遇冬则冷，夏日则热。非但不能除恼，还能乱众生身心。（三）甘美，异咸淡劣味。谓彼土之水有甘旨美妙，具足众味之功德。饮此水者，离苦得乐。此方之水，非唯不能离苦得乐，且自体咸淡。海水则碱，河水则淡。余水味劣。（四）轻软，异于沉重。谓彼土之水有轻扬软柔。浴此水者，令身心皆得轻安之功德。此方之水，非唯不得轻安，又复自体沉重。（五）润泽，异缩腐褪色。谓彼土之水，有津润滑泽。饮此水者，得四悉利益之功德。此方之水，非但不得四益，且自缩腐褪色。缩臭也。腐烂也。褪色者，日久色变也。（六）安和，异于急暴。谓彼土之水，有安静和缓之功德。经云微澜回流，安详徐逝。闻此水声，皆得法忍。此方之水，非但不能说法且自体急暴。（七）除饥渴，异于生冷。谓彼土之水，仗弥陀愿力，有疗饥之功德。疗色身饥，且能疗法身。饮此水者，得无量三昧辩才。此方之水，非但不得法喜，又自体生冷。（八）长养诸根，异损坏诸根，及沴戾增病没溺者。彼土之水，非唯长养色身诸根，复能长养法身诸根之功德，谓信、进、念、定、慧。此方之水，非但不长养诸根，复又损坏诸根，并及没溺而死，沴戾而病。沴者不和。戾者，违戾也。十六观经云，八功德水，从如意珠王生，分十四支。一一支作七宝妙色。其摩尼水，流注华间，寻树上下。其声微妙，演说苦空无常无我，诸波罗蜜。无量寿经云，彼诸菩萨，及声闻众，若入宝池。意欲令水没足，水即没足。乃至欲令灌身，自然灌身。欲令还复，水辄还复。自然随意，开神悦体。荡除心垢，清明澄洁。波扬无量，自然妙声。随其所应，无不闻者。此等文，皆显八功德水之不可思议。功德者，功能德用也。当知若欲详论宝水之功德，真实不可思量。不过随顺凡情，略标八种耳。</p>
<p><span style="color:#333399">（三）明充满其中等<span lang="EN-US"></span></span></p>
<p><b><span style="color:teal">《解》充满其中，异枯竭泛滥。底纯金沙，异污泥。阶道四宝，异砖石。陛级名阶。坦途名道。重屋名楼。岑楼名阁。七宝楼阁，异此方土木丹青也。楼阁是住处，及法会处。但得宝池莲胞开敷，便可登四岸，入法会见佛闻法也。<span lang="EN-US"></span></span></b></p>
<p>彼方之水，非但充满，复善随人意。经云，彼诸菩萨，及声闻众，若入宝池，意欲令水没足，水即没足。欲令至腰，即至于腰。乃至欲令水还复，水辄还复。调和冷暖，自然随意。此方之水，非唯不随人意，冬则枯竭，夏则泛滥。枯竭即不能得其受用，泛滥则损坏一切，无益而有损也。又彼土池底，或是金沙，或是银沙。或一宝沙，或无量宝沙。异此方池底、纯是污泥，臭秽不堪。入此池，浴此水，便可登常乐我净四德之彼岸，入四土之法会，见四身之佛，闻四教之法也。</p>
<p><span style="color:#333399">（四）明华轮等<span lang="EN-US"></span></span></p>
<p><b><span style="color:teal">《解》华轮者。轮王金轮，大四十里，且举最小者言。若据观经及无量寿会，大小实不可量。由同居净土身相不等故也。青色名优□罗。黄色名拘勿头。赤色名□头摩。白色名芬陀利。由生身有光，故莲胞亦有光。然极乐莲华，光色无量。此亦略言耳。微妙香洁，略叹莲华四德。质而非形曰微。无碍曰妙。非形则非尘，故洁也。莲胞如此，生身可知。<span lang="EN-US"></span></span></b></p>
<p>华轮即池中大如车轮之莲华也。轮王即转轮圣王。有四种，谓金银铜铁之四轮。今言金轮王所掌之金轮。金轮王，王四天下，有七宝千子，出人寿八万四千岁时，以十善化导众生。金轮宝，大四十里。今极乐之莲华正如大四十由旬之金轮。然此且举最小莲华而言。若依据十六观经、及无量寿经如来会经所明大小实不可限量，由同居众生身相不等故也。又极乐莲华，非唯莲华大小色相无量，乃至光明亦随色有无量差别。又非唯莲华，如此略说。乃至行树，罗网，宝池，金沙，德水，若光若色，若依若正，一一皆是无量。而今则一一皆是略言，以此经乃删繁取要故也。略叹莲华四德者，谓极乐莲华，实具无量功德。今言四者，亦略举耳。质乃七宝之体，而非定大小拘定之形。随心如意，无有障碍也。又非形则非尘。既能随心如意，则全体唯心。形唯心故，形即非形。尘即心故，尘即非尘。经云，此见及缘，元是菩提妙净明体。故曰非形非尘。能生之莲胞，既微妙香洁。所生之身，亦微妙香洁。故曰生身可知也。初释生处竟。</p>
<p><span style="color:#333399">（己）二结示佛力<span lang="EN-US"></span></span></p>
<p><b><span style="color:teal">《经》舍利弗，极乐国土成就如是功德庄严。<span lang="EN-US"></span></span></b></p>
<p>结前文。宝池、德水、楼阁莲华等，种种庄严皆弥陀世尊，愿行功德，慈力所成就也。</p>
<p><span style="color:#333399">疏中分三（初）约佛释<span lang="EN-US"></span></span></p>
<p><b><span style="color:teal">《解》明上住处，生处，种种庄严。皆是阿弥陀佛、大愿大行称性功德之所成就。故能遍严四种净土，普摄十方三世一切凡圣，令往生也。<span lang="EN-US"></span></span></b></p>
<p>此约佛释。上住处生处，种种庄严，皆弥陀世尊愿行功德之所成就。严有能严所严。大愿乃智慧庄严，大行乃福德庄严。此二为能庄严，称性功德为所庄严。性有三谛。同居乃俗谛性，未见真理故。方便乃真谛性，未达中道故。实报寂光乃中谛性，已破无明故。愿有总别。总则四种弘誓，别则四十八愿，及十八愿等。今以总摄别，则不出四宏。四宏依四谛而发。四谛分四教，则有四教四宏。依愿起行，行亦分四教。今以藏教愿行，庄严同居净土。通教愿行，庄严方便净土。别教愿行，庄严实报净土。圆教愿行，庄严寂光净土。又以前三教则庄严次第四土，以圆教则庄严圆融四土。此二种庄严，必在众生边修，故能普摄十方三世一切凡圣也。今以同居普摄藏教凡圣。以方便普摄通教凡圣。以实报普摄别教凡圣。以寂光普摄圆教凡圣。又以同居摄四教凡夫。以方便摄藏通圣人，及别圆凡夫。实报普摄别圆圣人。寂光唯摄圆教圣人。今以次第四土，普摄次第凡圣。以圆融四土，普摄十方三世一切专称名号，圆融凡圣，令往生净土也。</p>
<p><span style="color:#333399">（二）约生释<span lang="EN-US"></span></span></p>
<p><b><span style="color:teal">《解》复次佛以大愿，作众生多善根之因。以大行，作众生多福德之缘。令信愿持名者，念念成就如是功德。而皆是已成，非今非当。<span lang="EN-US"></span></span></b></p>
<p>上明种种庄严，皆弥陀世尊，愿行功德所成就。然须知众生念佛，全摄佛愿行功德，为己功德。则上之庄严，亦我自心所成就。此则约众生释成就如是功德庄严也。四十八愿，为多善根之因。六度万行，为多福德之缘。佛以此愿行，与众生庄严四种净土。又以此愿行。庄严成一句洪名。是故信愿持名者，全摄佛四土，成我四土。摄佛愿行，为我愿行。故能念念中，圆净四土，圆见三身，圆证三不退，一生成佛也。皆是已成，非今非当者。谓极乐净土，种种庄严。乃我心中弥陀与我早已严成，非待我今成当成也。</p>
<p><span style="color:#333399">（三）约不二释<span lang="EN-US"></span></span></p>
<p><b><span style="color:teal">《解》此则以阿弥种种庄严，作增上本质。带起众生自心种种庄严。全佛即生，全他即自。故曰成就如是功德庄严。<span lang="EN-US"></span></span></b></p>
<p>此段指上佛生二义，作圆融不二义释。弥陀庄严，作增上本质者，与众生作增上缘之本质境也。缘有四种，谓因缘，次第缘，所缘缘，增上缘。增上者，有增上之力用也。境有三种，一性境，二带质境，三独影境。性境有二种，一无本质境。即弥陀大圆镜智，及我等第八识所变身土庄严。又是增上缘也。二有本质境。即前五识，所变之五尘境。带质境，亦有二种。一以心缘心，名真带质。二以心缘色。名似带质，即依经作十六观等也。独影境，亦二种。一无质独影，如缘龟毛兔角等。二有质独影，即依经作观等是。带起自心庄严者，托此增上缘之本质境，变起自心种种庄严。带有二种，一挟带。根本智证真如是。二变带。即变起相分是。夫法不孤起，仗缘方生。自心本具四土庄严，须待外缘而起。今托佛之本质之增上缘，自第八识变起无本质境，前五识变起有本质境，第六识变起似带质境。皆是自变而缘，全佛之本质，带起众生之本质。全佛之带质，起众生之带质。故曰自心种种庄严也。全佛即生者，全佛之本质境，即为众生心中之本质境。全佛带质庄严，即为众生带质庄严。全他即自者，佛乃众生心中之弥陀，我是佛心内之众生，生佛互相摄入。非唯与佛摄入，又能与一切菩萨、一切人民摄入，故曰成就如是不可思议功德庄严也。初别释所受竟。</p>
<p><span style="color:#333399">（戊）二合释能受所受又二（初）约五根五尘明受用（次）约耳根声尘明受用（己）初又二（初）正明（二）结示（庚）今初<span lang="EN-US"></span></span></p>
<p><b><span style="color:teal">《经》又、舍利弗，彼佛国土，常作天乐。黄金为地。昼夜六时、雨天曼陀罗华。其土众生，常以清旦，各以衣祴盛众妙华，供养他方十万亿佛，即以食时还到本国，饭食、经行。<span lang="EN-US"></span></span></b></p>
<p>上叙宝池。此明空中，常作天乐，地上黄金布地。华乐交辉，庄严无比也。天乐异于世乐。天乐乃第一义天之乐，系中道无漏业所成。世乐乃有漏业所成也。极乐净土，上则天然之乐鸣于空，下则黄金庄严于其地。履此金地，不独耳闻天乐，亦且眼见天华。昼夜六时，常雨天曼陀罗等华。日则初中后之昼三时，夜则初中后之晚三时。时时雨华无间。然彼国既无须弥，又无日月。常明不昏，何分昼夜。唯以华开而为昼，华合而为夜也。曼陀罗华者，此云适意华。谓天华妙好，适悦人意也。亦名白华，义含摩诃曼陀罗之大白华，及曼殊沙之红华，摩诃曼殊沙之大红华等四种。从天而下此四华，故曰雨天曼陀罗华。天表第一义谛天，华表住行向地之因位也。其土众生，即以天所雨之华，常以清旦持取供佛。清旦者，六时之一也。衣祴者，盛花之器也。食时晨斋时也。清旦至晨斋时至短，而能供十万亿土诸佛，即还本国。正显净土众生，咸有神足通也。供养佛已，承佛神力饭食。以金银等宝钵，盛百味饮食，随意现前，饭讫自去。而饭后复经行以行道。经行者周匝行绕，循环不断，徜徉自适，调身无滞，调心无逸也。</p>
<p><span style="color:#333399">疏中分二（初）合科意（二）释经文<span lang="EN-US"></span></span></p>
<p><b><span style="color:teal">《解》乐是声尘，地是色尘，华是色香二尘，食是味尘，盛华散华经行是触尘。众生五根对五尘可知。<span lang="EN-US"></span></span></b></p>
<p>此明净土众生，以眼耳鼻舌身之清净五根，受用色声香味触之微妙五尘。五根为能受用，五尘为所受用也。</p>
<p><span style="color:#333399">（二）释经文分四（初）释常作天乐等<span lang="EN-US"></span></span></p>
<p><b><span style="color:teal">《解》常作者，即六时也。黄金为地者，七宝所严地界，体是黄金也。日分初中后，名昼三时。夜分初中后，名夜三时。故云昼夜六时。然彼土依正各有光明，不假日月，安分昼夜，且顺此方假说分际耳。<span lang="EN-US"></span></span></b></p>
<p>常作者，六时无间也。此土五尘，以天为极，故名天乐天衣天食等也。然彼土音乐，非世间天乐可比。无量寿经云，世间帝王以百千音乐，不及转轮圣王。乃至第五天不及第六天上。妓乐音声，辗转相胜，千亿万倍。第六天上，万种乐音。不如无量寿国，诸七宝树，一种音声，而复千亿倍也。所以称天乐者，一随此方凡情，以天为尊故。二者表第一义天之法性乐也。以弥陀国中，随拈一法，皆是佛三身四德，毫无差别也。彼土依正，各有光明，无分昼夜。且顺此方假说耳。</p>
<p><span style="color:#333399">（二）释曼陀罗华等<span lang="EN-US"></span></span></p>
<p><b><span style="color:teal">《解》曼陀罗，此云适意。又云白华。衣祴，是盛华器。众妙华，明非曼陀罗一种。应如妙经四华，表四因位。供养他方佛，表真因会趋极果，果德无不遍也。且据娑婆言十万亿佛。意显生极乐已，还供释迦弥勒，皆不难耳。若阿弥神力所加何远不到哉。<span lang="EN-US"></span></span></b></p>
<p>妙经四华者，经云尔时世尊，入于无量义处三昧。是时雨天曼陀罗华，摩诃曼陀罗华，曼殊沙华，摩诃曼殊沙华，而散佛上。曼陀罗释如上。曼殊沙此云柔软，又云赤。四华、表四因位者表十住、十行、十向、十地，四种真因菩萨位也。以妙华供养他方佛，表真因皆趋向于佛果菩提。言供养他方佛，正表显果德，遍在一切处也。</p>
<p><span style="color:#333399">（三）释即以食时等分三（初）明神足难思<span lang="EN-US"></span></span></p>
<p><b><span style="color:teal">《解》食时，即清旦，故曰即以，明其神足不可思议，不离彼土，常遍十方，不假逾时回还也。<span lang="EN-US"></span></span></b></p>
<p>神足为六通之一，又名如意通。有三种。（一）能到。谓身能飞行，如鸟无碍。移远令近，不往而到。此没彼出，彼没此出。一念能至十方世界。（二）转变。大能作小，小能作大。一能变多，多能变一。（三）圣如意。化现无方，应变不测。此为自力神足，尚不可测。况生西者，仗弥陀之慈力，即以佛之神足而为己之神通，岂可得而思议哉。故能不离本土，常遍十方。不假逾时，而能回还。逾，过也。非过时而还本国也。</p>
<p><span style="color:#333399">（二）明事事无碍<span lang="EN-US"></span></span></p>
<p><b><span style="color:teal">《解》此文显极乐一声一尘、一刹那，乃至跨步弹指，悉与十方三宝贯彻无碍。<span lang="EN-US"></span></span></b></p>
<p>此约理性，显极乐国中，一色一香，一沙一尘，一弹指，一刹那，一举一动，一声一默，无非自心清净真如。故能与十方三宝，贯彻无碍也。前文明神足，乃约事释。今文乃约理显。神足非作意通，乃法性之理，法尔如然也。言一声一尘，即所谓随拈一法也。净土中，随拈一法，皆是究竟清净真如。真如无分别，无分剂，摄尽十方无尽三宝，皆在一法之中。十方三宝，亦是究竟清净真如，亦无分别，亦无分剂，亦能摄尽极乐无尽三宝。一法既尔，法法皆然。故得跨步弹指，互相贯彻无碍。由贯彻无碍，故能不离彼土，常遍十方，供佛还国，不逾食时也。故曰我此道场如帝珠，十方三宝影现中，我身影现三宝前，头面接足归命礼。</p>
<p><span style="color:#333399">（三）明法门甚深<span lang="EN-US"></span></span></p>
<p><b><span style="color:teal">《解》又显在娑婆则浊重恶障，与极乐不隔而隔。生极乐则功德甚深，与娑婆隔而不隔也。<span lang="EN-US"></span></span></b></p>
<p>娑婆浊恶障重，如牢狱，不隔而隔。极乐功德甚深，如天宫，隔而不隔也。</p>
<p><span style="color:#333399">（四）释饭食经行<span lang="EN-US"></span></span></p>
<p><b><span style="color:teal">《解》饭食经行者。念食食至，不假安排。食毕□去，不劳举拭。但经行金地，华乐娱乐，任运进修而已。<span lang="EN-US"></span></span></b></p>
<p>此文明极乐饭食不假安排做作，不劳举拭净洗，无有障道因缘。饭食既毕，但于金地经行，华乐娱乐，胜缘助道，故能一生成佛也。</p>
<p><span style="color:#333399">（庚）二结示<span lang="EN-US"></span></span></p>
<p><b><span style="color:teal">《经》舍利弗，极乐国土成就如是功德庄严。<span lang="EN-US"></span></span></b></p>
<p>总结前文天乐天华等，种种庄严，皆弥陀世尊，愿行功德所成就也。当知净土一门，实为了生死之最妙法门。依之修持而得往生者，不可算数计。昔越国夫人王氏，宋哲宗从父，荆王之妻也。导诸妾婢，专修净业。妾婢有偷懒者，则警策之。懈怠者，则训导之。不明理者，则开示之。后有一婢，无疾而逝。其夕夫人梦婢致谢，幸蒙教训，得生净土矣。夫人曰，西方可至乎。婢曰可，遂导夫人，顷之见一大池，中有莲华，大小间错，或荣或悴。夫人问其故。婢曰，世人修净业者，才发一念，此中便生一华。勤惰不同，荣悴亦异。中有一人，朝服而坐。宝冠璎珞，庄严其身。夫人问曰，何人。婢曰杨杰。又一人亦朝服而坐，又问何人。曰马玗也。两人俱修净业，事具本传。夫人问曰，我当生何处。婢导之行，未多远，即见一华台，金碧辉煌，光明洞然。婢曰，此夫人生处之金台，上品上生也。既觉悲喜交至，更警策精勤。某年过生诞，晨起秉炉焚香，望观音阁而立。诸眷方趣前为寿□之则已立化矣。初约五根五尘明受用竟。</p>
<p><span style="color:#333399">（己）二约耳根声尘明受用。<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">《解》以此方耳根最利，故别就法音广明。其实极乐摄法界机，五尘一一圆妙，出生一切法门也。<span lang="EN-US"></span></span></b></p>
<p>众生五根，各有利钝。如香积国，舌根利，以香饭作佛事。又有以天衣作佛事，乃身根利。娑婆众生耳根最利，故释迦佛以音声作佛事。经云，此方真教体，清净在音闻。是故此经，别就弥陀法音，广明其受用。若如实论，极乐圆摄法界机，五尘皆圆皆妙，皆能出生一切法门。五尘皆能作佛事，非止音声一尘也。<span lang="EN-US"></span></p>
<p><span style="color:#333399">又二初别明（二）总结（庚）初中二（初）化有情声。（二）化无情声。（辛）初又二（初）鸟音法利。（二）征释略显。（壬）今初<span lang="EN-US"></span></span></p>
<p><b><span style="color:teal">《经》复次、舍利弗，彼国常有种种奇妙杂色之鸟，白鹤、孔雀、鹦鹉、舍利、迦陵频伽、共命之鸟。是诸众鸟，昼夜六时出和雅音，其音演畅五根、五力、七菩提分、八圣道分、如是等法。其土众生闻是音已，皆悉念佛、念法、念僧。<span lang="EN-US"></span></span></b></p>
<p>种种奇妙杂色之鸟，多而且美。种种，言非一。奇妙，言异常杂色，言美观。净土鸟实无数，今顺凡情，所常见者，略举六种耳。昼夜六时出和雅音，显诸禽说法无间也。五根即五善根也，谓信、进、念、定、慧之五法，如树有根，不被境风所动。能生圣道，故名为根也。五力者，谓此五法有力，能破五住烦恼也。七菩提分者，即七觉支。由前五根有力，故得七觉支之慧用也。八圣道者，亦名八正道。由前有择法觉，故入正道也。等法二字，等即四念处，四正勤，四如意，十力，四无畏，无量法门也。闻是音已，即能念佛法僧三宝。以其彼鸟圆演三宝功德，闻者即能圆念一体三宝也。念佛即得念不退，念法得行不退，念僧得位不退。圆念三宝，圆证三不退也。</p>
<p><span style="color:#333399">疏中分二（初）释鸟音（二）释法利今初<span lang="EN-US"></span></span></p>
<p><b><span style="color:teal">《解》种种奇妙杂色，言多且美也。下略出六种。舍利，旧云鹙鹭，琦禅师云是春莺，或然。迦陵频伽，此云妙音。未出壳时，音超众鸟。共命，一身两头，识别报同。此二种西域雪山等处有之。皆寄此间爱赏者，言其似而已。六时出音，则知净土不以鸟栖为夜。良以莲华托生之身，本无昏睡，不假夜卧也。</span></b><b><span lang="EN-US" style="color:teal"></span></b></p>
<p>种种，不一之辞也。杂色，言其美观也。净土之鸟，非唯多，而且美。鸟实无量，今顺凡情，所常见者，略出六种。（一）舍利，旧云鹙鹭。琦禅师，即元朝楚石梵琦禅师。俗姓朱，宁波象山人。云是春莺者，西斋诗云，舍利即春莺，修眉漆点睛。或然者，亦未可定也。（二）迦陵频伽，此云妙音。未出壳时，音超众鸟。正法念经云，山谷旷野，其中多有迦陵频伽，出妙音声。若天若人，紧那罗等，无能及者。唯有如来迦陵仙音，遍十方界，方能超诸其上也。（三）共命，亦云命命，亦云生生。梵语耆婆耆婆迦。心识各别，同一报命。释迦，调达，因中曾为此。白鹤，孔雀，鹦鹉，常见可知。此等诸鸟，皆寄此间爱赏者，言其相似，名虽相似，体却不同。十六观经云，如意珠王，涌出金色，微妙光明。其光化为百宝色鸟，和鸣哀雅，常赞念佛念法念僧。如意珠王化生，名虽同，其体迥异。原是弥陀三身四德所成也。</p>
<p><span style="color:#333399">（二）释法利又三（初）释道品又二（初）正释又七（初）四念处<span lang="EN-US"></span></span></p>
<p><b><span style="color:teal">《解》五根等者三十七道品也。所谓四念处，一身念处，二受念处，三心念处，四法念处。<span lang="EN-US"></span></span></b></p>
<p>此明净土诸鸟，演畅之音，即七科道品。非若此土众鸟漫鸣，无意义也。七科道品者，一四念处。念为能观之智，处为所观之境。此有四教之别，今正明藏教念处。以厌离门中，正当用故。良以此念处，能断娑婆爱欲。爱欲不断，难得往生。所谓爱不重，不生娑婆。念不一，不生极乐。喻如乘马先须解缰，开舟先须拔锚。锚不拔，舟岂能开。缰不解，马安得行。爱欲不断焉得往生。念佛人多，往生者少，正为爱欲不断之故也。故佛临涅槃时，阿难问佛，佛在世时，依佛而住。佛灭度后，依何而住。佛答云，依四念处而住。良以众生迷倒，非常计常，非乐计乐，非我计我，不净计净，谓之荣四倒。若持名生西，即可转四倒成四德。净土众生，咸是无量寿，即常德。凡所领受，咸皆是乐，即乐德。俱八大自在我，即我德。无二种生死染，即净德。二乘迷倒，常计无常，乐计非乐，我计无我，净计不净，谓之枯四倒。菩萨迷倒，计亦常亦无常，乃至亦乐亦无乐等，即菩萨二边四倒。九界众生，俱皆迷倒。故佛以四念处为其依止，以破其四倒也。四念处者，（一）观身不净。众生不知此身幻妄，妄生执著。汝爱我心，我恋汝色，恩爱绸缪无有了期。所以轮回六道，生死相续。当知吾人一身，九种不净。（一）种子不净。初受身时，一念爱欲心生，纳想为胎，流爱为种，故种子不净也。（二）受生不净。谓受生时，揽父母赤白二滴，识投其中受生。（三）住处不净。谓在母腹中，生脏之下，熟脏之上。如在尿坑，臭秽不堪。释论云，此身非莲华，亦不由旃檀，粪秽所长养，名住处不净。（四）食啖不净。在母胎中，唯食母血。（五）初生不净。十月满足，从尿道出。血衣同下，臭秽狼藉。（六）外相不净。是身从头至足，纯是秽物。九孔常流不净，双眼流泪，耳出结聍，鼻中流洟，口出涎吐，大小便道，常出尿屎。及诸毛孔，汗流不净。如是不净，充遍于身。是名外相不净。（七）自性不净。此身根本从秽业生，托于秽物长养。其性质自尔不净，不可更变。无论饰以美丽衣服，涂以众妙花粉，浴以最胜香水，食以上等肴膳。而经宿之间，皆变成不净。是名自性不净。（八）举体不净。薄皮之内，脓血遍满。屎尿盈腹，蛆虫遍体。（九）究竟不净。一俟业尽报终，死尸臭秽，更为狼藉不净。若焚之于火，则爆烈烟臭。薪尽形灭，同于灰尘。若捐弃于地，则猪拖狗扯，骨肉纵横。或入冢间，则日久腐败，终归磨灭。若投之于水，则膨胀烂坏，为水虫所食。一切身中，人身最为不净。常作如是观，能断娑婆贪爱，能成净业。为修净业者，厌离门之最妙方便。此为四念处中之身念处也。（二）观受是苦。凡有所受，咸皆是苦。受以领纳为义，有内受、外受、内外受。缘内、名内受。缘外、名外受。缘内外、名内外受。又意根受，名内受。五根受，名外受。六根受名内外受。又一一根有苦受，乐受，不苦不乐受。于顺境生乐受，于违境生苦受，于不顺不违境，生不苦不乐受。当观乐受是坏苦，生灭无常故。苦受是苦苦，逼迫身心故。不苦不乐受，是行苦，念念迁流故。此名受念处也。（三）观心无常。心谓心王。心王不住，体性流动。若粗若细，若内若外，贪嗔痴等分，皆悉无常。此名心念处。（四）观法无我。法谓规则。有善法，恶法，无记法。人皆约法计我，我能行善，行恶，行无记。若于心王计我，已属心念处摄。若于心数计我，从九心数，一切善数，恶数，通大地数，并属行阴、法念处摄。此等法中，求我决不可得。如龟毛兔角，但有假名，决无实体。若善法是我，恶法应无我。若恶法是我，善法应无我。若无记是我，无记不能起业，但为因等起。因此无记，起善起恶。善恶业尚非是我，因等起，何得是我。当知无有我，但是行阴。然行阴亦非我，所谓四大本空，五阴非有，我身当在何处。无我我所，故曰观法无我。此名法念处。此观娑婆浊秽念处，以启娑婆厌离门。次观净土清净四念处，能启极乐欣求门。一、身念处。观净土之身，究竟清净，以对娑婆九种不净。发菩提心，为种子清净。投于七宝莲胎，为受生清净。端坐莲台之上，为住处清净。禅悦法喜，为食啖清净。华开见佛，为初生清净。三十二相，紫磨金身，为外相清净。莲华托质之身，为自性清净。清虚之体，为举身清净。一生成佛，为究竟清净。二、受念处。净土之受，纯是不思议乐受。谓六根受于六尘，皆得无量福德智慧三昧辩才。三、心念处。观净土之心，唯是真常。无贪爱，无嗔恚，无愚痴。既无三毒，则唯一平等真常之心。四法念处。观法有我，净土五阴皆具八大自在我。此名净土之清净四念处也。</p>
<p><span style="color:#333399">（二）四正勤<span lang="EN-US"></span></span></p>
<p><b><span style="color:teal">《解》四正勤。一已生恶法令断，二未生恶法令不生。三未生善法令生，四已生善法令增长。<span lang="EN-US"></span></span></b></p>
<p>正勤者，谓精进为体。异外道勤，故名正勤。已生恶法令断者，谓未修净业以前，不明佛理，造十恶业。今既修净业，应断以前所作之恶业。所谓过去种种，喻如昨日死。未生恶令不生者，谓修净业者，应防未生恶于未然，使其不生。如预先防备堤塘之溃流。此二句劝行人诸恶莫作。未生善法令生者，未生善法，即六度等善法。谓修净业者，以持名为正行，以六度等为助行。正助兼资，方可到清凉池。已生善法，令增长者。谓六度等法，既已生，常令增长，使不退堕。此二句劝行人，众善奉行。若论净土正勤者，一句佛号，心心不舍，念念不忘，无有间断，即正勤也。</p>
<p><span style="color:#333399">（三）四如意足<span lang="EN-US"></span></span></p>
<p><b><span style="color:teal">《解》四如意足。一欲如意足，二精进如意足，三心如意足，四思惟如意足。<span lang="EN-US"></span></span></b></p>
<p>如意足者，所愿皆遂之谓也。亦名四神足，谓修此四法，能得神通故。欲如意足者，谓厌离娑婆苦，欣求极乐，谓将来决满所愿故。精进如意足者，谓精而不杂，进而不退。修净业者，不可一日曝之，十日寒之。时刻不忘，精进不退。心如意足者，亦名念如意足。执持洪名，须念兹在兹。如鸡抱卵，如猫捕鼠，念念不忘。思惟如意足者，谓收摄六根，自念自照。或观此能念之心，所念之佛，当体了不可得。虽了不可得，而能所历然。虽历然而仍了不可得。制心一处，使不外驰。即思惟如意足，亦名慧如意足也。若论净土如意足，欣求极乐，即欲如意。直进不退，即精进。念不驰散，即心如意。句句分明，即思惟如意也。</p>
<p><span style="color:#333399">（四）五根<span lang="EN-US"></span></span></p>
<p><b><span style="color:teal">《解》五根者。信正道及助道法，名信根。行正道及诸助道善法，勤求不息，名精进根。念正道及诸助道善法，更无他念，名念根。摄心在正道及诸助道善法中，相应不散，名定根。为正道及诸助道善法，观于苦等四谛，名慧根。<span lang="EN-US"></span></span></b></p>
<p>信者，谓于谛理，深忍欲乐。信而有根，则不被境风所动。正道者，即持名妙行也。持名一法，乃出生死，到涅槃之要道，故名正道。助道者，谓六度等法，乃资助正行之道，故名助道。信此二法，能令行人，得生净土，名信根。修行正道，及助道善法，勇猛精进，勤求不息，名精进根。自心中但有念佛之想，作功德之想，出此之外，别无他念，故名念根。收摄自心，在于正道，及六度等善法中。使二法相应不散，名定根。观苦等四谛，名慧根者。谓十六行观也。前四念处，总具四谛。此别显四谛。何为总具，谓所观身受心法，为苦谛。能观之不净、苦、无常、无我，即道谛。四倒即集谛。四倒不起，即灭谛。何谓别显四谛，各显四观，四四则成十六行观也。又以正助二道，观察娑婆只有苦集二谛。集为招苦之因，苦为集所感之果。生死苦果为苦谛，结业烦恼为集谛。极乐但有二谛，执持圣号为道谛，无二死苦为灭谛。总之定心在道，正慧观察，名慧根也。</p>
<p><span style="color:#333399">（五）五力<span lang="EN-US"></span></span></p>
<p><b><span style="color:teal">《解》五力者。信根增长，能破疑惑，破诸邪信，及破烦恼，名信力。精进根增长，破种种身心懈怠，成办出世大事，名精进力。念根增长，破诸邪念，成就一切出世正念功德，名念力。定根增长，能破乱想。发诸事理禅定，名定力。慧根增长，能遮通别诸惑，发真无漏，名慧力。<span lang="EN-US"></span></span></b></p>
<p>五力者，谓五根增长，具有大力，境扰不乱，能破五障，故云力也。信根增长等者，谓念佛念至信根有力，即能生净信，离四倒，故能破烦恼也。精进根增长者，谓念佛念至精进根得力，即能破诸懈怠。身精进，破身懈怠。口精进，破口懈怠。意精进，破意懈怠。三业既已精进，则能成办出世大事也。念根增长者，谓念佛念至念根得力，即能破四倒之邪念，成就出世不净智，及苦智等四智功能德用也。定根增长者，谓持名持至定根有力，能破欲界乱想，发得世间事禅。或得八定，觉知身心轻安，身心适悦。或觉自身有绵绵之乐，美妙莫喻。或觉身心空寂，如净水无波。或觉身冷身热等等静境。行者于此，切不可生喜乐心。所谓不著圣心，名善境界。若著圣解，即受群邪。乃至或发出世间理禅，即六妙门，十六特胜等，皆不以为喜，即定力也。慧根增长者，能遮见思之通惑。通惑者，三乘同断故，名通也。亦能遮尘沙无明之别惑。别惑者，谓菩萨独断，二乘不断，故名别也。发真无漏者，发真谛无漏智慧也。</p>
<p><span style="color:#333399">（六）七菩提分<span lang="EN-US"></span></span></p>
<p><b><span style="color:teal">《解》七菩提分，亦名七觉分。智慧观诸法时，善能简别真伪，不谬取诸虚伪法，名择法觉分。精进修诸道法时，善能觉了，不谬行于无益苦行，常勤心在真法中行，名精进觉分。若心得法喜，善能觉了此喜，不依颠倒之法而喜，住真法喜，名喜觉分。若断除诸见烦恼之时，善能觉了，除诸虚伪，不损真正善根，名除觉分。若舍所见念著境时，善能觉了，所舍之境，虚伪不实，永不追忆，名舍觉分。若发诸禅定之时，善能觉了，诸禅虚假，不生爱见妄想，名定觉分。若修出世道时，善能觉了，常使定慧均平。或心沉没，当念用择法，精进，喜，三觉分以察起之。或心浮动，当念用除，舍，定，三觉分，以摄持之。调和适中，名念觉分。<span lang="EN-US"></span></span></b></p>
<p>七菩提分者。梵语菩提，此云觉道。以此道，觉其定慧均等，故名觉道也。亦名七觉分者，谓前文发真无漏智，念念不离此七分。七分随宜而用。故又名七觉分也。智慧观诸法等者，诸法即五蕴等，真法伪法也。与无漏智相应，名真法。不相应名伪法。又因缘生法，虚而不真，名伪法。一句洪名，直下真而无妄，名真法。于伪法不生取著，以真法为归宿，如是鉴别不谬，故名择法觉分。精进修诸法等者，道法即四教道品。若与无漏智相应，名有益真法。若不相应，即无益苦行。无益苦行者，即持牛狗戒等是也。在真法中行者，真法指正助二法，乃出生死之真法，故曰真法。若心得法喜等者，念佛念至喜境现前，此喜若与无漏智相应，名真法喜。然此喜力不可著，若与四倒相应，即颠倒之喜。能知正理，不随倒法生喜，故名住真法喜。断除诸见烦恼者，即断除身边等单四见，复四见，百八见等见惑也。亦可该括，五住地惑。真正善根即无漏智也。舍所见念著境者，谓所见所念所著之境，即见惑所取身相我相等也。虚伪不实者，此境本无，因念著故似有，为意识所变影相，故曰不实。若发诸禅者，即四禅八定乃世间禅，故曰虚假。不生爱见妄想者，爱即思惑，见即见惑。皆是虚妄想相，故名妄想。若修出世道时等者，此七科道品，乃出三界道品。行人用功时，若心沉没，即定过于慧。则用择、喜、进、三支。察而起之。若心浮动，即慧过于定。宜用除、舍、定、三支，摄而伏之。调和适中者，使定慧均平，寂而照，照而寂，寂照不二，即可发真无漏智也。</p>
<p><span style="color:#333399">（七）八圣道分<span lang="EN-US"></span></span></p>
<p><b><span style="color:teal">《解》八圣道分，亦名八正道分。修无漏行观，见四谛分明，名正见。以无漏心相应思惟动发觉知筹量，为令增长入大涅槃，名正思惟。以无漏慧，除四邪命。摄诸口业，住一切正语中，名正语。以无漏慧，除身一切邪业，住清净正身业中，名正业。以无漏慧，通除三业中五种邪命，住清净正命中，名正命。以无漏慧相应勤精进修涅槃道，名正精进。以无漏慧相应念正道及助道法，名正念。以无漏慧相应入定，名正定。<span lang="EN-US"></span></span></b></p>
<p>八圣道者，谓此八法，乃圣人所修之道。亦名八正道分，无量圣法，不依偏邪，故名正。通至涅槃，故言道。无漏行观者，即苦集灭道，十六行观。修此观，可以破有漏之惑染，故名无漏。又众生六根，漏于六尘。修此行观，六根收摄，不漏六尘，故名无漏。慧眼分明，故名正见。以无漏心相应等者，无漏心，即四谛智，总名为一切智心。思惟动发者，动发四谛观，觉知筹量，四谛之境，为令四智增长，断惑证真也。以无漏慧，除四邪命等者。四邪命，即四邪命食。（一）方口食。谓曲媚豪势，通使四方。（二）维口食。谓种种咒术，卜算吉凶。（三）仰口食。谓仰观星宿，以自活命。（四）下口食。种植田园，和合汤药。以此四邪心求利，以活身命，故曰邪命。离此四邪，专行乞食，真语实语，摄诸口业，住于正语也。以无漏慧除身一切邪业等者，谓尚无不杀不盗不淫，何况而有杀盗淫业，故曰清净正身业也。以无漏慧通除等者，上二别除身口，此则通除三业。以五邪命，通三业故。以无漏慧除，故曰清净正命也。以无漏慧相应勤精进等者，谓修精进行时，无我之慧现前，令我执不起，名涅槃道正精进也。以无漏慧相应，念正道等者。谓行正道助道，总以无漏慧为正念也。以无漏慧相应入定等者，谓入定之前，先举无漏慧，以发无漏定也。初正释道品竟。</p>
<p><span style="color:#333399">（二）料简又二（初）料简四教<span lang="EN-US"></span></span></p>
<p><b><span style="color:teal">《解》此等道品，依生灭四谛而修，即藏教道品。依无生四谛而修，即通教道品。依无量四谛而修，即别教道品。依无作四谛而修，即圆教道品。<span lang="EN-US"></span></span></b></p>
<p>此等道品者，总指前文七科道品也。道品者，修道之品，即四谛中道谛也。四谛有四教之不同。夫法尚无一云何有四。乃如来利他妙智，因病设药也。若见思病重，为说藏教。藏教者，三藏教也。四阿含为经藏，毗尼为律藏，阿毗昙为论藏。经律论三，各含一切文理，故名藏教也。此教诠生灭四谛，诠思议十二因缘，亦诠事六度。生灭四谛者，苦则生、异、灭、三相迁移，集则贪、嗔、痴、等分，四心流动，道则对治易夺，灭则灭有还无。净土众生，亦复如是，若小乘种先熟者，则闻生灭四谛，秉生灭道品，自属藏教。故曰依生灭四谛而修，即藏教道品也。若见思病轻，为说通教。通者，同也。谓三人同以无言说道，体法入空，故名同也。又通者，通前通后，钝根通前藏教，利根通后别圆。故名为通。此教诠无生四谛，诠思议不生灭十二因缘，亦诠理六度。无生四谛者，四谛与三藏无异。但以根利，了知如幻。故苦无逼迫相，集无和合相，道不二相，灭无生相。四谛虽异，而无生理同，故曰无生四谛。净土众生，若是通教机，则闻无生四谛，秉无生道品，故曰依无生四谛而起修，即无生道品也。若无明病重，为说别教。别者各别不同也。谓教、理、智、断、行、位、因、果，别前藏通，别后圆教，故名别也。此教诠无量四谛，不思议生灭十二因缘，亦诠不思议六度，乃至圆入别三谛等。无量四谛者，苦有无量相，十法界不同故。集有无量相，五住烦恼不同故。道有无量相，恒沙佛法不同故。灭有无量相，诸波罗蜜不同故。四谛皆无量，故曰无量四谛也。净土众生，若是别教机，则闻无量四谛，秉无量道品，故曰依无量四谛而起修，即别教道品也。若无明病轻，为说圆教。圆教者，谓圆妙、圆满、圆足、圆顿，乃至教理智断行位因果，一一皆圆，故名圆教也。此教诠无作四谛，不思议不生灭十二因缘，亦诠称性六度十度。无作四谛者，四谛皆实相。实相之理，如天而然，不假造作，故曰无作。苦谛则阴入皆如，无苦可舍。集谛则无明尘劳，即是菩提，无集可断。道谛则边邪皆中正，无道可修。灭谛则生死即涅槃，无灭可证。若净土众生，是圆教机，定闻无作四谛，秉无作道品，故曰依无作四谛而起修，即圆道品也。然此四教，乃智者大师，妙悟一境三谛，依此而起两种四教，通别五时。四教四谛，乃化法四教中，所诠之理体也。</p>
<p><span style="color:#333399">（二）料简四土<span lang="EN-US"></span></span></p>
<p><b><span style="color:teal">《解》藏道品名半字法门，净土浊轻，似不必用。为小种先熟者，或暂用之。通道品名大乘初门，三乘共禀，同居净土多说之。别道品名独菩萨法，同居、方便净土多说之。圆道品名无上佛法，有利根者，于四净土皆得闻也。<span lang="EN-US"></span></span></b></p>
<p>半字法门者，喻小乘偏理，而不圆满也。净土浊轻者，净土本无浊，因娑婆之浊众生生彼国，故有浊轻之言也。似不必用者，若为小乘种先熟，则暂用。若无小乘种，则不必常用也。大乘初门者，别圆二教之初门也。同居净土多说者，同居众生，尚具见思惑。通道品，以空为体。真空能破见思，故多说无生道品也。独菩萨法者，唯菩萨所行也。同居方便多说者。上二土不用也。圆道品，四土皆闻者，四土圆融故，故是极乐宗旨也。如是同居具该四教，方便但别圆，实报唯圆教。释七科道品竟。</p>
<p><span style="color:#333399">（二）释等法<span lang="EN-US"></span></span></p>
<p><b><span style="color:teal">《解》如是等法者。等前念处、正勤、如意足，等余四摄、六度、十力、无畏，无量法门也。三十七品，收法虽尽。而机缘不等，作种种开合，名义不同，随所欲闻，无不演畅。故令闻者念三宝，发菩提心，伏灭烦恼也。<span lang="EN-US"></span></span></b></p>
<p>四摄者，（一）布施摄。乐财者，以财施。乐法者，以法施。（二）爱语摄。以软语随顺语，安慰一切众生。（三）利行摄。随于诸众生有利益之行而摄化之。（四）同事摄。和光同事，随类应身，令得沾益。以此四摄，摄取众生也。六度者，布施度悭贪，持戒度毁犯，忍辱度嗔恚，精进度懈怠，禅定度散乱，智慧度愚痴，六度所以度六弊也。十力者，如来十种智力也。（一）是处非处力，知诸众生，因缘果报。如作善业，能得乐报，名是处。若以恶业，望于乐报，则名非处。（二）业智力，知众生无量诸业。（三）定智力，知诸众生，诸禅三昧。（四）根智力，知诸众生，根性上下。（五）欲智力，知诸众生，种种欲乐。（六）界智力，知世间众生，种种界分。（七）至处智力，知一切道所证至处相。（八）宿命智力，知千万生，姓名苦乐寿夭等。（九）天眼智力，见众生往来生死，及其处所，并色相，洞然分明。（十）漏尽智力，自知我身已尽，不受后生，亦知他人漏尽不尽。四无畏者，（一）一切智无畏。谓于一切诸法，尽知尽见。（二）漏尽无畏。谓佛五住究竟，二死永亡。（三）说障道无畏。谓于障道之法，能知能说。（四）说苦尽道无畏。谓于尽苦之道。能知能说。诸佛具此四种大无畏精神，故于众说法，无所恐惧。故佛说法，名无所畏也。四摄六度等，义通四教。若言六度等法，皆从因缘和合而生，因缘别离而灭。缘生缘灭，藏教义也。知六度是缘生诸法，而当体即空，通教义也。六度等法，各各差别，一一无量，别教义也。六度等法，称法界性，一一法界圆融，圆教义也。机缘不等者，四教四机，四悉为缘，故曰不等也。种种开合名义不同者，若藏教机，则开生灭道品。及四摄六度等，无量法门。若通教机，则开无生道品。及四摄六度等，无量法门。别圆亦然。演畅者名开，不演名合。又若是好广机缘，则广演三十七道品，成无量法门。若是好略机缘，则合演道品成六度四摄等，名亦不同。随名显义，义亦有异。总之随所欲闻，无不演畅，曲尽其宜，无方大用。故令闻者，圆念三宝，圆发三心，圆断三惑也。</p>
<p><span style="color:#333399">（三）释念三宝二（初）正明<span lang="EN-US"></span></span></p>
<p><b><span style="color:teal">《解》灼见慈威不可思议，故念佛。法喜入心法味充足，故念法。同闻共禀，一心修证，故念僧。<span lang="EN-US"></span></span></b></p>
<p>灼见者，往生净土，亲见弥陀三身也。慈威者，佛之折摄二门也。众生刚强难化者，则用威德折伏之。众生根性柔和者，则以慈爱摄受之。威如父之严，慈如母之爱也。不可思议故念佛等者，若藏通机，灼见弥陀应化，慈威不可思议，故念佛。闻藏通道品，法喜入心，真谛法味充足，故念法。与藏通圣贤同闻共禀，同居土中，一心修证，故念僧。若别圆机，灼见弥陀报法二身，慈威不可思议，故念佛。闻别圆道品，法喜入心。俗中二谛，法味充足。故念法。与别圆圣贤，同闻共禀。方便实报土中，一心修证。故念僧。此念别相三宝也。</p>
<p><span style="color:#333399">（二）料简<span lang="EN-US"></span></span></p>
<p><b><span style="color:teal">《解》能念即三观。所念三宝，有别相、一体，及四教意义，三谛权实之不同。如上料简道品，应知。<span lang="EN-US"></span></span></b></p>
<p>能念即三观者，谓藏教析空，通教体空，别教次第，圆教一心，此简能念也。所念三宝等者，谓三宝有住持三宝，别相三宝，一体三宝，四教三宝，三谛三宝，权实三宝等不同。如上文以四教四土，料简道品应可知。住持三宝者，雕铸塑画，名佛宝。黄卷赤轴，名法宝。比丘五众和合无争，名僧宝。别相三宝者，略有二义。一者三宝自别，则以常身尊特示现不同，名为佛宝。教行理果，为门不同，名为法宝。四教圣贤，阶位不同，名为僧宝。二者三宝大小乘别，法报应化，为四教佛宝。教理智断，为四教法宝。三乘圣贤，为四教僧宝。藏教乃小乘，通别圆是大乘，故名大小乘别也。一体三宝者，性体灵觉，照了诸法，名佛宝。恒沙性德，皆可轨持，名法宝。性相不二，理智和合，为僧宝。然住持、别相，是相。一体是性。相即是性中之相，性即是相中之性。由别相三宝，显自心一体三宝。由一体三宝而证究竟三宝也。四教意义者，别相一体，各分四教。别相见上。一体者，以能观之智，为佛宝。以所观之理为法宝。能所和合为僧宝。意者，一体也。义者，别相也。三谛者，藏通乃真谛三宝。别教次第三谛三宝，次第隔历，又名俗谛三宝。圆教乃一心三谛三宝，一心圆融，又名中谛三宝。权实者，前三教是权，圆教是实。别相是权，一体是实。前三教一体，总为权。唯圆教一体，乃是实也。更简四土者，同居具一切，方便简藏通，实报简别教，寂光简别相，无念无证，无三无一，复能普现一切也。此简所念。经文初，鸟音法利竟。</p>
<p><span style="color:#333399">（壬）一征释略显<span lang="EN-US"></span></span></p>
<p><b><span style="color:teal">《经》舍利弗，汝勿谓此鸟实是罪报所生。所以者何。彼佛国土、无三恶道。舍利弗，其佛国土尚无恶道之名，何况有实。是诸众鸟，皆是阿弥陀佛欲令法音宣流，变化所作。<span lang="EN-US"></span></span></b></p>
<p>佛恐众生疑净土，何故有畜生，不符法藏比丘之本愿。因呼名而告之曰，汝等勿以为此极乐诸鸟，实是罪业恶报所生。所以者何，彼国实无恶道，亦且无恶道之名，安有恶道之实。然今所有众鸟，乃彼佛愿力，欲令佛化普及，法音周遍，得四悉利益。故以神通变化众鸟，演畅妙音以说法，非同畜类凡禽及天鸟也。法藏愿云，我作佛时，刹中无有饿鬼畜生以至蜎蠕。又云，我刹中人，皆不闻不善之名，何况实有。不得是愿，终不成佛。故知净土实无恶道也。若此土恶道众生，宿种成熟，能生彼国，皆成善人。女人亦成男子矣。若约自性者，本无贪嗔痴，是无三恶道义。本具如幻法门，是变化所作义。</p>
<p><span style="color:#333399">疏中分三（初）问答破疑<span lang="EN-US"></span></span></p>
<p><b><span style="color:teal">《解》征释可知。问，白鹤等，非恶道名耶。答，既非罪报，则一一名字，皆诠如来究竟功德，所谓究竟白鹤等，无非性德美称，岂恶名哉。<span lang="EN-US"></span></span></b></p>
<p>此问答释恶名之余疑。夫极乐众鸟，佛力所化，无实报体。此义显了易明。然所疑者，既有白鹤等称，何谓无恶道之名。故难问曰，白鹤孔雀等名词，岂非恶道之名耶。答，诸鸟之身，既非罪报所致，当是善报所化。即其名字，当非恶假名，乃善假名也。善名是解脱，即究竟假名功德。善报是智慧，即究竟五阴功德。是即如来福智二种庄严。故曰一一名字，皆诠如来究竟功德也。言究竟者，智断圆满，证穷惑尽。十界性功德，彻底显发。所谓究竟白鹤，究竟舍利，究竟蛣蜣也。无非性德美称者，三千诸法，咸是理性本具之功能德用，故曰性德。佛是修德圆满，性德全彰。即性具白鹤等名，而为果地所化诸鸟之名，无非性德全体所现之妙用。以德彰名，故曰美称。若浊世之鸟，但以恶业，感此恶名，全昧性德。当与极乐弥陀神通所化之鸟，判然不同。故曰岂恶名哉。</p>
<p><span style="color:#333399">（二）问答显益<span lang="EN-US"></span></span></p>
<p><b><span style="color:teal">《解》问，化作众鸟何义。答，有四悉檀因缘。凡情喜此诸鸟，顺情而化，令欢喜故。鸟尚说法，令闻生善故。不于鸟起下劣想，对治分别心故。鸟即弥陀，令悟法身平等，无不具，无不造故。<span lang="EN-US"></span></span></b></p>
<p>此问答显化鸟说法，具四悉之益。初问，弥陀既有愿力神通。何不直令众生断惑证道。而须化鸟说法，以摄化群生，是有何义。次答、为令众生得四悉檀利益故。悉，遍也。梵语檀那，此云施。谓以此四法，遍施一切众生也。唯此经悉檀，迥异他经。他经具四教四悉，此纯圆教四悉，俱诠第一义谛。言凡情者，带业往生，未断惑之有情凡夫也。以识情故，喜观诸鸟。弥陀顺其情而化之，令众生睹而闻者，得欢喜益也。鸟是动物，尚解说法。人为万物之灵，胡可不如鸟乎。于是闻之，益加精进，令得生善益也。知鸟能说法，作善友想。人鸟平等，不于诸鸟起下劣分别之心，令得破恶益也。若知鸟即弥陀法界藏身。闻其说法，即悟入法界藏身。生佛平等，无一法不具，无一法不造，是即第一义悉檀入理益也。</p>
<p><span style="color:#333399">（三）点示标指<span lang="EN-US"></span></span></p>
<p><b><span style="color:teal">《解》此中显微风树网等音，及一切依正假实。当体即是阿弥陀佛三身四德，毫无差别也。<span lang="EN-US"></span></span></b></p>
<p>科云标指者，言此文乃标月之指，直指法界之语也。法界，即当人之自性。此中等者，言此经依报妙文中所明，微风是触尘。树网乃色、香、味、三尘。音即声尘。假为假法，即法尘。实为实法，即前五尘之总也。彼六尘境，随拈一法，当体便是弥陀三身四德。尘尘无变，法法无缚，即法身常、乐、二德。不与染法相应，即报身净德。应用自在，即化身我德。一即三，三即一。全与法界藏身，毫无差别。既是弥陀三身四德，亦即众生三身四德，亦即我心三身四德。心佛及众生，是三无差别。故为圆融法界也。</p>
<p><span style="color:#333399">（辛）二化无情声<span lang="EN-US"></span></span></p>
<p><b><span style="color:teal">《经》舍利弗，彼佛国土，微风吹动诸宝行树、及宝罗网，出微妙音，譬如百千种乐同时俱作。闻是音者，自然皆生念佛念法念僧之心。<span lang="EN-US"></span></span></b></p>
<p>此段显弥陀化无情说法。彼国和风融融，无淅沥浊暴之声，故曰微风。吹动树网，出和雅微妙之法音，胜于百千种之乐器，同时奏作之音。乐有百千种者，以少况多。极言树网所出之音，尽美尽善。极人天之乐，所不能及也。其所出之音，不言根力道品者，省文耳。乐音是法音，随所乐闻之法门，即便得闻，故令闻者念三宝也。善会者，即此土无情之物，亦说法。如击竹悟道，观华见性是也。复次须知自性理智交融，便是风树和鸣。百千种乐，非风作，非树作，吾人心作耳。故宝楼宝池，虽为悦目之玩，实非惑荡之色。能达风树妙音，唯心无境。其音入耳，无不妙谛。故能念三宝也。</p>
<p><span style="color:#333399">疏中分二（初）明念三宝因缘<span lang="EN-US"></span></span></p>
<p><b><span style="color:teal">《解》情与无情，同宣妙法。四教道品，无量法门。同时演说，随类各解。能令闻者，念三宝也。<span lang="EN-US"></span></span></b></p>
<p>有情，指弥陀圣众与化鸟。无情，指行树罗网，风吹妙音。极乐国土，有情之海众化鸟，无情之风动树网。尽是弥陀之妙体，全吐广长之舌相。而一音妙宣，随类各解。或闻藏教生灭道品，或通教无生道品，或别教无量道品，或圆教无作道品。乃至八万四千陀罗尼无量法门，无不随机乐闻，随类各施。能令闻者，咸悟一体三宝，念自性佛法僧也。</p>
<p><span style="color:#333399">（二）明念三宝四益<span lang="EN-US"></span></span></p>
<p><b><span style="color:teal">《解》念三宝，是从悉檀获益。凡夫创闻，大踊遍身，是欢喜益。与三宝气分交接，必能发菩提心，是生善益。由此伏灭烦恼，是破恶益。证悟一体三宝，是入理益也。初别明竟。<span lang="EN-US"></span></span></b></p>
<p>此释念三宝获四益也。三宝，是所念。行人净心为能念。即从住持三宝，而亲证一体三宝，圆获四益，故曰是从悉檀获益。此总标也。凡夫下，别释四益之相。凡夫有二，心心念弥陀，念念息幻尘，是观行外凡。粗垢先除，六根清净，是相似内凡。创闻佛性之理，得未曾有。自然踊跃，满身欢喜。是世界悉檀欢喜益。从别初地，圆初住，证入圣位，豁破根本无明，与自心一真理性相契，三宝之气分交接。从是三菩提心圆发，三谛善生，是为人悉檀生善益。由此无明烦恼分伏分断，此约断德言，即是对治悉檀破恶益。证悟自性实相觉慧之法宝，即般若德，报身。证悟自性本觉理体之佛宝，即法身德，法性身。证悟自性理智不二之僧宝，即解脱德，应化身。此约智德，名第一义悉檀入理益也。</p>
<p><span style="color:#333399">（庚）二总结<span lang="EN-US"></span></span></p>
<p><b><span style="color:teal">《经》舍利弗，其佛国土成就如是功德庄严。<span lang="EN-US"></span></span></b></p>
<p>总结上化禽风树二种庄严，皆是佛因地福慧之所成也。</p>
<p><span style="color:#333399">疏中分二（初）正明唯心妙境<span lang="EN-US"></span></span></p>
<p><b><span style="color:teal">《解》重重结示，令深信一切庄严，皆导师愿行所成，种智所现。皆吾人净业所感，唯识所变。佛心生心，互为影质。如众灯明，各遍似一。全理成事，全事即理。全性起修，全修在性。亦可深长思矣。<span lang="EN-US"></span></span></b></p>
<p>上来佛已三番结示，故曰重重。令深信者，藏通信偏空，别信但中，皆浅而不深。圆教信事理圆融，依正事事无碍，乃为深也。一切庄严者，四土依正所有庄严也。导师指弥陀即往昔为法藏时，发四十八大愿，及福慧之妙行，圆具愿行之因，果成四土庄严也。种智所现者，至证弥陀佛果，成一切种智，为能现。一切庄严，为所现也。此明极乐庄严，是佛心中相分所变庄严，全相分庄严即佛心也。皆吾人净业所感者，以吾人念佛净业，为能感之因。生于极乐，受用四土庄严，为所感之果。而此果即行人唯识所变相分庄严，全庄严乃众生心也。佛心生心，互为影质者。亦可云佛境生境，互为影质。全境即心，心境不二。此谓佛之庄严为本质境，却在众生心中为独影境。众生庄严为本质境，又在佛心内为独影境。佛是众生心中之弥陀，名自性弥陀。众生乃佛心内之人民，唤作自性众生。故曰，自性众生誓愿度，乃至自性佛道誓愿成。一人如是，众多亦然。随拈一尘一法，皆是此境。法尔如是，非关造作。四土皆然，非但实报也。如众灯下，更以喻明。众灯之光各遍各明，喻佛心生心共变四土庄严。各人各庄严，俱能周遍。众灯之光，各遍一室。却似一光而不分，却是各灯各明。喻佛心生心共变四土各各庄严。却是同业同相而不隔，似难分析。但如同一水，天见为琉璃，人见为水，鬼见为火，即同业同相而现别业别相。故唯心庄严事事无碍也。即心具之理，成庄严之事，全心成境，故曰全理成事。即庄严之事，成唯心之理，全境即心，故曰全事即理。盖以性具庄严，随行愿净缘之薰，而起修德清净庄严。修无别修，全修显性。虽显修德庄严，而仍是心性中本具，不出心外。乃性无别性，全修即性也。如全水成波，全波即水，不二而二。在理为性，在事为修，如说波水二也。二而不二，理事无殊，性修一体。如波水虽二，湿性是一也。亦可深长思者，言于此微妙难解之理，须深长思维，谛心研究，方堪领悟。非邪智浅识可知也。</p>
<p><span style="color:#333399">（二）诃破愚迷<span lang="EN-US"></span></span></p>
<p><b><span style="color:teal">《解》奈何离此净土，别谭唯心净土，甘堕鼠即鸟空之诮也哉。初依报妙竟。<span lang="EN-US"></span></span></b></p>
<p>斥叹执理废事之失，故曰奈何。鼠即，言鼠鸣作唧唧声。譬废事土，别谈唯心净土。离土谈心，是缘影妄想。纵言即心，但有即名而无即义。盖不了即事之理，即心之土。而别离十万亿刹净土弥陀之外，唯执缘影妄想，而为唯心净土，自性弥陀，只可类于鼠即之谭也。鸟空者，鸟鸣作空空之声。譬谈空者，但知顽空偏空，而不达真空第一义空。于是但执唯心自性，则云净土不须生，弥陀毋劳念，目空一切。宁知真空不空，不碍妙有。故心心望生极乐，而了生无所生。口口称念弥陀，而了念无所念。生无所生，却无生而无不生，自当真实求生。念无所念，却无念而无不念，自应认真称念。是谓即有生证无生，即有念证无念也。彼执空废有，但类鸟之空空然。即心唯性，但如鼠之唧唧然。甘堕人之讥诮，奚足语是哉。初依报妙竟。</p>
<p><span style="color:#333399">（丙）二正报妙二（初）征释名号（二）别释主伴（丁）初分二（初）征<span lang="EN-US"></span></span></p>
<p><b><span style="color:teal">《经》舍利弗，于汝意云何，彼佛何故号阿弥陀。<span lang="EN-US"></span></span></b></p>
<p>上来所明依报之殊胜，俱依正报而有，故次说正报。特呼舍利弗名而审问之。于汝意云何，是征起。验其解否。盖虽知彼佛之名，未达弥陀之义。且弥陀乃一经正报之主，故须征问。欲其注意而深信也。</p>
<p><b><span style="color:teal">《解》此经的示持名妙行，故特征释名号。欲人深信万德洪名，不可思议，一心执持，无复疑贰也。<span lang="EN-US"></span></span></b></p>
<p>唯此经，真实指示修行途径，故曰的示。持名念佛，乃诸行中，至平常而极殊胜，最容易而极简要之行，故为妙行。特征释名号者，持名法门，乃了生脱死，离苦得乐，非常要紧之大事。而且一称洪名，万德全备。才举嘉号，众罪齐消。正欲吾人直信念佛为出苦之良方，因胜果胜之不可思议法门。所念之佛，既不可思议。能念之心，亦不可思议。三业受持，亦不可思议。故一心执持名号，蓦直念去。即是妙观妙境，圆收一切，圆超一切。不可复起疑贰，而谓别有法胜于此也。</p>
<p><span style="color:#333399">（戊）二释二（初）约光明释（二）约寿命释<span lang="EN-US"></span></span></p>
<p><b><span style="color:teal">《解》阿弥陀，正翻无量。本不可说。本师以光寿二义，收尽一切无量。光则横遍十方，寿则竖穷三际。横竖交彻，即法界体。举此体作弥陀身土，亦即举此体作弥陀名号。是故弥陀名号，即众生本觉理性。持名即始觉合本。始本不二，生佛不二。故一念相应一念佛，念念相应念念佛也。<span lang="EN-US"></span></span></b></p>
<p>此科悬示持名功德不可思议，令人一心执持，无稍疑贰也。梵语阿弥陀，此云无量，是正翻也。无量者，即不可限量思惟卜度也。不可以心度量，不可以口议量，即所谓不可思议也。意显佛之神通，智慧，禅定，三昧，功德庄严，悉不可以语言意识诠量，极言其超胜也。夫第一义谛，佛所证者，本不可言说诠示。所谓心行处灭言语道断也。为悉檀因缘，令众生了悟心境。故释迦本师，特约俗谛门中。以光寿二义，收尽弥陀一切称性之万德也。心体本寂而常照，弥陀证此，故智德圆满，光明无量，照遍十方无边无隅而为灵明洞澈之无量光也。心体本照而常寂，弥陀证此，故断德究竟寿命无量，穷彻三际，无始无终，而为湛寂常恒之无量寿也。照即寂，寂即照。圆融不二，不二圆融。诚如灯烛，光照不碍除冥，除冥不碍光照，交互映澈。横中有竖，竖中有横。智断一体，即法界圆融之自体也。一切事理因果生佛依正，悉含容于此，出生于此，归摄于此。所谓法界圆融体，作我一念心。故我念佛心，全体即法界也。举此体作弥陀三身四土，亦即举此体作所念名号及能念之心。是则身土名号，咸吾一念心之所变作耳。喻举墨而成山水人物之画。而举画之全体，无非即墨。如举心性之全体而成弥陀三身四土。而举弥陀依正之全体，无非是我心性。又喻举墨而书文字，全文字无非是墨。如举心体而作弥陀名号，而名号无非即自心。是知举墨成画成字，全画全字无非是墨。举一念心，作弥陀身土名号。则身土名号，无非一念心性也，明矣。众生能念之心，即始觉之智。所念弥陀洪名，即本觉理性。即心即佛也。能念能持之心、即从本觉而发始觉，离所无能，离本无始，故即心是佛。所念之佛号、即从始觉而照本觉，离能无所，离始无本，故即佛是心。始觉照本觉，是众生念弥陀，如子忆母。本觉发始觉，是弥陀念众生，如母忆子。二忆念深，母子相会，即始本合一，理智一如，生佛不二也。如是所念之弥陀身土，即吾心之弥陀身土。吾能念之众生心，亦即弥陀心中之众生心。即心即佛，即佛即心。是故众生能一念与佛相应，便一念是佛。能念念相应，即念念是佛。但得弥陀不离心口，则恒顺佛界之净缘，不随九界之染缘。一生成佛，有何难哉。</p>
<p><span style="color:#333399">（己）初约光明释<span lang="EN-US"></span></span></p>
<p><b><span style="color:teal">《经》舍利弗，彼佛光明无量，照十方国、无所障碍，是故号为阿弥陀。<span lang="EN-US"></span></span></b></p>
<p>此佛自以光明遍照义，释成弥陀之名。以显弥陀威德光明，最胜第一，诸佛光明所不能及。若疑弥陀既光照十方，无所障碍。则娑婆不出十方，何以不照耶。须知因众生业障，不隔而隔。如日月丽天，盲者不见。众生以见思尘沙无明之盲，故不见佛之光明也。弥陀之光明无量，非放光及智光，乃常光也。弥陀寻常身光，迥异诸佛。愿行所成，为缘有异。十方者，不同独照一方。无碍者，非同日月灯光，有边表遮障，不能周遍也。</p>
<p><span style="color:#333399">疏中分二（初）释佛光无量又分三（初）约证释<span lang="EN-US"></span></span></p>
<p><b><span style="color:teal">《解》心性寂而常照，故为光明。今彻证心性无量之体，故光明无量也。<span lang="EN-US"></span></span></b></p>
<p>初二句，明所证理体。心者，乃不变随缘之圣智。性者，为随缘不变之觉体。即如理如智。所谓实相如如，非寂非照，而复寂而恒照也。弥陀以自觉圣智穷彻底蕴，彻证心性横遍十方之无量体。故寂而常照，光明无量，不变而常随缘也。所谓能随染净缘，具造十法界，故为光明也。亦即所谓以一心三观，究竟证一心三智。将本有心性无量智德之体圆显，故光明无量也。</p>
<p><span style="color:#333399">（二）约愿释<span lang="EN-US"></span></span></p>
<p><b><span style="color:teal">《解》诸佛皆彻性体，皆照十方，皆可名无量光。而因中愿力不同，随因缘立别名。弥陀为法藏比丘，发四十八愿，有光明恒照十方之愿，今果成如愿也。<span lang="EN-US"></span></span></b></p>
<p>初三句，明诸佛同证心要，同证寂照之理智，皆有无量光之德用。所谓十方诸如来，同共一法身是也。是则诸佛光明，皆能遍照十方，皆能与弥陀同名无量光。而今弥陀别称无量光者，乃为众生作四悉檀因缘而立也。亦是因中愿力不同故耳。弥陀往昔在世自在佛所，舍王位荣禄，发心出家为比丘，名法藏，于佛前曾发四十八大宏誓愿。其本愿中云，我作佛时，顶中光明，胜于日月百千万倍。又云，愿我作佛时，光明照无数天下。幽冥之处，皆当大明。诸天人民，以及蜎蠕，见我光明，莫不慈心作善，来生我国。以此别愿所致，故立无量光之名。言作四悉因缘者，弥陀因中为法藏比丘，随顺众生，是世界随乐欲义。发四十八愿，以弘愿摄善成净，是为人随便宜义。有光明恒照十方之愿，以破众生黑暗，是破恶随对治义。今成佛果，如愿而偿，现无量光，是第一义随入理也。又众生机熟，闻名睹光，得悟第一义，即点示入理益。若障重者，睹闻而众罪齐消，是对治。而信心坚固，善根增长，是为人。若只种善因，以带业往生，是世界也。于此即可悟即心即佛矣。</p>
<p><span style="color:#333399">（三）简三身<span lang="EN-US"></span></span></p>
<p><b><span style="color:teal">《解》法身光明无分际，报身光明称真性，此则佛佛道同。应身光明有照一由旬者，十百千由旬者，一世界十百千世界者。唯阿弥普照，故别名无量光。然三身不一不异，为令众生得四益故，作此分别耳。<span lang="EN-US"></span></span></b></p>
<p>初正简三身。然三身下，明随悉檀利益。法身者，法是法性，言轨生物解任持自性也。身是积聚义，言蕴积自性功德智慧也。无分际者，言法身无相，不可状显，不可色表。无分齐，无方隅。无大小，无远近。故其光明亦无分量边际。此为诸佛同证之法身也。报身者，言以真实修德之正因，而感真实无上之胜报。所谓真实因满，无上报足。即自受用报身称合法性，始觉智契本觉理，故光明亦称合真性也。此乃诸佛同证之报身。涅槃云，今我所献食，愿得无上报。即此报身也。应身者，应谓应赴，随机感发。非生示生，不灭现灭。有应时而赴者，所谓欲知佛性义，当观时节因缘也。有应处而赴者，所谓此方默，彼方说。或俱默俱说之类也。有应机而赴者，所谓如洪钟待扣，大扣大鸣，小扣小鸣。机薪若尽，应火云亡。潜兴显化，随宜所现也。故其光明，有一由旬，乃至千世界广狭不等也。由旬乃轮王巡狩一停之舍。如此方之驿站，以若干里为一驿一站。小者四十里，中六十里，大八十里。世界者，即一佛土，约三千大千言也。有一十百千广狭不等者，随机异也。佛实一光圆照，以众生障有厚薄，故见有远近耳。此通约诸佛三身不异而异，故如是分别。唯阿弥陀佛，应身光明，十方普照，周遍四土，弥满法界，亘穷三际，故别名无量光。斯乃极乐净土之宗趣。经中云，彼佛光明无量者，即指应身光明也。然而佛之法报应三身，本来圆融，一身便具三身，不可说一。三身原是一身，不可说异。不一则不即，不异则不离。不即不离，而即而离，不可分别思议。但为众生得四悉檀利益，作此一异分别耳。</p>
<p><span style="color:#333399">（二）明佛光无碍<span lang="EN-US"></span></span></p>
<p><b><span style="color:teal">《解》当知无障碍，约人民言。由众生与佛缘深，故佛光到处，一切世间，无不圆见也。<span lang="EN-US"></span></span></b></p>
<p>当知者，诫饬令注意也。佛光烛照，本无远近及碍无碍。但由众生念佛，与佛缘深，故佛光到处，即能圆见三身之光明。至若法报光明，则无处不周，无时不照。应佛光明，则随其机之所在，而示现之。但须机感而后得见。如昔阿难头脑著地，礼拜称佛名号。头未举起之际，佛放大光明，遍照上下。又今时念佛人，真切修持，即感弥陀现身，见佛放光，即其类也。若众生不念佛，与佛缘浅。缘浅则障深，障深则被遮碍，而不能见。所以众生多不见佛光者，诚由无明迷心，烦恼自蔽。道眼未开，智目不明故也。如皓日丽天，盲者不见。雷霆霹地，聋者不闻。过在盲聋，非雷与日有偏也。世间有三，故曰一切。正觉世间，佛机也。有情世间，九界机也。依报国土世间，十界所依之土也。良以一句佛号提起，则心光透露，称性周遍，尽大地咸是自性常寂光。故念佛众生，若凡若圣，有情无情。或显见，或冥见。俱能圆见三身之光明也。</p>
<p><span style="color:#333399">（己）二约寿命释<span lang="EN-US"></span></span></p>
<p><b><span style="color:teal">《经》又、舍利弗，彼佛寿命、及其人民，无量无边阿僧祇劫，故名阿弥陀。<span lang="EN-US"></span></span></b></p>
<p>此举寿命无量，以释名也。一期果报为寿，色心连持曰命。有延促长短穷通寿夭者。如今减劫、至长仅百岁，增劫亦止八万四千岁。纵轮王天帝，乃至非非想八万大劫，皆凡夫有限量之寿也。言无量寿者，佛有三身，寿亦论三。法身以如理为身，报身以智慧为身，应身以赴机为身。寿者，受纳为义。法身以真如受诸法，实无能受所受。真如即诸法，诸法即真如。真如无始终，诸法亦无始终。故法身之寿，亘彻三际，无始无终之寿也。报身以始觉之智，受本觉之理。始本合一，亦无能受所受。以无有智外如为智所证，亦无如外智能证于如。以空合空，以水投水。理智相应，能所不二。尽未来际，无有穷尽。故报寿有始无终也。应身以慈悲赴机名受，亦无能受所受。以佛唯用悲智为众生作增上缘，令善根成熟众生，感见自心佛说法。众生机熟应则随现。众生机息应亦随亡。佛本不来，众生不往。月不下降，水不上升。法尔普应，现如是事。是为有始有终，一期赴机应身寿也。阿弥陀佛，约应身、寿长无量百千万劫，故名无量寿。乃有量之无量也。若三身圆说，言无量之无量亦可。及其人民者，指清净海众，恃怙于佛，以佛为王，故称人民。阿僧祇，此云无央数。主伴寿命，均不可以劫数计也。人民寿延有二原因，一者佛本愿故。二者自净业功德力故。</p>
<p><span style="color:#333399">疏中分二（初）正释寿命（二）重释光寿（初）又二（初）释佛寿无量（二）释生寿无量（初）中三（初）约证释<span lang="EN-US"></span></span></p>
<p><b><span style="color:teal">《解》心性照而常寂，故为寿命。今彻证心性无量之体，故寿命无量也。<span lang="EN-US"></span></span></b></p>
<p>初二句，明所证随缘不变之体，即如理如智。虽非寂非照而复照而恒寂。虽随染净之缘，其体原来不动。所谓游遍十方，不离本处。此以理为寿命也。彻证者，洞彻本源，证穷实际。今弥陀证此心性无量之体，圆显三德实相，故名无量寿。然上言无量光，从智德究竟边。以一心三观，证一心三智，菩提成就也。今言无量寿，从断德究竟边。以一心三止，证一心三解脱，涅槃成就也。吾等念佛，妄想不起即寂，佛号宛然即照。同在一心，即寂照不二。由浅至深故有证名字光寿，有证观行光寿，乃至证究竟光寿者。今弥陀乃究竟光寿耳。</p>
<p><span style="color:#333399">（二）约愿释<span lang="EN-US"></span></span></p>
<p><b><span style="color:teal">《解》法身寿命，无始无终。报身寿命，有始无终。此亦佛佛道同，皆可名无量寿。应身随愿随机，延促不等。法藏愿王，有佛及人，寿命皆无量之愿。今果成如愿，别名无量寿也。<span lang="EN-US"></span></span></b></p>
<p>此亦明随弥陀愿力因缘，别立无量寿名也。法身约真如不生不灭而论寿命，故无始无终。报身约从迷至悟，故有始无终。从本觉发始觉，为有始。既证法性，不复再迷，故无终，此亦证道皆同。应身下，正约愿释别。言随愿随机延促不等者，如释迦愿在浊世，应化刚强众生，其寿则促。弥勒愿在当来净世。应化循善之机，其寿则延。盖愿长则寿延，愿短则寿促。机长则寿延，机短则寿促。佛又有缩劫智，或愿长机短，则促长令短。或愿短机长，则延短令长。各随四益，故曰不等。法藏愿王，即弥陀往昔在世自在佛所，为法藏比丘，发四十八大愿，愿愿悉自在成就，故称王。其中有云，吾成佛时，佛及人民，寿皆无量。今佛果成就，如昔所愿，故别立应身为无量寿也。</p>
<p><span style="color:#333399">（三）简三身<span lang="EN-US"></span></span></p>
<p><b><span style="color:teal">《解》阿僧祇无边、无量，皆算数名，实有量之无量。然三身不一不异，应身亦可即是无量之无量矣。<span lang="EN-US"></span></span></b></p>
<p>阿僧祇无量无边，俱是华严经，十大数中首三数。阿僧祇，如上释。又云无量无边者，显非一阿僧祇，乃无边数阿僧祇。又非一个无边，乃无限量之无边。极言其多，故三数重沓也。劫谓劫波，此云时分，乃时分之最长者。此间人寿八万四千岁，一增一减，为小劫。二十小劫为中劫。四中劫为大劫。今极乐弥陀及人民寿命，咸有无量无边阿僧祇劫，故称无量寿也。然较五浊，数十载光阴，诚等蜉□朝生暮死耳。实有量之无量者，言华严大数，唯佛菩萨所知算数，尚非二乘所知，何况凡夫能测量乎。是在圣人现量圣智，诚能知其边表寿量，故曰有量。凡小莫测，复名无量也。故此无量是应身无量，非法报二身无量之无量。若是无量之无量，则弥陀无涅槃之日，观音无成佛之时，何必称观音为极乐补处耶。然三身下破计恐不达意者，计三身分裂，隔别乖违。故破之云，一身即三身。此应身即法报，非定异。三身即一身，法报不离应身，非定一。故云不一不异。是知应身有量之无量，亦即是法报无量之无量。故曰，应身亦可即是无量之无量焉。</p>
<p><span style="color:#333399">（二）释生寿无量<span lang="EN-US"></span></span></p>
<p><b><span style="color:teal">《解》及者，并也。人民指等觉以还。谓佛寿命，并其人民寿命，皆无量等也。<span lang="EN-US"></span></span></b></p>
<p>人民指等觉以还之凡圣。彼国唯弥陀为法王。观音势至等补处大士，及分证相似之圣贤，并带业往生之凡夫，悉属人民。并与弥陀同寿无量阿僧祇劫也。等觉亦称人民者，以上例下言之。若以下例上，则人民概可名为等觉。所谓才生西方，便登补处，诚奇倡极谈也。</p>
<p><span style="color:#333399">（二）重释光寿又三（初）总明<span lang="EN-US"></span></span></p>
<p><b><span style="color:teal">《解》当知光寿名号，皆本众生建立。以生佛平等，能令持名者，光明寿命同佛无异也。<span lang="EN-US"></span></span></b></p>
<p>弥陀光寿名号，本于竖穷横遍称性之体，亦即本于众生现前一念心性而建立也。以心性本自竖穷横遍，弥陀证之，而建立横竖光寿名号，故能生佛平等。众生持佛名，即是以弥陀果德光寿，引发自性光寿。即自性光寿，而成现行果德光寿。是即所谓即佛即心，即心即佛。故吾人能念佛生西，即能光同佛光，寿齐佛寿，相等无异也。</p>
<p><span style="color:#333399">（二）别明又二（初）明光义<span lang="EN-US"></span></span></p>
<p><b><span style="color:teal">《解》复次由无量光义。故众生生极乐，即生十方。见阿弥陀佛，即见十方诸佛。能自度即普利一切。<span lang="EN-US"></span></span></b></p>
<p>此明以持佛名因，而感横遍十方之无量光。故见弥陀，即见十方诸佛也。极乐即华藏世界，华藏不隔极乐净土。华藏乃珠光交映，帝网重重。一世界，炳现一切世界，圆融无碍，极乐亦尔，故极乐即是法界藏土。能生极乐世界，即等生于十方佛土。能遍十方佛土，即横生四种净土矣。弥陀法身，即毗卢遮那，此云遍一切处，乃诸佛同证也。众生念佛，能见弥陀法身，即见诸佛法身。能见诸佛，即圆见三身矣。能自度者，用一句佛号，圆断五住烦恼，圆证三德秘藏。周遍亲近，普兴供养，是自度也。普利一切者，自度究竟，即是度生已讫，以众生乃自性众生。若有一生未度，便是自度未毕，悲心未尽。故能自度，即普利一切。以一切众生心性，与我心性，自他不隔故也。</p>
<p><span style="color:#333399">（二）明寿义<span lang="EN-US"></span></span></p>
<p><b><span style="color:teal">《解》由无量寿义。故极乐人民，即是一生补处。皆定此生成佛，不至异生。<span lang="EN-US"></span></span></b></p>
<p>上约光义明因果，此约寿义明因果。一句弥陀，乃竖无初后，无始无终之体。能持之即是以无量寿为因，生于极乐，便能圆证三不退，至一生补处，而成妙觉佛果，故曰皆定此生成佛也。不至异生者，显极乐众生，咸证无始终不生灭之体，个个即生成佛，决不再至异处，或异道受生而后成佛。盖弥陀愿力所成，亦即称佛名号不可思议也。</p>
<p><span style="color:#333399">（三）结劝<span lang="EN-US"></span></span></p>
<p><b><span style="color:teal">《解》当知离却现前一念无量光寿之心，何处有阿弥陀佛名号。而离却阿弥陀佛名号，何由彻证现前一念无量光寿之心。愿深思之，愿深思之。<span lang="EN-US"></span></span></b></p>
<p>当知是诫词，意显不可心外取法，法外取心。应知即心是光寿，光寿即是心。此会归心要，不可不知，故曰当知。初二句，明即心是佛。此心历历明明，即无量光。此心湛湛寂寂，即无量寿。离却一念光寿，别无有弥陀光寿。如弃波觅水，终不能得。故离心无佛，向何处别求弥陀名号耶。盖佛即此心所具也。若离却弥陀光寿名号，欲别证一念光寿，如离水求波亦不可得。故离佛无心，又向何处别证现前一念无量光寿之心耶。盖佛即证于此心也。是故吾等念佛，须仗弥陀愿力摄受，生于极乐，生则决定生。以非极乐净缘，不能彻证一念光寿故。虽然生极乐，去则实不去。以心外无法，离此一念，别无极乐可生故。是知净土法门，实乃明一念理事，固不可执事废理，说心外别有弥陀光寿。亦不可执理废事，偏说自心就是弥陀，此性即是净土，不肯念佛，不求极乐，致遭落空之祸。宜三复斯旨，故重劝深思也。</p>
<p><span style="color:#333399">（丁）二别释主伴分二（戊）初别释（二）结示（初）又二（己）初主<span lang="EN-US"></span></span></p>
<p><b><span style="color:teal">《经》舍利弗。阿弥陀佛，成佛已来，于今十劫。<span lang="EN-US"></span></span></b></p>
<p>前发起序中云，彼土有佛，号阿弥陀，今现在说法，乃正示佛之住世。此中正明主伴，乃指已成佛之劫数。佛言成者，约趣果也。若论性德，含生本有，不待修成，不因证得。祗以众生在迷所以不成。苟能一念回光，即悟而不迷，当体便是。故成与不成，唯在迷悟之间也。十劫者，言一期赴机之始，尚正兴而未艾也。</p>
<p><span style="color:#333399">疏中分二（初）论三身成劫（二）明十劫之意（初）又二（初）总标<span lang="EN-US"></span></span></p>
<p><b><span style="color:teal">《解》此明极乐世界，教主成就也。<span lang="EN-US"></span></span></b></p>
<p>举凡一种法会，必具六种成就，方能说法。谓信、闻、时、主、处、众。今阿弥陀佛，乃极乐世界六成就中，能说法之教主成就也。主既成就，则余五种因缘，一成一切成也。</p>
<p><span style="color:#333399">（二）别论又二（初）论劫<span lang="EN-US"></span></span></p>
<p><b><span style="color:teal">《解》然法身无成无不成，不应论劫。报身因圆果满名成，应身为物示生名成，皆可论劫。又法身因修德显，亦可论成论劫。报身别无新得，应身如月印川，亦无成不成，不应论劫。<span lang="EN-US"></span></span></b></p>
<p>初五句，明三身皆具事。又法下，论三身皆具理。然，转语词。法身无成无不成者，法身本有，故无成。修德方显，故无不成。不可思议，故不应论劫。报身因圆果满者，万行俱足为因圆，万德究竟为果满。证得无上菩提，故名成。应身为物示生者，所化众生为物机，应身、为众生而示现八相成道，故亦论成。既报应二身论成道，则皆可论其劫数也。梵语劫波，华言时分。有小中大三种，八万四千岁一增一减为小劫。二十小劫为中劫。四中劫为大劫。此约世界成坏，而论劫数也。是知法身不论成与不成，亦不论劫。报身应身具论成劫，是约事论也。约理论者，法身因修德显，指离垢妙极法身也。法身虽本理具，要藉般若解脱二种修德，方能显发。以般若照理究竟，名智慧庄严。以解脱断惑究竟，名福德庄严。二严周足，名离垢妙极法身。圆觉经所谓，譬如销金矿，金非销故有。虽复本来金，终以销成就。一成真金体，不复重为矿。此即喻显出缠之无垢妙极法身也。故约修德，亦可论成论劫矣。报身别无新得者，报身虽因修满感报，然亦理所本有。苟非本有，修何能成。如沙非饭本，纵使熟蒸，岂成嘉馔。但复本自性，更无一法新，故无新得。虽云报身修成，实证本有，故亦无成无不成也。应身如月印川者，法报为本体，如天上之真月。应身是化迹，如千江之月影。若无天上之月，安有水中之月。若无法报证本，何来应化事迹。用由本施，别无自体。应身虽有八相成道，而全用即体。体无修证，故亦无成无不成也。既三身俱不可思议，均无成不成，皆不应论劫，则非定可论成论劫。斯乃三身约理言也。以此事理二论，通会三身。则自他情计，无不迎刃而破矣。</p>
<p><span style="color:#333399">（二）论成<span lang="EN-US"></span></span></p>
<p><b><span style="color:teal">《解》但诸佛成道，各有本迹，本地并不可测。且约极乐示成之迹而言，即是三身一成一切成，亦是非成非不成而论成也。<span lang="EN-US"></span></span></b></p>
<p>诸佛成道，有通有别。通、则藏成劣应身佛，通成胜应身佛，别成报身佛，圆成法身佛，俱名为成佛也。别则别指示生八相而成道。本迹亦有通别，通具六双（一）真谛之理为本，俗谛之事为迹。（二）所诠之理，具含事理二义为本，显说事理之言教为迹。（三）能诠事理之言教为本，禀教修行契理之行为迹。（四）因行证体以体为本，从体起用以用为迹。（五）久远成道实证为本，中间唱生唱灭权施为迹。（六）从华严至法华前十四品已说为迹，后十四品至今方说为本。别则如法华迹本所明。本迹并不可测者，即如法华寿量品中，谓尘点劫前，早已成佛。补处弥勒尚不知，何况小乘凡夫能测量哉。释迦既尔，诸佛亦然。今弥陀成佛十劫，且约示现极乐化迹而言，非指本地也。本地当然不可测量矣。即是下，融会三身。谓弥陀虽于世自在王佛授记，今于极乐成佛十劫，俱是应佛化身。虽言示生化身，亦即法报。故应佛成道，即是法报成道。一成一切成，亦即非成非不成而论成。非偏论也。</p>
<p><span style="color:#333399">（二）明十劫之意<span lang="EN-US"></span></span></p>
<p><b><span style="color:teal">《解》又佛寿无量，今仅十劫。则现在说法，时正未央。普劝三世众生，速求往生，同佛寿命，一生成办也。又下文无数声闻菩萨，及与补处，皆十劫所成就。正显十方三世往生不退者，多且易也。<span lang="EN-US"></span></span></b></p>
<p>经中言成道十劫，含有二义。一者显弥陀现在说法伊始。无量寿命犹在初时，尚未至中半。正大兴法会，高树法幢之时。普劝三世一切众生，速求往生，正法可期。机会难遇，不可自负，错失胜缘也。央者，半也，中也。二者显法门胜妙，摄机最广，被根最普。利钝兼收，凡圣俱宜。下手易而得效速，用力微而成功高。故于十劫中，上自补处大士，下至十念凡夫，往生不退所成就者，何可胜计。今娑婆释迦灭度，弥勒未来，正在佛前佛后难中，何幸得逢如是胜妙法门。吾侪宜如何努力念佛，以期莲华化生，阶不退地耶。经文初释教主竟。</p>
<p><span style="color:#333399">（己）二伴<span lang="EN-US"></span></span></p>
<p><b><span style="color:teal">《经》又、舍利弗，彼佛有无量无边声闻弟子，皆阿罗汉，非是算数之所能知，诸菩萨众亦复如是。<span lang="EN-US"></span></span></b></p>
<p>主必有伴，弥陀愿力广大，普摄群机，故有无量无边诸弟子声闻者，闻佛四谛声教而悟道也。学在师后曰弟，解从师生曰子。声闻缘觉为佛之庶子，菩萨为佛之真子，凡夫为佛之外子。既生极乐，无三乘人天之别，故俱称弟子。先明声闻，次例菩萨正以贤圣之侣，不别前后也。皆阿罗汉，拣非有学。不言缘觉，摄于声闻众故。非算数能知，极言其多也。</p>
<p><b><span style="color:teal">《解》他方定性二乘，不得生彼，若先习小行，临终回向菩提，发大誓愿者。生彼国已，佛顺机说法，令断见思，故名罗汉。如别教七住断见思之类，非实声闻也。盖藏通二教，不闻他方佛名。今闻弥陀名号，信愿往生，总属别圆二教所摄机矣。<span lang="EN-US"></span></span></b></p>
<p>文分二，初明非实声闻，二明实是菩萨。言他方者，极乐以外娑婆世界，并十方一切世界也。定性二乘者，谓声闻缘觉已证无漏，已断见思，决定趣向无余涅槃，沉空滞寂。无大乘积极之观念，乏出假菩提之妙行。坐守化城，不愿成佛。饮三昧酒，堕无为坑。决定住于二乘种性，故为定性二乘也。此辈定性二乘，无成佛善根，便不肯念佛。既不念佛，便与弥陀缘浅，故不得生彼极乐。若先虽修习小乘道品，尚未断见思，证无漏。至临终之时，有净友善知识，善巧劝导。是人才闻净土法门，即谛信无疑，回小向大，发愿念佛，欣求极乐，厌离娑婆，遂蒙弥陀接引，往生彼国。既生彼已，佛顺其宿世善根，为说藏通道品，令断见思，与罗汉位齐，故假名阿罗汉。如别教十住断见思圆教六根清净除四住之类。断惑虽齐二乘，实是大乘菩萨，非声闻也。盖藏通下，二明实是菩萨。佛恐伤小乘善根，故对藏通之人，不说他方佛名。所谓大乘有刹海之谈，小乘无他佛之说是也。既不闻他方佛名，则唯知有释迦也。然则吾等虽生末世，进不闻一音之旨，退不睹双林潜辉。而能得闻净土难信之法，执持弥陀名号，则是别圆二教菩萨根性矣，可不自庆自重哉。又彼二乘人，若于临终能闻净土法门，发愿往生则宿世已是大乘根机。今习小行，乃暂时歧路，非久坐化城者可比也。</p>
<p><span style="color:#333399">（戊）二结示<span lang="EN-US"></span></span></p>
<p><b><span style="color:teal">《经》舍利弗，彼佛国土成就如是功德庄严。<span lang="EN-US"></span></span></b></p>
<p>此文总结主伴弟子诸贤圣之所庄严者，皆弥陀因行愿力所成也。</p>
<p><b><span style="color:teal">《解》佛及声闻菩萨，并是弥陀因中愿行所成，亦是果上一成一切成。是则佛菩萨声闻，各各非自非他，自他不二，故云成就如是功德庄严。能令信愿持名者，念念亦如是成就也。初广陈彼土依正妙果以启信竟。<span lang="EN-US"></span></span></b></p>
<p>成就有三一者已成就。宿因行愿为能成，佛果庄严为所成。约境四弘誓为能度，苦谛境为所度。道谛为能断，能成。集谛为所断，灭谛为所成也。法藏比丘，因地行愿以摄众生行愿，故能应。众生行愿，复摄法藏行愿，故能感。因果互成，彼此相摄，以成此无碍殊胜之庄严也。果上一成一切成者，由法藏因地愿行无碍，一修一切修。故成佛时，一切种智如理显现，妙用繁兴，一现成一切现成，有此自他胜妙影像也。若以大乘论义，则众生念佛，无碍之因，成就声闻等无碍之果。果中唯识一变一切皆变，变此自他影像。法藏因中无碍之行，成就弥陀无碍之果。果中种智一现一切皆现，现此自他影像。互相成就此事事无碍之果也。是则佛菩萨声闻，各各非自非他者，就果则弥陀为自，众生为他。弥陀乃众生心中之佛，则自即他心中之自。众生是弥陀心中之生，则他即自心中之他。自心中之他，他本非他，故声闻等乃佛心内之众生也。既属心内，则全生即佛，故非他也。若他心中之自，自原非自，故弥陀乃众生心内弥陀也。既属心内，则全佛即生，故非自也。就因明非自非他，例上可知。自他不二者，生佛平等，凡圣体同，俱是妙净明圆法性所现，有何自他区别乎。能令下，明今成当成也。极乐已成之依正庄严，为现在众生，及未来众生，所观本质境，作增上缘。由是真信切愿，老实念佛。信亦念念如是信，愿行亦念念如是行愿。是则资粮充足，于念念中决定如是成就，与弥陀已成庄严相等也。初科广陈彼土依正妙果以启信，至此已竟。</p>
<p><a name="a08"></a><span style="color:#333399">（乙）二特劝众生，应求往生以发愿。二（初）揭示无上因缘。（二）特劝净土殊胜。<span lang="EN-US"></span></span></p>
<p><b><span style="color:teal">《解》谓带业往生，横出三界。同居横具四土，开显四教法轮。众生圆净四土，圆见三身，圆证三不退。人民皆一生成佛。如是等，胜异超绝，全在此二科点示。须谛研之。<span lang="EN-US"></span></span></b></p>
<p>此文是正宗第二科，明一经之大力用也。初、揭示无上因缘，关系净土法门极大。二、特劝净土殊胜。论其特点，诸经论中，言之綦详。今文扼要明之，略举数端。（一）带业往生。谓人生前，尘缘牵缠，障蔽善根。不知念佛。而过现罪恶，则山重海深，忏悔无由。理应死堕恶道，受诸苦报。是人幸于奄奄待毙之时，仗诸善友，开示念佛法门，导生极乐世界。是人即信心发愿，称名十声，遂蒙弥陀放光接引。如张善和之类是也。（二）横出三界，对竖出三界言。三界有九地，共有八十八使见烦恼，八十一品思烦恼。余门学道，必从下至上，次第修，次第断。如先修五停心，次修三十七道品伏见或修观炼熏修四禅八定等。须至世第一后心，方能证初果，入见道。然后重缘真理，次第进断三界九地思惑，始证无学道，出三界。诚如蚁子登万仞重峦不胜其难。唯净土、只要六字洪名，老实受持，真信切愿做去。虽不断烦恼，便可即生超出三界，预入莲胎。如顺风挂帆，又得顺水，不胜其易也。（三）同居横具四土。他方世界，同居等四土，障隔未融。故具缚凡夫，唯住同居，二乘圣人唯住方便。权乘菩萨，祗住实报，唯佛独处寂光。唯极乐世界，能四土圆融，复能四土炳然。如带业往生，住同居。断见思，生方便。除尘沙，生实报。破无明，生寂光。然上三土不离同居，而同居即具上三土。故以上例下，即观音势至悉称人民。以下例上，即带业往生亦名补处。故四土咸名净土也。（四）开显四教法轮。弥陀一音说法，众生随类各解。为顺未断见思利钝二机，开显藏通二教法轮。为顺未破无明利钝二机，开显别圆二教法轮。虽闻四教，俱发大乘心也。（五）众生圆净四土，圆见三身，圆证三不退。众生但肯发愿，生于彼土，便得圆断三惑，清净四土，见三身，证三不退。断见思，净同居方便二土，见应身佛，证位不退。断尘沙，净实报土，见报身佛，证行不退。断无明尽，净寂光土，见法身佛，究竟念不退。以生于极乐，无机不圆，故一圆一切圆也。（六）人民皆一生成佛。娑婆修行，易入歧路，或著有为，或堕无漏，或证权果。欲想成佛，百千人中难得二三。故有菩萨发大心，如鱼子庵罗华，因多果少之语也。唯极乐人民，咸是一生补处，无不即生成佛，至圆至顿，不欺我也。如是等句，承结上列胜异。恐人忽略，故于科题悬示，令注意也。</p>
<p><span style="color:#333399">（丙）初揭示无上因缘<span lang="EN-US"></span></span></p>
<p><b><span style="color:teal">《经》又、舍利弗，极乐国土众生、生者，皆是阿鞞跋致，其中多有一生补处，其数甚多，非是算数所能知之，但可以无量无边阿僧祇说。<span lang="EN-US"></span></span></b></p>
<p>彼国众生，非但尽是圣贤，亦且咸阶不退。从下品凡地，直至成佛，更无退转者。各具三十二相，诸根明利，神通自在，常知宿命，俱补佛处，其数甚多，无量无边，不可以算数测知也。</p>
<p><span style="color:#333399">疏中分二（初）释跋致（二）释补处（初）又三（初）正明<span lang="EN-US"></span></span></p>
<p><b><span style="color:teal">《解》阿鞞跋致，此云不退。一位不退，入圣流，不堕凡地。二行不退，恒度生，不堕二乘地。三念不退，心心流入萨婆若海。<span lang="EN-US"></span></span></b></p>
<p>先通释三不退义。梵语阿鞞跋致，译成中国方言，云不退。以生极乐，缘净境善，更无退化与回转故。通论有三不退，一位不退者，言所证果位，已断见惑，空我执，入真空法性之流，见真道，登圣位，永不退堕于内外之凡夫地也。二行不退者，言踞菩萨乘，行大乘行。已破尘沙无知，空法执。不著二乘自了之空境，恒发大悲心，入尘度生，不倦不退也。三念不退者，谓无明分破，法身分证。其心念念趣入种智不二之境，永无二边似道法爱也。梵语萨婆若，此云一切种智，即诸佛果海也。</p>
<p><span style="color:#333399">（二）点示分二（初）点示胜异（二）点示超绝（初）又二（初）示此土难证之劣<span lang="EN-US"></span></span></p>
<p><b><span style="color:teal">《解》若约此土，藏教初果，通见地，别初住，圆初信，名位不退。通菩萨，别十向，圆十信，名行不退。别初地，圆初住，名念不退。<span lang="EN-US"></span></span></b></p>
<p>此约四教点示三不退，以明五浊证道之难也。前三教，全约竖论三不退位。次圆教，约理虽横，约事仍竖。故不退位次，定不可移也。藏教初果名须陀洹，此云入流，能入圣道法流也。通教四地，能见真谛法性，故名见地。别教初发心住，圆教初信心位。此四教初位俱断见惑，从有漏入无漏，舍凡性入圣性，永不退堕三界凡夫地位。故约此土果位，名位不退也。通教九地名菩萨地。前八地，尚有退菩萨之大乘行而向二乘小果者。九地以上，菩萨行成，故无退转。别教十回向位，十度行成，故无退。前十行中，正遍学四教，行犹未成，故有退。圆教八信至十信，见相似中道理，断界外无知，故行亦无退。此约通别圆三教，断界外尘沙，显俗谛，出假行成，故名行不退。是知藏教全乏菩萨行。虽有三只百劫之说，乃别圆权示，非当教人。通教至九地，别教至十向，圆教至十信，方得证行不退，足见其难也。若论念不退，藏通俱不能证。惟别教初欢喜地，圆教初发心住，均能分破无明，分证法身，故能任运念念流入萨婆若海证念不退也。前二教不能证者，以未破无明，未证法身故也。益可见其三不退位之难证矣。</p>
<p><span style="color:#333399">二示彼土圆证之胜<span lang="EN-US"></span></span></p>
<p><b><span style="color:teal">《解》今净土五逆十恶，十念成就，带业往生，居下下品者，皆得三不退。<span lang="EN-US"></span></span></b></p>
<p>此科示净土法门，极大关系，为我等带业往生，一生成佛之大事因缘也。五逆者，言五种恶业，悉为逆理背德之行也。一者出佛身血，如调达伤佛。若佛灭后，则破坏佛法，捣毁遗像者也。二者弑阿罗汉。下杀上曰弑。夫罗汉，乃人天福田。恭敬供养，则获福无量。而反加谋害，则获罪于圣，无所赦矣。三者弑父。乾德为父，生身恩深，弥劫难报，而反忤逆不孝弑害之。四者弑母。坤德为母，养育德重，粉身莫酬，而反忤逆不孝弑害之。夫二亲是吾人极大恩田。古德云，哀哀父母，生我劬劳。欲报之恩，昊天罔极。涅槃云，奇哉父母，生我育我，受大苦恼。满足十月，怀抱我身。既长之后，推干就湿，除去不净，大小便利。乳哺长养，将护我身。以是义故，当须报恩，随顺供养。然今纵不能报深恩于万一，供甘脂于高堂，已成大不孝。而复反弑害二亲，忤逆谋杀，吾不知是何居心。论其罪，当永堕无间，长劫莫休矣。五者破和合僧。具五德，修六和，谓之和合众。乃十方云集共修之僧伽，堪称人天导师，尘世福田。理应设法拥护，成全其道。何乃反欲破坏，扰群乱众令人不安，捣乱摇惑令其分散。其罪当不止一劫二劫受地狱苦也。俱是违恩背德，故曰五逆。十恶者，身业三，谓杀盗淫。口业四，谓两舌恶口妄言绮语。意业三，谓贪嗔痴。造兹五逆十恶之罪，上品堕地狱，受刀山剑树，铁床铜柱等苦。中品堕饿鬼。常受饥虚馁饿不闻浆水之名等苦。下品堕畜生，常受宰割吞啖等苦。盖以恶因而感恶果，无可避免也，但是恶人宿殖有善幸于临终时，遇善知识开导，劝令念佛，即信心持念，令声不绝，具足十念，即仗弥陀愿力功勋，接引极乐。十六观经云，或有众生，作不善业，五逆十恶，具诸不善。如斯愚人，临命终时，遇善知识，劝令念佛。如是至心，令声不绝，具足十念。于念念中，除八十亿劫生死之罪。命终之时，见金莲华，犹如日轮，住其人前。如一念顷，即得往生极乐世界，证三不退也。良由净土法门，仗弥陀愿力，及自己性功德力，感应道交，故能带业往生也。居下下品者，谓极乐莲华往生有九品差别。圆发三心，愿生彼国者，上品上生。深信因果，读诵大乘者，上品中生。亦信不谤，发愿求生者，上品下生。受持斋戒，无诸过患往生者，中品上生。一日一夜斋戒，威仪不缺而生者，中品中生。孝养父母，行世慈仁，念佛生者，中品下生。作恶谤经，临终称佛往生者，下品上生。犯戒偷盗，临终闻佛法往生者，下品中生。五逆十恶，临终十念往生者，下品下生。即带业往生之类也。皆得三不退者，若能圆证念不退，即见法身佛圆断根本无明，圆成无作道品，圆证一切种智，圆成实报之净土也。若能圆证行不退，即圆见报身，圆断界内外尘沙，圆成无量道品，圆证道种智，净圆方便净土也。若能圆证位不退，即圆见应身佛，圆断见思无明，圆成生灭无生二种道品，圆证一切智，圆成同居净土也。经云，众生生者，皆是阿鞞跋致，其中多有一生补处，何其胜哉。带业往生，虽居下品，亦得不退转即位不退而圆证三不退。故古德云，但愿九莲居下品，不受浮生一胞胎。良有以也。</p>
<p><span style="color:#333399">（二）点示超绝二（初）示此土难超<span lang="EN-US"></span></span></p>
<p><b><span style="color:teal">《解》然据教道。若是凡夫，则非初果等。若是二乘，则非菩萨等。若是异生，则非同生性等。又念不退，非复异生。行不退，非仅见道。位不退，非是人民。躐等则成大妄。进步则舍故称。<span lang="EN-US"></span></span></b></p>
<p>此文据教道，以明进退不乱位次也。初句承上彼土圆证之胜，以较此土教道难超之劣。教道者，约教相之道，断惑证理从浅至深，阶级位次，不能乱也，故称教道。凡夫全具烦恼，念念著有，故非同初果见空之圣人境界可比。若是二乘，证偏真涅槃，作自了汉，无大乘利他之心，故非从空出假益物道观双流之菩萨可比。别教住、行、向，未证法身，未破无明，未证如来同体法性，不得中道应化之本。但以意生身，赴机利物，有生有灭，故称异生。登地之后，证同体权实，随缘起应，不同意身生灭。与诸佛法身同体，故曰同生性。意显似道三贤之异生性菩萨，迥非分证同生性之登地见道菩萨可比也。此明约进下位，不能越躐上位。又已证同生性之登初地者，名念不退菩萨，当然不同于住行向异生性之行不退菩萨。又三贤位之行不退菩萨。当然不同于初果见道之位不退须陀洹。初果见真空道之位不退圣人，当然不同于具缚凡夫之境界。此明约退，上不能类下也。躐等者，言超越等次。不遵庠序也。成大妄语者，言以下滥上，则成未得谓得，未证谓证之妄语罪也。进步则舍故称者，凡夫进步入见道，则名见道圣人，不复名凡夫。二乘回大，则名菩萨，不复名二乘。相似进步入证道，则名初地，不复名三贤。升上则离下位，故曰舍。正显此土，行位隔别。三不退位次隔历，相差甚远，不可混同也。</p>
<p><span style="color:#333399">（二）示彼土超绝<span lang="EN-US"></span></span></p>
<p><b><span style="color:teal">《解》唯极乐同居，一切俱非，一切俱是。<span lang="EN-US"></span></span></b></p>
<p>上文极言此土不退位之难超，今文实显极乐不退位之易登。盖以娑婆之难而劣者，比显极乐之胜且易者也。科云超绝者，超谓顿超，不落渐次。绝谓绝待，无相对分别。意显极乐同居土，约超胜言，凡往生者，与弥陀等同无量光寿，一生成佛，已非人民非二乘非菩萨乃与佛同体，不得谓之众生。然还有习气余惑，具烦恼性，又不得称之谓佛。是为正报一切俱非也。所居之土，咸是一生补处所住，乃分证寂光。非凡夫之同居土及二乘之方便土与菩萨之实报土。然又称同居，不得名常寂光。是为依报一切俱非也。既生极乐即补佛处。如王子堕地，贵压群臣。能受所受，并胜余人。然又非与王同乐。生净土者，一生成佛俱为补处佛。能受正报，所受依报，咸优于他方之凡夫二乘菩萨，然较佛又相差甚远。故彼土同居一切俱非。是为圆超绝待义也。若约俱是者，则俱是无上人，俱是二乘，亦可俱是补处菩萨，亦可俱是不退转也。所居之四土，可皆名同居以咸是善人住处故。亦可俱名方便均为圆教二乘住故。又可俱是实报，均名圆教大士故。还可俱名寂光，均是一生补处故。又若言俱是人民，而位位俱是补处。若言俱是补处，而个个又是人民。若言同居，而四土又可均称寂光。若言寂光，而四土又不离同居。相即相摄，圆妙无碍，故言俱是。又依正俱非，是离一切相。妙有非有，大真谛义。金刚所谓生心无住也。依正俱是，乃即一切法。真空不空，大俗谛义。金刚所谓无住生心也。俱是俱非，离即离非。乃空有不二，遮照同时。中道第一义谛义。金刚中，无所住而生心，生心而无所住。是为三一相即，不可思议之无上因缘也。其意正显娑婆三不退，如此难证难超。极乐位次，如彼之胜异超绝。有智者，当知去取矣。</p>
<p><span style="color:#333399">（三）结归<span lang="EN-US"></span></span></p>
<p><b><span style="color:teal">《解》十方佛土，无此名相，无此阶位，无此法门。非心性之极致，持名之奇勋，弥陀之大愿，何以有此。<span lang="EN-US"></span></span></b></p>
<p>此文结归心法愿三种力，为不思议因行之三要素也。以除极乐之外，其他佛土，无弥陀之弘愿，持名之胜因，光寿齐佛之阶位。故无依正俱是俱非之名相，亦无俱是俱非之阶位，复无俱是俱非圆融绝待之法门。唯极乐咸证无量寿故俱非，咸证无量光故俱是。良由众生弥陀，心性圆超圆摄，俱即俱离，故有极乐依正俱是俱非之名相由持名念佛，即心成佛之奇特功勋，故有光同佛光，寿齐佛寿，一生成佛之阶位，由弥陀四十八愿摄受众生，故有忆佛念佛，决定成佛之法门。心性极致者，心要也。持名奇勋者，境要也。弥陀大愿者，法门要也。会三要于一时，证不退于一念。若非净土超绝，曷克臻此。初释阿鞞跋致竟。</p>
<p><span style="color:#333399">（二）释补处又分三（初）正释<span lang="EN-US"></span></span></p>
<p><b><span style="color:teal">《解》一生补处者，只一生补佛位，如弥勒观音等。极乐人民，普皆一生成佛，人人必实证补处。故其中多有此等上善，不可数知也。<span lang="EN-US"></span></span></b></p>
<p>一生补处者，但生极乐，便臻圆三不退，候补十方佛处，决无再受轮回者。举例，如弥勒观音等。弥勒住兜率天中，为候补娑婆世界释迦佛处之候补佛。观音住安养国，为候补极乐弥陀处之候补佛。即是前佛将非灭示灭，此大士预待继续前佛之后焰，而登妙觉果佛也。即下文所谓，同尽无明，同登妙觉，于念不退中，超尽四十一因位是也。又极乐国中人，非仅观音能如是一生成佛。即凡生于极乐之众生，无不即生成佛。乃至鹦鹉八哥之畜类，能往生者，亦再不要经历多生多劫，历圣贤阶位，即生成佛也。人人必实证补处者，非谓定补弥陀之处。凡已证三不退者，皆能预在极乐，候补十方无尽世界，无尽佛所之佛位也。故十方补处大士，俱在极乐，圆证三不退位，圆转五浊而成五清，圆断三道而成三德。一切神通力用，悉在其中，圆满具足。经谓诸上善人俱会一处是也。</p>
<p><span style="color:#333399">（二）点示<span lang="EN-US"></span></span></p>
<p><b><span style="color:teal">《解》复次释迦一代时教，唯华严明一生圆满。而一生圆满之因，则末后普贤行愿品中，十大愿王，导归安养。且以此劝进华藏海众。<span lang="EN-US"></span></span></b></p>
<p>此文确示华严海众，尽是法身大士。末后普贤悉导归极乐，期补佛处。以显上善俱会，确乃不谬也。言一代时教者，指佛始从华严，终至涅槃，一期所说之法，曰一代。本宗，智者大师，判为五时。（一）华严时。佛初成道为界外大根机菩萨所说之法。如旭日东升，先照高山。约化仪为顿教，约化法为别圆。（二）阿含时。是佛为三乘弟子，说三藏小教。如日渐高，转照幽谷。约化仪为渐初，约化法为但藏教。（三）方等时。是佛为执空二乘，说弹偏斥小。叹大褒圆之法。令执著二乘者，回小向大。如日上三竿，照于阴林，即隅食时。约化仪为渐中，约化法为四教并谈。（四）般若时。是佛为情执未却之二乘，以般若空慧之水，融化其执情。如午前之日光朗照时。约化仪为渐后，约化法，带通别说圆教。（五）法华涅槃。是佛最后为根已成熟众生而说。先以法华开权显实为三根人授记作佛。后以涅槃，扶持戒律，诠显常住佛性，捃拾前法华所未收之残机。二经并如日轮当午，无暗不照。约化仪为非顿，非渐，非秘密，非不定。约化法为纯圆独妙。八教，（化仪四教。是顿，渐，秘密，不定。化法四教，是藏通别圆。）以摄尽如来教法。然于此五时中，唯最初华严，最后法华，明一生成佛，余经都无此义。而华严中入法界品，善财参文殊时，得根本智。后历五十三位善知识，得差别智。末了行愿品中，普贤菩萨以十大愿王，导归安养。足见善财成佛之因，端在极乐，非圆满于娑婆也。善财既归极乐，例知华藏海众，亦应以此法门劝进。故行愿品云，‘愿我临命欲终时，尽除一切诸障碍，面见彼佛阿弥陀，即得往生安乐刹。我既往生彼国已，现前成就此大愿。一切圆满皆无余，利乐一切众生界。彼佛众会咸清净，我时于胜莲华生，亲睹如来无量光，现前授我菩提记。蒙彼如来授记已，化身无数百俱胝，智力广大遍十方，普利一切众生界。’此文是华严导归极乐之明证也。法华中，药王本事品亦云，‘闻是经典，如说修行。于此命终，即往安乐世界，阿弥陀佛，大菩萨众，围绕住处，生莲华中，宝座之上。’是法华经导归之明文也。故弥陀经，若论次第，在第三时。若论一生成佛，独推此经。诚为胜异超绝也。</p>
<p><span style="color:#333399">（三）嗟叹<span lang="EN-US"></span></span></p>
<p><b><span style="color:teal">《解》嗟乎，凡夫例登补处，奇倡极谈，不可测度。华严所禀，却在此经。而天下古今，信渺疑多，辞繁义蚀。余唯有剖心沥血而已。<span lang="EN-US"></span></span></b></p>
<p>嗟乎，乃感叹之词。以目击世道之浇漓，人心之陷溺。能遇斯净土法门，仍不肯深信切愿实修。而甘堕入海算沙，枯守禅寂之失，不禁感慨系之。凡夫例登补处者，生极乐之下品凡夫，概同上品之补处大士相等，无胜劣高低之别。例者概也。良由念佛法门，即生成佛，不用三祇百劫艰远苦行。且可带业往生横超三界，毋须历别次第之劳。诚为奇特之倡，极则之谈也。又非凡情意识推测，语言度量，所能知其深妙。古云一句弥陀，我佛心要。竖澈五时，横该八教，信矣哉。华严诸经之王，尚仗普贤以十大愿王，导归安养。则知华严顿教一生成佛之法，其宗旨真义，亦归宿于净土法门。但天下弘法修行之人，自古至今，肯老实念佛，求生极乐者，稀如麟角。真信者少，疑惑者多。甚至反疑净土，是初机方便，接引钝根之阶渐。纵有信芽初萌，但以心眼未开，无正知见，欲阐明其理，述为章疏，无非言繁无旨，浮泛非要。反将念念即佛之妙旨，时教所归之圆意，隐蚀遮蔽不显。余，是旭祖自称也。剖者，破也。沥者，水滴也。旭祖见众生福德善根浅薄，虽闻至圆至顿之净土，不肯信心禀受。唯有吐尽肝胆，描写于要解之中。剖心以相见，沥血以证明。旭祖如是诚恳，愿诸开卷者真信秉受，得净土之达道。睹文者切实研阅，知念佛之途径。故此要解，句句是弥陀心要，亦是诸佛心要，亦是旭祖心要也。字字为弥陀海印，亦为诸佛圆镜，而亦为蕅益老人之心血也。吾人幸遇之，顾可忽乎哉。初揭示无上因缘竟。</p>
<p><span style="color:#333399">（丙）二特劝<span lang="EN-US"></span></span></p>
<p><b><span style="color:teal">《经》舍利弗，众生闻者，应当发愿、愿生彼国。所以者何，得与如是诸上善人俱会一处。<span lang="EN-US"></span></span></b></p>
<p>此是经文中、释迦特劝众生，应求往生以发愿也。佛特告舍利弗言，如上所明一生成佛，无上大事因缘之法门。众生业深障重，本不易成佛。今幸仗弥陀慈悲弘愿，及宿世善根之力。得闻念佛法门，一生可取证佛果。此实不易闻，幸而得闻。则不可错过机会，伤失善根。应深信佛语，发大誓愿，求生彼国。所以然者，盖若生彼国，便登补处。且与观音势至等诸大菩萨，及往生彼国之诸上善人，共为伴侣，俱会一处，把臂亲善，同行菩提之道。亲觐弥陀，同证无生之法。何等庆幸。今若徒闻此经，而不发愿求生，可谓辜负释迦弥陀之悲愿。亦辜负自己之性灵矣。</p>
<p><span style="color:#333399">疏中分四（初）释上善<span lang="EN-US"></span></span></p>
<p><b><span style="color:teal">《解》前罗汉菩萨，但可云善人。唯补处居因位之极，故云上。其数甚多，故云诸。<span lang="EN-US"></span></span></b></p>
<p>前经文叙众，云声闻菩萨之类，但可称善人，非是等觉故。彼极乐，上至等觉，下及带业往生者，皆一生成佛，悉是补处，方称上善人也。又善人分四类料简。声闻罗汉，祗肯自利，名下善人。菩萨能悲智双运，名中善人。补处大士，居因位之极，名上善人。佛乃惑尽智圆，无能超过，名无上善人。今极乐三辈九品，往生圣贤，并是补处大士，故称诸上善人也。</p>
<p><span style="color:#333399">（二）释一处分三（初）详示此土粗劣又分二（初）示寻常<span lang="EN-US"></span></span></p>
<p><b><span style="color:teal">《解》俱会一处，犹言凡圣同居。寻常由实圣过去有漏业，权圣大慈悲愿，故凡夫得与圣人同居。至实圣灰身，权圣机尽，便升沉硕异，苦乐悬殊。乃暂同，非究竟同也。又天壤之间，见闻者少。幸获见闻，亲近步趋者少。<span lang="EN-US"></span></span></b></p>
<p>俱会一处者，即言凡夫与圣人，同聚会于同居土也。约娑婆平常，言凡圣同居土者，凡即六道众生。圣分权实二种，实圣，谓实证之圣人，即现在同居证果之有学无学声闻。现虽证圣果而此果报身，由过去宿业有漏因所招感，而生同居土也。权圣，谓从上三土之三乘圣人，示生同居。或从他方佛刹来，权现此土。乃乘大悲愿力，倒驾慈航，现同事行以摄化。所以六道凡夫，得与权实圣贤同处也。然实圣证到无余涅槃时，则灰身灭智即升方便土。权圣机缘若尽亦还上三土，受寂灭之乐，唯凡夫仍轮回六道沉沦生死，但受众苦。权实二圣唯受涅槃寂静乐，菩提觉法乐，永无三途八难沉沦之苦。凡夫著我所，四相迁灭，三界升坠，但有烦恼逼迫之苦。升者胜而乐，沉者劣而苦。乃硕然不同，大相悬殊差别。故虽凡圣同居，实如石火电光，暂时相同，非究竟永同也。又天壤下，别明天上人间。天，谓三界诸天。唯五不还天，是三果圣人所居，余天则无。壤谓人间山林圣迹。如五台峨嵋九华普陀天台鸡足等，是圣人所居也。又色界诸天，独有钦闻五不还天之名，不能亲知亲见。楞严云，此不还天，彼诸天王，独有钦闻，不能知见是也。又人间，山林旷野，均是圣道场地，阿罗汉所住持。世间粗心人，罕能知道。故娑婆土中，于天壤间，虽有贤圣同住。而能使人亲见圣人，不可多得。或幸而得见，复能长侍法座，久承明教。或追随亲近依止，亦步亦趋者，更不可多得矣。故此土同居，实凡多而圣少，亿劫难逢。如寒山拾得永明傅大士等，才知为圣人，便已入灭。吾人欲远趋亲教，不其难乎。</p>
<p><span style="color:#333399">（二）示佛世<span lang="EN-US"></span></span></p>
<p><b><span style="color:teal">《解》又佛世圣人纵多，如珍如瑞，不能遍满国土，如众星微尘。又居虽同，而所作所办，则迥不同。<span lang="EN-US"></span></span></b></p>
<p>前言寻常，明其粗。此举佛世，显其劣。此土同居，如释迦出世，诸圣密辅，影响大化。或为菩萨，或为二乘，或示现凡夫。千圣聚会，群贤毕集。较无佛世之贪欲增盛。魔邪稠林，导师绝迹，归投无从者，则胜过远矣。然若望极乐同居土之同行同住。唯圣唯贤，恒闻法音者，则又不及多矣。又此土圣人出世，时有时无，前后靡定。即佛在世时、虽有圣人，亦如希有之珍宝，难得之祥瑞。不能如极乐之时时刻刻，可亲近贤圣，以受教也。亦不能同极乐、在在处处，俱有圣人可参谒。如星罗棋布，周遍充满国中。亲炙圣训，随愿应现。又此土，圣人修无漏道业，凡夫唯尘劳生死。所办事业，迥然不同。何如彼土，无论凡圣，同念弥陀，同行佛事，同佛自在神通，同佛无量光寿之为愈耶。娑婆唯有同居之名，而无同居之实，粗劣甚矣。</p>
<p><span style="color:#333399">（二）点示彼土胜超分二（初）示胜异<span lang="EN-US"></span></span></p>
<p><b><span style="color:teal">《解》今同以无漏，不思议业。感生俱会一处，为师友，如埙如篪。同尽无明，同登妙觉。<span lang="EN-US"></span></span></b></p>
<p>初二句，明胜因恒同。前说此土因劣，凡圣所办事业，升沉迥别。今言彼土，同以念佛中道无漏不思议净业为因，临终感生极乐，与诸上善人，俱会一处。又念佛为多善根，多福德，即念成佛之无上胜因。仗此得生彼国，以弥陀为导师，观音势至文殊普贤为胜友。如埙篪毗连，不相舍离。无漏不思议业者，念念即佛之行，圆超九界之有漏，故曰无漏。圆超九界心识分别，故不思议。感生俱会一处者，能念之心为因，所念佛号身土誓愿为缘。以此因缘所生之法，全体即无生第一义谛。故能师资凡圣，俱会一处。如埙如篪者，极乐一切凡圣，为我师友，为我兄弟。时相过从，不相舍离，其乐陶陶。埙篪，乃乐器名。诗经中，古有兄弟二人，伯氏吹埙，仲氏吹篪，相随不舍以喻极乐，凡圣相随不离也。同尽无明同登妙觉二句，显果胜常同。论断德，同去五住烦恼，圆净四土，圆舍二种生死，圆证三不退。明智德，同证三智，同显三德，同圆三身，至涅槃山顶，证妙觉佛。及一切权实力用，莫不同佛。故极乐同居，因果俱胜也。</p>
<p><span style="color:#333399">（二）示超绝<span lang="EN-US"></span></span></p>
<p><b><span style="color:teal">《解》是则下凡众生，于念不退中，超尽四十一因位。若谓是凡夫，却不历异生，必补佛职，与观音势至无别。若谓是一生补处，却可名凡夫，不可名等觉菩萨。此皆教网所不能收，刹网所不能例。<span lang="EN-US"></span></span></b></p>
<p>是则二字，为承起上胜异文，点出下圆超圆绝二义也。圆超者，即凡夫带业往生。如张钟旭，张善和之类。生前业屠罪深，临终狱相现前生惧。承善友示以净土法门，即具信心，十称佛号，感生彼国，圆证三不退，超尽住行向地等觉四十一因位，而证佛果，是圆超绝待义也。圆绝者，以下例上，均称补处。以上例下，咸名凡夫。非凡非圣，即凡即圣，相摄相融，是绝待圆融义也。异生二字，即指多生多劫，经历无量别异之生死。或亦可指别教三贤，未证同体中道之异生。教网不能收者，如来八教如网目，捞摝一切有情。以释迦法中，无此名相，无此法门，无此阶位，故不能收。刹网不能例者，十方佛刹，重重无尽，彼此交摄，亦如网目之伙。亦无此名相，无此法门，无此阶位，无此同居，故不能例也。</p>
<p><span style="color:#333399">（三）结三不思议<span lang="EN-US"></span></span></p>
<p><b><span style="color:teal">《解》当知吾人大事因缘，同居一关最难透脱。唯极乐同居，超出十方同居之外。了此，方能深信弥陀愿力，信佛力，方能深信名号功德。信持名，方能深信吾人心性本不可思议也。<span lang="EN-US"></span></span></b></p>
<p>此文结成三力，不可思议。净土法门，方便中之胜方便。所谓不用三祇修福慧。但将六字出乾坤。其功效即在三力，故诫当知。夫人生最大事，极重要因缘，莫过己躬下事。生死大事，了生死，成佛道，开示悟入佛之知见，为吾人大事因缘也。此外财色名利，婚丧家事，皆可商量，不名为大。唯生死不能相替代，不能作商量，故称大事。同居一关最难透脱者，欲发心修行先须断除爱见粗惑。盖爱见二种烦恼，为三界六道轮回之因。欲离苦果，先截苦因，苦因即见思。见惑有八十八使，如四十里急流之汹涌。欲断驻中流，度过彼岸。非披精进铠，具坚固志，不能到也。思惑，有八十一品。断除之难，如截十里阔流。若见思未断，三界生死，终无了期，诚为要关。加之境缘恶劣，修行超脱，更非易事。若分段同居一关能透脱，则方便实报，不难克登。如娑婆同居浊恶炽盛，更难超出。唯极乐同居，迥异他方。以念念即佛，法门殊胜。即凡即圣，阶位超绝。断五住，净四土，圆显三德秘藏，圆证三解脱门，决定一生成佛，不至再受胞胎。观此土同居成佛之难，较彼土同居成佛之易，当谛信弥陀愿力不可思议。能谛信佛力，方能谛信名号功德力，是弥陀万德庄严之洪名。众生能执持名号，其功德力，诚不可思议。若能信持名法门不可思议，方能信吾人心性，本不可思议。良由彼土胜境，乃弥陀一切种智所现相分境，复是念佛众生唯识所变相分境。此种智唯识，即吾人一念心性。是知从能现心性不可思议，方有彼土同居胜境不可思议。观所现胜境不可思议，信知心性不可思议也。非浅泛之信，是谛实净信，故曰深信。弥陀四十八愿，俱依无作境发，故能摄取自性众生。今众生念佛，亦依无作四谛境，发愿求生，故能蒙弥陀接引。心心相照，如磁石吸铁，不期然而然。所谓根大枝茂。源远流长。即心为道，胡不信哉。释一处竟。</p>
<p><span style="color:#333399">（三）点示净宗<span lang="EN-US"></span></span></p>
<p><b><span style="color:teal">《解》具此深信，方能发于大愿。文中应当二字，即指深信，深信发愿，即无上菩提。合此信愿，的为净土指南。由此而执持名号，乃为正行。<span lang="EN-US"></span></span></b></p>
<p>具此，即指能具愿力佛力心力。三种信根坚固，永不为余法，转移其信心。既具三种真实之信方能切实发愿。此愿从真心至诚心所流露，故经文中，应当发愿，应当二字，即指深信而后发愿。既能深信发愿。即是无上菩提。誓愿为菩提正因。合此信愿，确为净土慧行指南。盖持名念佛，须有信愿为前导。则持名之功，方不落于人天小果。如行路人，要先开眼，识路头。然后起程，则所诣可达。故信愿行三，目足并运，方为净土正行也。</p>
<p><span style="color:#333399">（四）专重信愿<span lang="EN-US"></span></span></p>
<p><b><span style="color:teal">《解》若信愿坚固，临终十念一念，亦决得生。若无信愿，纵将名号，持至风吹不入，雨打不湿，如铜墙铁壁相似，亦无得生之理。修净业者，不可不知也。大本阿弥陀经，亦以发菩提愿为要，正与此同。<span lang="EN-US"></span></span></b></p>
<p>净土法门，以信愿为往生之券。若信愿坚固，但临终十念，或一念，亦决定得生。以有信愿则与佛有缘，有缘便蒙佛接引。信愿若欠，则不信极乐是唯心所现，弥陀乃唯性所证。但信六尘缘影，以为唯心净土。六识妄想，以为自性弥陀。将妄作真，认贼为子。所以极乐不愿生，弥陀不愿见。虽有念佛，但为压捺妄想而已。如是持名，纵能持至万缘俱息，一念不生。昼夜靡间，功夫绵密。违顺之境不能羼杂，六尘之风不能飘入。思惟之念不生，妄想之雨不湿。坚如铜墙，牢如铁壁。虽然念佛到如是湛然一心之境，而无真实信愿，亦不能得生极乐净土。倘起谤法因缘，则罪更弥天。故修净业者，应须以信愿，为生西之先导。老实念佛之行持。则极乐莲台，可指日而成矣。大本弥陀经，即无量寿经。其中菩提愿，即四弘誓愿，与此净行相同。盖求生净土，须有欣厌二心。厌离娑婆之心，即众生自度，烦恼自断。欣求极乐之心，即法门自学，佛道愿成。然临终能念佛，全仗平素功夫纯熟。否则临命终时，四大分张，识神罔措，业债牵缠，如螃蟹落汤，不得自主矣。经文，特劝众生应求往生以发愿竟。</p>
<p><a name="a09"></a><span style="color:#333399">（乙）三正示行者执持名号以立行分二（初）正示无上因果<span lang="EN-US"></span></span></p>
<p><b><span style="color:teal">《经》舍利弗，不可以少善根、福德、因缘、得生彼国。舍利弗，若有善男子、善女人、闻说阿弥陀佛，执持名号，若一日、若二日、若三日、若四日、若五日、若六日、若七日、一心不乱，其人临命终时，阿弥陀佛与诸圣众、现在其前，是人终时，心不颠倒，即得往生阿弥陀佛极乐国土。<span lang="EN-US"></span></span></b></p>
<p>上来二科，初广陈依正二报，劝令起信。二显法门圆超，劝令发愿。今第三科，正示持名妙行，劝令起修也。此段初示无上因果。不可以少善根福德因缘，得生彼国者，欲显持名功胜，先示其他漏无漏之福德，及世智出世空智之善根。如布施持戒禅定读诵智慧般若等，一切福善非正信回向净土者，咸为少善根少福德。唯今经持名往生，乃多善根多福德因缘。莲池大师云，持名乃善中之善，福中之福。当知极乐非少善根、非少福德得生。要深慧多福，方能有济。故佛号为两足尊者，亦即福慧圆足，举世所尊也。修净业，欲栽培福慧。非别另修无量行，多劫勤苦。但能信愿持念佛名，便是大福大慧，得生彼国。更能广行放生布施，多修慈善功德，以回向净土，则福慧更资胜矣。舍利弗下正示持名方法。若宿植深厚，能持名念佛者。无论缁素利钝，老幼贵贱，皆是善男善女，不限其类也。闻说佛名，即闻慧。但须能持方称慧。若不能持，闻同不闻，则不名慧。执持名号，即思慧、修慧。执谓信力领受，坚执不舍。持谓念力奉行，任持不忘。如人握物，不落不摇也。约大乘论理，固不能执著。今念佛法门，应须坚固执持，拳拳服膺。若持而不执，难免退失之过。所言执者，执西方依正决定是有。我能念佛，弥陀决定接引。释迦决不欺我，六方诸佛，决不虚赞。逮到临终。十万亿刹外之极乐，不离唯心。无量光寿之弥陀，不出自性。始知全理即事，不执而执。全事即理，执而不执也。所言持者，或高声，或低声，随体力强弱而定。或默持，或出声持，或金刚持，唯以心念心闻，唇舌微动，不出音声。或记数，或不记数，随人所宜。总之须相续靡间，行住坐卧，不离弥陀，方得实益。一日至七日，指示克期取证之法。因恐寻常事忙，无暇念佛。故定七日为期，谢绝万缘，放下身心，专办念佛，不作余事，以期早得一心不乱。倘末世根钝，昏散病重，一七日不能见效。二七乃至七七日，或三年乃至尽形寿，专一念佛，求生西方。今但云一日至七日，专就根利障轻也。一心不乱者，分事理二种。不求明理，但能朝夕不辍，念念无间，不为五尘六欲见爱妄想所乱，名事一心也。能悟至理，了达弥陀极乐，不隔自心。十万亿土，不离刹那。刹那自心，原来湛湛寂寂，无依无住，明明历历，不昏不散。今一句佛号提起，当下全性起修，无明顿破，中道理彰，是理一心也。又理论迷悟修证六位。自性本明本寂，被惑覆蔽而不自觉，是理即一心。承知识开导，知此本照本寂，唯心所成之净土法门，谛信无疑，是名字即一心。能全性起修，念念弥陀，念念三观圆照，是观行即一心。能念至不起思量分别，寤寐不离弥陀，风雨不侵，尘缘不杂。四住先落，六根清净，是相似即一心。以上并约事明位，未证法性理也。若再进念念弥陀，不落空有，无明豁破，亲证心性之理，中道分彰，超登三德之位，是分证即一心。若穷无明源，显究竟智，全心成佛，全佛显心，心佛一如，澈法底源，是究竟即一心也。无论理持事持，咸能证事理一心。此显无上因也。其人临命终时，生极乐国，即明无上果也。吾人现生果报将尽，命根未断，六根失其效能，一息奄奄将命断气绝之相，是临终相。若其人平素已得一心不乱工夫，此时弥陀与诸圣众，现其人前，慈光摄照，慈力摄受，其心清净，无诸虚妄颠倒，如入禅定，一弹指顷，即生彼国。若其人平素念佛功深，得理一心，则法身弥陀与诸圣众，现其人前。若得事一心，则应身弥陀与诸圣众，现其人前。要须平日念佛功深。方能感应道交。所谓弥陀清凉月，常游毕竟空。众生心垢净，弥陀影现中。若诸众生念头归一，弥陀自然现金容。故庐山远公，三见圣相，即其例也。</p>
<p><span style="color:#333399">疏中分三（初）正释又分五（初）总释无上因果又二（初）明因<span lang="EN-US"></span></span></p>
<p><b><span style="color:teal">《解》菩提正道名善根，即亲因。种种助道，施戒禅等名福德，即助缘。声闻缘觉菩提，善根少。人天有漏福业，福德少。皆不可生净土。唯以信愿执持名号，则一一声，悉具多善根福德。散心称名，福善亦不可量，况一心不乱哉。<span lang="EN-US"></span></span></b></p>
<p>初文正释善根福德。声闻下，别明得生与不得生。菩提正道名善根者，梵语菩提，此云道，亦名觉。即能修之觉智，为正行，故曰正道，是无漏善根也。此觉智为正道，即成佛之了因慧心，为成佛亲因种子，故为亲因。即相宗、六因中习因。谓宿世习惯，成为今世感果之因。如习惯念佛，念念弥陀，念念即佛，即菩提正道。以此净业为因。感生莲胎五阴净报。故习因乃总感五阴果报之主质，亦名总报主也。种种下，明福德。种种助道，即三十七助道品，及施戒禅定等。万行六度，咸是福德。观经云，欲生彼国，当修三福。一者孝养父母，奉事师长。慈心不杀，修十善业。二者受持三归，具足众戒，不犯威仪。三者发菩提心，深信因果，读诵大乘。皆为往生之助行。即助缘者，是资助亲因之缘。如五榖生长，先有种子为亲因，后以水土培植滋长为助缘。净土法门，以信愿持名为亲因，以六度万行及诸善法为助缘。又名报因。感果称福德，又名报果。以修因有浅深，故感果生净土，庄严有九品。名别报主也。声闻下。别明得生不得生。闻四谛声，修四念处生空观智，缘空自修，无大乘善根，故曰声闻。此以声闻之智，表善根少。观十二因缘觉悟缘生性空，亦无大乘善根。此以缘觉之智，亦表善根少。二乘人但断见思，未破无明，沉滞空寂，无菩萨行，无成佛之真因，故善根福德俱少也。人天道中，作有漏之善业，感有漏之福果，报尽还堕，依然是恶。生死未出，轮回未息，其福德之少，不逮言矣。以上二乘之善根，及人天之福报皆微皆少，皆不可生净土。然观乎古今，以圆悟自负，不肯念佛求生者，如草堂青，长卢□，俱为大悟宗匠，以惑业未除，不信念佛，致□老后身耽恋富贵，青公转世历多忧苦，则与二乘人天之福善，仅差一筹，可不慎哉。唯以信愿下，别明得生之因。信要真，愿要切，持名要坚执，则三资粮具足在一心中。不前不后，一心中具三法，无欠无余。信中具事事无碍之信，愿中具事事无碍之愿。此二为多善根之亲因，名慧行。以慧导行，行中亦具事事无碍之行，此为多福德之助缘名行行。如是念佛，声声显万德之慈尊，句句摄百行以无遗，字字彰心性之自体，念念合诸佛之果德。若具真信切愿，虽散乱心中念佛，其善根福德，已不可限量，皆得生彼国。况一心不乱，勇猛精进念佛，其善根福德，当为十方诸佛，称扬莫尽。其乐邦莲品，当必优胜矣。</p>
<p><span style="color:#333399">（二）明果<span lang="EN-US"></span></span></p>
<p><b><span style="color:teal">《解》故使感应道交，文成印坏。弥陀圣众，不来而来，亲垂接引。行人心识，不往而往，托质宝莲也。<span lang="EN-US"></span></span></b></p>
<p>故使二字，承上接下。由上文明事事无碍，同在一心中，具三资粮，故使感应之道相交，受佛接引也。感应道交者，众生福德善根为能感，弥陀圣众为所感。佛圣慈悲为能应，众生善根福德为所应。各有冥显。天台宗，以显感冥应，冥感显应。显感显应，冥感冥应，之四句，各开为四句。连根本四句，共成三十六句。其义甚繁，兹不赘述。姑就六即以明感应义。若善根福德，未臻一心不乱。但自心理智，暗合弥陀法身。所谓暗通圣旨，冥符道妙是理即感应。善根福德微动，能闻念佛法门，信心不逆，是名字感应。能真实念佛，是观行感应。以上但与化身弥陀，同居圣众，感应道交。至事一心不乱，四住粗惑能断，六根清净，则与应身弥陀，方便圣众，感应道交，是相似感应也。至破无明，证法性，得理一心，亦名分证一心，则与报身弥陀，实报圣众，亦与法身弥陀，寂光圣众，感应道交，是分证感应。至登极乐后，惑尽智圆，究竟成佛，是究竟感应也。文成印坏者，涅槃经云，譬如蜡印印泥，印与泥合，印灭文成。又如此方，以铜铸像。须先用泥造成模形，然后将镕铜贯之。像文既成，模形则坏。成坏同时，不落前后。以喻念佛众生，净业若成，娑婆五浊报谢，极乐莲胎成就。于一念间，不分前后。古云，一刹那中离五浊，屈伸臂顷到莲池。即此意也。但坏有粗细，成有浅深。或三界五浊业坏，同居净土文成。有漏业坏，方便净土文成。或无漏业坏，实报净土文成。或二边业坏，寂光净土文成。其成坏均在一心中，不落前后也。弥陀圣众，不来而来等四句，正明不思议感应。弥陀圣众，是众生心内之弥陀圣众。念佛众生，亦即弥陀圣众心内之念佛众生。弥陀证此常遍之心，虽遍应众缘，仍然不离于弥陀之自心，故曰不来。如天中一月，普印千江，月体实未下来。此约全事即理明义也。月虽不动不来，而大小浅深之水，祗能澄清，无不现影。以喻弥陀虽证法性无去无来，而利钝之机，优劣之根，祗要三业清净，一心愿行，以感于佛。佛则一一现身其前，垂手接引，故曰而来。此约全理即事明义也。自他同在一心，事理本来相成。约事接则决定接，约理来则实不来也。行人心识者，即念佛人，临终趋生彼国之八识心也。不往而往者，约机论事理二门也。极乐乃众生心内之净土，临终虽生极乐，乃生自心之极乐。盖自心本绝彼此往来之相，故曰不往。此约全事即理而言也。虽云自心净土，须凭弥陀愿力与彼土净缘，及须自发切愿往生。仗三力以摄受确离娑婆秽土，而托质于极乐莲池中，实有往来之处，故云而往。此约即理而明事也。众生于此二门，一心齐修。故生则决定生，去而实不去也。又众生之事理，即弥陀之事理。弥陀之事理，即众生之事理。一而二，二而一。故能往来无碍，感应道交也。总释无上因果竟。</p>
<p><span style="color:#333399">（二）别明能持所持<span lang="EN-US"></span></span></p>
<p><b><span style="color:teal">《解》善男女者，不论出家在家，贵贱老少，六趣四生。但闻佛名，即多劫善根成熟。五逆十恶皆名善也。阿弥陀佛，是万德洪名。以名召德，罄无不尽。故即以执持名号为正行，不必更涉观想参究等行。至简易至直捷也。<span lang="EN-US"></span></span></b></p>
<p>男女善人，为能持。弥陀洪名为所持。善，有宿生曾种善因，而得闻佛名者。或有今生善道，而得闻佛名者。悉以得闻佛名，信心念佛名善。非有漏福业及余善因为善也。男女二字摄义甚广。凡天人修罗地狱鬼畜，有牡牝二性者，均名男女。无论四生六道，凡善根成熟信心念佛，皆名善男女，皆得往生。出家指割爱辞亲，受具足戒之僧尼。在家指曾受五戒之优婆塞、夷，及敬信三宝之清净男女。贵贱老幼，即含外道异众。六趣谓人天及鬼狱，从因趣果故名趣。四生者，胎因情有、含孕而出为胎生。卵因想有、依壳而生曰卵生。湿因合感、假润而兴为湿生。化以离应、无而忽有曰化生。四生具六道，六道统四生。此四生六道众生，能闻弥陀佛名，即过去善根成熟也。五逆十恶皆名善者，以其虽是恶人，能闻万德洪名，即名字善。能随喜念佛，即观行善。是知世之屠夫妓女，虽择业不慎，沦于恶作。能触境感觉，暂称佛名，亦为种因不浅。仗弥陀愿力，亦得往生。况善人能至心念佛，而不往生哉。一句弥陀称为万德洪名，弥陀因修万行，果彰万德，所以为万德慈尊。名有召德之功，德有应名之实。故一句弥陀名号，即圆召万德之实。无量光寿称性彰显，故称之为万德洪名。所谓以假名而揽取实德，全实德而成假名，假名外无实德。如全水成冰，冰外无水。故曰罄无不尽。即此持名，统百行以无遗，摄众德以俱备。以为正修，毋须更涉观想参究也。且众生心杂，观想难成。参究起疑，致碍净念。等即等于执理废事，守理坐空念佛之类也。唯持名妙行，贤愚老幼，俱能奉行。心口默念，不妨营事，最简易也。念念即佛，一生取证三不退位，至直捷也。</p>
<p><span style="color:#333399">（三）别明三慧又三（初）明闻慧<span lang="EN-US"></span></span></p>
<p><b><span style="color:teal">《解》闻而信，信而愿，乃肯执持。不信不愿与不闻等。虽为远因，不名闻慧。<span lang="EN-US"></span></span></b></p>
<p>信愿行三，如鼎三足，相成不离，名三资粮具足。若一法不具，纵肯念佛，但为远因，不名闻慧。诚与不闻，无有异也。</p>
<p><span style="color:#333399">（二）明思慧又二（初）标<span lang="EN-US"></span></span></p>
<p><b><span style="color:teal">《解》执持则念念忆佛名号，故是思慧。然有事持理持。<span lang="EN-US"></span></span></b></p>
<p>持念佛名，拳拳服膺。如手握物，如子忆母，如犊思乳，念念不舍名执持。有事持理持，咸约教观阐释。可纠正往昔之积弊谬解也。</p>
<p><span style="color:#333399">（二）释又二（初）事持<span lang="EN-US"></span></span></p>
<p><b><span style="color:teal">《解》事持者，信有西方阿弥陀佛。而未达是心作佛，是心是佛。但以决定志愿求生故，如子忆母，无时暂忘。<span lang="EN-US"></span></span></b></p>
<p>事持，唯在真信切愿，确知西方依正是有。我今念佛，决定蒙佛接引。但未了达自心唯性之旨。祗以忆念无间，决志求愿往生。望乐国为家乡，仰弥陀如恃怙。念兹在兹无时或置。如子忆母，归心如箭。念念记忆，无有暂忘。此之谓事持也。是心作佛，是心是佛者，是佛全体自心所成，即理具显事造，故曰是心作佛。自心本具是佛，全事造即理具，故曰是心是佛也。</p>
<p><span style="color:#333399">（二）理持<span lang="EN-US"></span></span></p>
<p><b><span style="color:teal">《解》理持者，信西方阿弥陀佛，是我心具，是我心造。即以自心所具所造洪名，为系心之境，令不暂忘也。<span lang="EN-US"></span></span></b></p>
<p>理持者，由达其即理故，即事持便是理持也。是我心具，是我心造者，吾人现前一念之心性，体即法界，理具三千性相为心具。随缘起用，变造三千诸法为心造。具无别具，具于事造。造无别造，造于理具。是故离心无境，离境无心。心外无佛，佛外无心也。弥陀乃我本性所具所造之弥陀。十万亿刹外之极乐，亦吾心所具所造之净土。即以吾心具心造之弥陀乐土，为我心所系念所忆持之境。了知忆他佛，即是忆自佛。念佛即是念心。离能念之心，别无所念之佛，佛即是心，能外无所。离所念之佛，别无能念之心，心即是佛，所外无能。能所不二，理智一如，是名理持。但理持仍不废事持也。莲池大师云，执持即皈命义。谓委身归投于极乐，方能执持。盖取意释耳。又云，今人虽闻佛名号，不肯执持者，有四种遮障故。（一）谓即心是佛，何必舍己念彼。不知即佛是心，不妨念佛。良由执理迷事也。既许念心，不许念佛，则心佛是二，即义不成。应知念心念佛，两无碍也。（二）谓何不遍念诸佛，而唯念一佛。良由不知心专志一，乃成三昧。众生智浅，繁则不胜。故用志不分者神凝，役心多歧者功丧。如普广大士问佛，十方俱有佛土，何以独赞西方。佛言阎浮提人，心多杂乱，令其专心一境，乃得往生。以诸佛同一法性身，念一佛即念一切佛。（三）谓佛佛可念，何不随念一佛，而必念弥陀。良由不知彼佛与众生，偏有因缘。彼佛名号，人所乐闻。就令恶人有时不觉失声念佛。乃至人逢喜事，不觉念佛。赞叹欢喜、人逢恶事、及与苦难，不觉念佛。伤感痛切，机感因缘，莫或使之而自然也。（四）谓何不念佛功德智慧相好光明，而但念名号耶。良由不知持名、于末法最投机也。以众生愚钝，理观不解。促令念佛，声声相续，自得往生。此四种疑虑，为净业之大障碍。无论事持理持，俱宜淘汰净尽也。</p>
<p><span style="color:#333399">（三）明修慧分二（初）明七日迈期<span lang="EN-US"></span></span></p>
<p><b><span style="color:teal">《解》一日至七日者，克期办事也。利根一日即不乱，钝根七日方不乱，中根二三四五六日不定。又利根能七日不乱，钝根仅一日不乱，中根六五四三二日不定。<span lang="EN-US"></span></span></b></p>
<p>此明□期念佛方法也。经中一日，至七日者。世出世间，郑重之事，恒以七故。如礼忏曰七夜，持咒曰七遍。经中罗网行树，曰七重。世之七政七星之类，咸以七数表中道，不多不少也。法有初学久练二则。利根下三句，明初学□期方法。言利根者，今虽初学，但宿因已熟，祗念一日，即水到渠成，即得一心不乱。不乱，湛然一心，当下离念境界，即契念佛三昧。一日为能得，不乱一心为所得。其中有历一日不乱，有经若干日不乱。或得事不乱，或得理不乱。并随其功行深浅，以定不乱工夫，经时长短也。钝根七日方不乱者，宿根迟钝，宿习未熟，功行未专，要修习七日，方得不乱。或暂或久，或事或理，并随其行不定。中根宿根无定，今时开发，亦有经二日三日，或四五六日无定。不乱之定力，亦有经一日，或若干日。或得事一心，或得理一心不等也。又利根下，明久练方法。久练者，经长时学习久远锻炼也。盖已得工夫之后，又久久练习。若得事不乱后练，乃已破通见惑，又进破通思惑也。若得理不乱后练，乃已破别见惑后，又进破别思惑也。又利根者，或一个七日中，俱能与不乱相应，甚至能若干七日相应。钝者仅一日中与不乱相应。中根者，或六日中俱能与不乱相应，或五四三二日相应，不定。</p>
<p><span style="color:#333399">（二）明一心不乱<span lang="EN-US"></span></span></p>
<p><b><span style="color:teal">《解》一心亦二种。不论事持理持，持至伏除烦恼，乃至见思先尽，皆事一心。不论事持理持，持至心开见本性佛，皆理一心。事一心，不为见思所乱。理一心，不为二边所乱。即修慧也。<span lang="EN-US"></span></span></b></p>
<p>由不达理，判为事持。能达理，则事持而为理持。虽说理持，亦不废事持。若事若理，皆须唯专唯勤，一心执持圣号，方得利益。执持名号，至五品观行位，能降伏见思。若利根者，亦能圆伏无明持至初信位，见惑除。至七信位，思惑除。界内事惑断尽，名事一心也，从八信至初发心住，无明一分破，法身一分证，亲见本性弥陀，唯心净土，名理一心也。事一心，我执已亡，不为见思事惑所乱。理一心，法执已破，不为无明理障所乱。又事一心是缘修，理一心是真修，故为修慧也。</p>
<p><span style="color:#333399">（四）往生二相<span lang="EN-US"></span></span></p>
<p><b><span style="color:teal">《解》不为见思乱故，感变化身佛，及诸圣众现前。心不复起娑婆界中，三有颠倒，往生同居方便二种极乐世界。不为二边乱故，感受用身佛，及诸圣众现前。心不复起生死涅槃二见颠倒，往生实报寂光二种极乐世界。<span lang="EN-US"></span></span></b></p>
<p>上来别明能持所持及闻思修三慧，是明无上因。此科解释经文后四句，乃明无上果也。不为见思乱等，承上文事一心来。谓寻常念佛工夫，若至事一心，则人我见之我执空。至命终时，不为见思烦恼所乱，如入禅定，感弥陀应化身佛及诸圣众，现前接引。是人心中，不复起贪恋娑婆三有我执之颠倒。若伏我执，即生同居极乐。断我执，即生方便极乐世界也。不为二边乱等，承上理一心来。谓寻常念佛，若至理一心，则法我见之法执亡。临命终时，不为空有二边所乱，感报身佛及诸圣众，现前接引。是人心中，不复起生死涅槃二边见之颠倒，念念趣入中道理。若分破无明，则生实报极乐。若破无明尽，则生寂光极乐世界也。</p>
<p><span style="color:#333399">（五）结前起后<span lang="EN-US"></span></span></p>
<p><b><span style="color:teal">《解》当知执持名号，既简易直捷，仍至顿至圆，以念念即佛故。不劳观想，不必参究，当下圆明，无余无欠。上上根不能踰其阃，下下根亦能臻其域。其所感佛所生土，往往胜进，亦不一概。可谓横该八教，竖彻五时。所以彻底悲心，无问自说，且深叹其难信也。<span lang="EN-US"></span></span></b></p>
<p>此文直示持名之胜妙，法门之圆顿，摄机之普遍也。当知者，承上结劝，应当注意也。执持六字名号，随时随地都能念，无坛场仪式之铺张，故简易。一生成佛，无三祗百劫之迂迟，故直捷。直阶不退，一生补处，故至顿。四土融摄，事事无碍，故至圆。一念相应，一念即佛。念念相应，念念即佛。即方便是圆顿。观想浊智腾波，参究邪魔侵入。但念念弥陀，不必再用观想参究，当下圆圆明明，无稍余剩亦无欠缺也。上上根如文殊普贤之俦，亦愿往生。下下根如十念带业，鹦鹉八哥，亦得往生。踰，超越也。阃，门橛也。虽愚夫愚妇，亦能达乎净土之域。其所感佛，分法报应三身。其所生土，分同居方便实报寂光四土。一往如是。若更进而论，则一身圆具三身，一土融摄四土。而持名功行有浅深，其往生莲台有高低。故四土各分三辈九品，不得一概而论。横该竖彻者，显圆收圆超也。五时八教虽广，无非一句弥陀全收。一句弥陀，即是自心之三谛。以念念弥陀，念而无念，即亡能、亡所、之真空观，即显真谛弥陀。以念念弥陀，无念而念即能所历历之妙假观，即显俗谛弥陀。以念念弥陀，念念即佛遮照不二之妙中观，即显中谛弥陀。三谛弥陀，即一心是，亦即五时八教所诠之理。一句佛号，能念之心，所念之佛，因缘所生，即藏教弥陀。当体即空，即通教弥陀。明明历历，本来即假，是别教弥陀。能所平等，空有不二，即圆教弥陀。如第一华严时，为初成道，专被别圆大机，有圆融，有行布。圆融是圆教三谛弥陀，行布即别教次第弥陀。二、阿含时，明藏教半字法门，独被三乘，但诠真谛弥陀。三、方等时，四教并谈。对藏通半字真空弥陀，说别圆满字中道弥陀。四、般若时，以毕竟空慧之共不共般若弥陀，破二乘偏空之执情，带通别二教弥陀，说圆教圆中弥陀。五、法华涅槃时，畅佛本怀，开权显实，纯说圆教绝待圆中，一心三谛之弥陀也。三藏邃文，十二部妙典，俱在一句弥陀中，圆该圆证。释迦彻底悲心，和盘托出。宜乎法门深远，无问自说。且极口叹其为难信难解之法也。</p>
<p><span style="color:#333399">（二）破疑。前后十二问答。总为七科。（初）不必观想疑<span lang="EN-US"></span></span></p>
<p><b><span style="color:teal">《解》问，观经专明作观，何谓不劳观想。答，此义即出观经。彼经因胜观非凡夫心力所及，故于第十三别开劣像之观。而障重者，犹不能念彼佛，故于第十六大开称名之门。今经因末世障重者多，故专主第十六观。当知人根虽钝，而丈六八尺之像身，无量寿佛之名字，未尝不心作心是。故观劣者，不劳胜观。而称名者，并不劳观想也。<span lang="EN-US"></span></span></b></p>
<p>上来正释经文，此下问答释疑。初问意，恐不了者，闻不劳观想之说，便疑与观经相违。答意谓此持名法门，原出观经。彼观经，观想弥陀报佛身土，如白毫宛转五须弥，绀目澄清四大海等，殊胜伟大庄严之观法，非凡夫粗劣心力所及。故于第十三观。别开观一丈六尺之劣应身佛。而心粗障重者，于此微劣之观，复不能忆想分明。故又于第十六观，特开持名法门。俾专主念佛，易得一心。今小本弥陀经，正为末世障重粗心者，偏令专注第十六观念佛法门也。良由际兹去圣时遥，背教日远。众生心杂，障缘强盛，观法境微，欲期成就，固属至难。若能观一丈六尺之像，与实持无量寿佛之名。何尝废于是心作佛，是心是佛。是心作名号，是心是名号之旨。故观劣者，即摄胜观。持名者，即具观想。毋劳好高骛远也。经云，诸佛如来是法界身，入一切众生心想中。是故汝等心想佛时，是心即是三十二相，八十种好。即为是心是佛，是心作佛。诸佛正遍知海，从心想生。今念念弥陀，念念具诸观想矣。</p>
<p><span style="color:#333399">（二）不必参究疑又二（初）正破不必参究<span lang="EN-US"></span></span></p>
<p><b><span style="color:teal">《解》问，天奇毒峰诸祖，皆主参念佛者是谁，何谓不必参究。答，此义即出天奇诸祖。前祖因念佛人，不契释迦彻底悲心，故傍不甘，直下诘问，一猛提醒，何止长夜复旦。我辈至今日，犹不肯死心念佛。苦欲执敲门瓦子、向屋里打亲生爷娘。则于诸祖成恶逆，非善顺也。<span lang="EN-US"></span></span></b></p>
<p>问天奇毒峰二师，并教人看念佛是谁，为何今不许参究耶。答意，谓若能念佛，则不必兼参究，悟理有期。若参禅者必须兼念佛，可免错路。古时人根坚利，直究默参，便能顿悟自性，契证真如，不注重念佛犹可。至后人根渐钝，非唯于禅无益，即念佛人，不了是心是佛，是心作佛之旨，辄作心外有佛，极乐路遥，暴弃自己，不肯死心踏地行去。口虽念佛，心猿意马，一味向外奔腾。自心既不悟，极乐又不生，则与佛无问自说彻底悲心相违。故天奇毒峰诸祖，为不肯真参直念者，边傍巧出不甘心之方法，提倡参究念佛是谁。俾于念佛昏堕不得力处，直下痛锥诘问一句，念佛毕竟是谁。猛力提醒，笃其正念。令其心开意解，破其妄想缘虑，通达心是心作之的旨。良由正念佛时，一句弥陀，全体即心性。心性昭昭不昧，了了常知，全体是弥陀。既所念之佛即心，能念之心即佛。则净土依正，不离自心一念。自心一念，自是极乐依正矣。苟明斯旨，安有不顿息狂缘，死心念佛，以期见自性弥陀，生唯心净土者耶。何止长夜复旦者，意谓如上参究澈悟，或散心念佛者，由无始无明，迷昧清净觉心，妄执六尘缘影，恒在昏暗长夜中不见天日。今用念佛是谁，猛力锤击，幻妄尽捐，真心独朗，了自性唯心之旨，诚不啻如朝曦东升，常在光天化日之下矣。我辈下，斥责。意言古时根利，参悟尚能投机。故看念佛是谁，犹可得益。今值兹障重魔强，参究既不宜，犹不死尽偷心，老实念佛。尚苦苦将参究一法，横在胸中。欲见自性弥陀，了脱生死。实如自弃亲生，拈取敲门破瓦，当作至宝，远向屋内亲生父母殴打，岂不成忤逆不孝耶。破瓦子喻参究公案。屋喻五阴色身。爷娘喻自心。色身是自心亲相分，故曰亲生。殴打，喻反向也。诸祖原是一片婆心，善顺时机。不了者，以禅夹净，不能得一心。弄巧成拙，是为恶逆也。</p>
<p><span style="color:#333399">（二）兼破不肯死心<span lang="EN-US"></span></span></p>
<p><b><span style="color:teal">《解》进问，此在肯心者则可，未肯者何得相应。曰，噫，正唯未肯，所以要你肯心相应。汝等正信未开，如生牛皮不可屈折。当知有目者，固无日下然灯之理。而无目者亦何必于日中苦觅灯炬。大势至法王子云，不假方便，自得心开。此一行三昧中，大火聚语也。敢有触者，宁不被烧。<span lang="EN-US"></span></span></b></p>
<p>此乃从上斥责，不肯死心作进一层问。故意谓肯死心踏地念佛，能契佛彻底悲心，不参究则可。若障重者，既未明心眼，又不肯死心念佛，口称弥陀心散乱，若不参悟心地，焉能与彻底悲心相应耶。曰，如尔所言，实令人悲叹不已。噫字，即感叹所发之声。盖欲人不要参究，老实念佛。正为未肯死心，所以独要你不夹杂，不参究。肯放下万缘，死心踏地，坚持名号，俾与如来彻底悲心相应。所谓但办肯心，必不相赚也。今汝辈不明心性之旨。对净土法门，无正确信心。只妄起我法二执，胶粘不舍。正如生牛皮，坚硬不可屈折。若明了净土旨趣，有切实信心不取我法，则如熟牛皮，柔软随用，复何劳参究。若已明万法唯心，即心是佛之正眼，必能谛信无疑，决肯死心念佛，以契彻底悲心，断不再杂参究。如皓日之下，再燃孤灯，实为多事。若正眼未开，唯宜死心念佛，期得相应，自能心通理悟。又何必于清净本觉心中，苦苦参究念佛是谁，强觅能念之心。而成骑牛觅牛，迷头寻头之颠狂。如盲人必于日光明照中，苦苦觅孤灯。即使得之，复何补于明，反为徒劳耳。且大势至章云，若众生心，忆佛念佛。现前当来，必定见佛，去佛不远。不假方便，自得心开。此不假二字，宁非欲人老实念佛，不假参究方便。但能念到一心不乱，自得心开理悟，启发正信也。一行三昧者，即唯修念佛之行，而得正定也。大火聚，即炽然猛火。触手手烂，触额额坏。喻显念佛三昧，到一心不乱，决定悟澈三昧，唯心之旨，烧坏无明额，见爱手也。此二语，即不必参究之大榜样也。</p>
<p><span style="color:#333399">（三）宁保非魔疑<span lang="EN-US"></span></span></p>
<p><b><span style="color:teal">《解》问，临终佛现，宁保非魔。答，修心人不作佛观，而佛忽现。非本所期，故名魔事。念佛见佛，已是相应。况临终非致魔时，何须疑虑。<span lang="EN-US"></span></span></b></p>
<p>参禅人，从空入手，佛魔俱遣。有时定中见佛，即属魔境。今问念佛人见佛安得保非魔耶。答意，谓念佛见佛，与参禅见佛，不能例同。盖参禅平素期心空及第，不作佛观，忽然佛现，原非本心所期，故名魔事。念佛人本期见圣相。念佛心净佛现，正为净业有成之佳兆。佛现其前，即知心垢清净，感应道交，故非魔事。然见佛相后，更当发惭愧，益加精进。莫夸矜己功，致欢喜魔，潜入心腑。是则念佛人临终时见佛，既表念心纯净，亦是弥陀本愿。并非致魔之时，毋须疑虑为魔也。</p>
<p><span style="color:#333399">（四）料简七日一念<span lang="EN-US"></span></span></p>
<p><b><span style="color:teal">《解》问，七日不乱，平时耶，临终耶。答，平时也。问，七日不乱之后，复起惑造业，亦得生耶。答，果得一心不乱之人，无更起惑造业之事。问，大本十念，宝王一念，平时耶，临终耶。答，十念通二时。晨朝十念，属平时。十念得生，与观经十念称名同，属临终时。一念则但约临终时。问，十念一念并得生。何须七日。答，若无平时七日工夫安有临终十念一念。纵下下品逆恶之人，并是夙因成熟故感临终遇善友，闻便信愿。此事万中无一，岂可侥幸。净土或问，斥此最详。今人不可不读。<span lang="EN-US"></span></span></b></p>
<p>初料简七日。问曰，经云七日一心不乱。其人临命终时，即得往生彼国。此在平时预得七日不乱，以待临终耶。抑临终一心不乱，即得生耶。答曰，须于平时预办，以备临终得生也。又问，若平时得七日不乱后，忙于余事，又复心乱，起惑造业，到临终时，亦得生否。答，尔言得一心不乱后，又复心乱造业，是非真得。果真得一心不乱，决无更起惑业之理。果得事不乱，我执已空，决无更起见思惑，造有漏业。果得理不乱，法执已空，决无更起无明惑，造二边业。此诚如照妖宝鉴，觉不生迷也。问大本下，料简一念十念。大本，即无量寿经，明十念得生极乐。念佛三昧宝王论，明一念得生。此十念一念，属平时预修耶，抑临终才念耶。答，十念通于平日，晨夕二时。特为事至忙者，设此方便耳。其法于晨起晚睡之时，净手敬香，跪佛案前。若未奉佛堂，只面向西端立亦可。举手合掌，念西方极乐世界等，接念佛号。尽一口气为一念，足十口气名十念。取藉气敛念，易得一心念毕，唱发愿偈已，礼佛而退。但无论家居旅行，强健病弱，悉不能废。果能若是，至临终决蒙弥陀接引彼国。此法始行于慈云大师。若十念得生，则与观经十念称名，同属临终时也。宝王论，一念往生，唯约临终一念，感应道交也。又问，宝王论一念，与观经十念，既能往生。何须舍易从难，徒劳七日，乃至经年累月耶。答，临终能十念一念一心不乱者，其工夫都在平时做就。若平时但纵意放逸，妄作恶为。无绵密工夫。到临终时，则诸苦毕集，万缘牵缠，业识昏昧，心神无主之际，不容你作主，安能念佛。佛尚不能念，又安求十念一念之不乱。既心绪纷乱，则不能感佛接引。唯随强先牵，顺业受报，依然沉沦六道，宁不可惜。故欲求临终不乱，须于平时念熟，不加作意。则临命终时，善友才提，即能信愿受持，方为有效也。岂可平时不务真修，而妄冀临终十念往生耶。净土或问，天如维则禅师所著。今录其斥文，以醒世之迷执。时一铁汉问云，然则我于生前，且做世间事业。直待临终，然后念佛可乎。禅师斥之曰，苦哉苦哉。有等愚谬害人之言，等于砒霜鸩酒，毒中之毒。今汝此言，更毒于砒霜鸩酒者也。非特误害自己，又且误赚天下、若僧若俗、善男信女、皆此言也。向所谓逆恶凡夫，临终念佛者，乃宿有善根福德因缘，方遇知识，方得念佛。此等侥幸，万万人中，无一个半个。汝将谓人人临终有此侥幸哉。岂不见群疑论云，世间有十种人，临终不得念佛。一者善友未必相遇，故无劝念之理。二者业苦缠身，不遑念佛。三者或偏风失语，不能称佛。四者狂乱失心，注想难成。五者或遭水火不暇至诚。六者遭遇豺狼，无复善友。七者临终恶友，坏彼信心。八者饱食过度，昏迷致死。九者军阵斗战，奄尔命终。十者忽坠高岩，伤坏性命。如此等十种之事，皆是寻常耳闻眼见。不论僧俗男女，人皆有之。或宿业所招，现业所感，忽尔现前，不容回避。你又不是神通圣人，有宿命通，能知临终，有业无业。又不是有他心天眼，能知临终，好死恶死。如上十种恶缘，忽然遭著一种，便休了也。便做手脚不得了也。便有知识活佛，围绕救你，不得了也。便须随业受报向三途八难中，受苦受罪。到那时要闻佛名，不能闻也。直饶你好病而死，无此恶缘，亦未免风刀解体，四大分离，如生龟脱壳，螃蟹落汤，病苦逼迫，怕怖慞惶，念佛不易作得主也。更饶你无病而死，又或世缘未了，世念未休，贪生怖死，扰乱胸怀。若是俗人，又兼家私未明，后事未办，妻啼子哭，百种忧煎，念佛不得了也。更饶你未死以前，只有些少病痛苦在身。忍痛忍苦叫唤呻吟，问药求医，祈祷忏悔，杂念纷飞，念佛不得也。更饶你未病以前，只是年纪老大，衰相现前，困顿龙钟，愁叹忧恼，只向个老身上，左安右排，念佛不得了也。更饶你未老以前，正是少壮之日，正好念佛之时，稍或狂心未歇，俗务相关，东攀西缘，杂思乱想，业识茫茫，念佛不得了也。更饶你清闲自在，有志修行。稍于世相之中，照不破，放不下，把不定，坐不断，忽遭些子境界现前，一个主人随他颠倒，念佛不得了也。你看他老病之时，少壮清闲之日，稍有一事挂心，早是念佛不得，况待临终时哉，何况你更道且做世间事业，你真痴人，说此痴话，敢保你错用身心了也。且世间事业，如梦，如幻，如影，如响，那一件有实效，那一件替得生死。纵饶广造伽蓝，多增常住，攀求名位，交结官豪，你将谓多做好事。殊不知犯了如来不体道本，广造伽蓝等戒。岂不见道，有为之功，多诸过咎。天堂未就，地狱先成。生死未明，皆成苦本。眼光落地，受苦之时，方知平生所作，尽是枷上添枷，锁上添锁，镬汤下增柴炭。剑树上增刀枪，袈裟下，失却人身，万劫难复。铁汉闻之，也须泪落。禅师如此苦口劝人，曾许你且做事业，待临终方念佛乎。又不见死心禅师道，世间之人，财宝如山，妻妾满堂，日夜欢乐，他岂不要长生在世。怎奈前程有限，暗里相催，符到即行，不容住滞。阎罗老子，不顺人情。无常鬼王，有何情面。且据诸人眼里亲见，耳里亲闻。前街后巷，亲戚眷属，朋友兄弟，强壮后生，死却多少。世人多云，待老来方念佛。好教你知，黄泉路上无老少。能有几人待得到老，少年夭死者多矣。古人云，莫待老来方念佛，孤坟多是少年人。又云自从早年索妻养儿，经营家计，受尽万千辛苦忽然三寸气断，未免一旦皆休。若是孝顺儿孙，斋得几僧，看得几部经，烧得锡箔纸。春三秋九，做得碗羹饭，哭得几声，犹是记忆爷娘。若是不肖之子，父母方死，骨头未冷，作打财产出卖田园，恣意作恶。以此比较，著甚么急。儿孙自有儿孙福，莫与儿孙作牛马。又古德云，冷笑富家翁，营生忙似箭。囤内米生虫，库中钱烂贯。日里把秤称，夜间点灯算。形骸似傀儡，莫教绳索断。死心如此苦口劝人，曾许你且做事业，待临终方念佛乎。当思人生在世，能有几时。石火电光，眨眼便过。趁此未老未病之前，抖擞身心，拨弃世事，得一日光阴，念一日佛名。得一时工夫，修一时净业。由他临命终时，好死恶死，我之盘费，预办了也。我之前程，稳稳当当了也。若不如此，后悔难追。思之思之。有心于净土者，不可不读也。</p>
<p><span style="color:#333399">（五）遥远即到疑<span lang="EN-US"></span></span></p>
<p><b><span style="color:teal">《解》问，西方去此十万亿土，何得即生。答，十万亿土，不出我现前一念心性之外，以心性本无外故。又仗自心之佛力接引，何难即生。如镜中照数十层山水楼阁，层数宛然，实无远近，一照俱了，见无先后。从是西方过十万亿佛土，有世界名曰极乐，亦如是。其土有佛，号阿弥陀，今现在说法，亦如是。其人临命终时，阿弥陀佛，与诸圣众，现在其前。是人终时，心不颠倒，即得往生，阿弥陀佛，极乐国土，亦如是。当知字字皆海印三昧，大圆镜智之灵文也。<span lang="EN-US"></span></span></b></p>
<p>问云，西方极乐隔娑婆，距离有十万亿佛土之遥。念佛人，于临终时，何能顷刻即到耶。答中分四意，初五句正答。以众生妄认自心，在色身方寸之间。不知自己心量，元是广大。所谓心包太虚，量周沙界也。不出一念心性者，一切世界，无量无数，皆我心量所包。楞严云，一切世界因果微尘，因心成体。法界诸法，唯心所现。则极乐不出法界，安能越乎我之一念。相宗明一念具四分。现前起分别之念，即八识见分。不变随缘之心，是自证分。随缘不变之性，是证自证分。十万亿佛土即相分。四分即在一心，故曰不出。此心性自体即法界，竖穷横遍，本无内外，故曰无外。此明依报隔而不隔也。又弥陀是自心中佛。今仗自心中之佛力，接引佛心内之众生，何难即得往生。此明正报隔而不隔也。又十疑论云，十万亿刹，为对凡夫肉眼生死心量说耳。但使众生净业成者，临终在定之心，即是净土受生之心。动念即是生净土时。为此观经云，弥陀佛国，去此不远。又业力不可思议，一念即生，不须愁远。又如人梦，身虽在床，而心意识遍至他方。生净土亦尔，不须疑也。经云，一弹指顷，即得往生。又云屈伸臂顷，又云顷刻之间。故自信录云，十万亿刹，顷刻至者，自心本妙耳。如镜下，二约喻显。镜喻大圆镜智，亦具四分。镜面喻自证分，铜质喻证自证分，能照功用喻见分，所照山水楼阁喻相分。层数宛然，喻十万亿刹宛然。弥陀接则决定接，念佛者生则决定生，来去宛然，实无远近。弥陀众生国土，并唯心所现。然自心无相，实无远近去来之隔也。一照即了，见无先后，喻四分不出一心，随感即应，随接便到，感应道交，去来同时也。从是下，三以法合。经云，从是西方过十万亿佛土，有世界名曰极乐，其土有佛，号阿弥陀，今现在说法，亦如是句，乃正合。意显彼土弥陀，现在说法等依正二报，不出现前一心四分。亦如镜中山水楼阁，层数炳然，宛尔无性，一照即了，见无先后也。圣众现前，正念往生亦如是，意明佛来生往不出一心四分，亦如镜中来去宛然，来去无性，一念俱了，见无先后也。当知下，四总结。字字皆海印三昧等者，海最深广，万像炳现显性德理具，竖穷横遍，万法俱彰，故曰海印三昧。智称大圆镜者，镜乃随对现像，照物无遗。显心事造，随缘有因果诸法，如愿所成。其实理具，具无别具，具于事造。事造，造无别造，造于理具。事造理具，两重三千，同居一念心性也，佛说此净土法门，字字即事显理，句句即相明性，故皆三昧镜智之灵文也。</p>
<p><span style="color:#333399">（六）二行差别疑<span lang="EN-US"></span></span></p>
<p><b><span style="color:teal">《解》问，持名判行行，则是助行。何名正行。答依一心说信愿行，非先后，非定三。盖无愿行，不名真信。无行信不名真愿。无信愿不名真行。今全由信愿持名。故信愿行三，声声圆具。所以名多善根福德因缘。观经称佛名故，念念中，除八十亿劫生死之罪，此之谓也。若福善不多，安能除罪，如此之大。<span lang="EN-US"></span></span></b></p>
<p>此简正助二行差别疑。意谓前信愿为慧行，持名为行行。如目足并资。既判持名为行行，则是助行。将何为正行耶。答中，先依一心说。于一心中，顿具信愿行三。故非定三先后各异也。盖无愿下，次约圆论。盖字乃推原其意而释之。谓无愿无行，纵能信乃妄信，非真信。若无行无信纵发愿，乃虚愿，非切愿也。若信愿有亏，行必非实。今以真信切愿老实念佛，信愿并提。由真信发切愿，由切愿立实行，由实行始能显真信切愿。故信愿行三，声声中圆足，名多善根福德也。若不会三力于一时，收信愿行于一念。何能念念中，除八十亿劫生死之大罪耶。</p>
<p><span style="color:#333399">（七）能除罪否疑又二（初）平日除罪疑<span lang="EN-US"></span></span></p>
<p><b><span style="color:teal">《解》问，临终猛切，能除多罪。平日至心称名，亦除罪否。答，如日出，群闇消。称洪名，万罪灭。<span lang="EN-US"></span></span></b></p>
<p>答中初六字约喻，次六字约法。意显众生无始背觉合尘，造诸罪障。如日落，则全明成暗，暗外无明。此时返迷归悟，信愿念佛。如日出，全暗成明，明外无暗。故一念相应一念佛，念念相应念念佛。良由心造罪时，全佛成众生。今称名时，全众生成佛。所谓罪性本空由心造，心若灭时罪亦亡。故能才举洪名，众罪齐消也。</p>
<p><span style="color:#333399">（二）散心除罪疑又二（初）问<span lang="EN-US"></span></span></p>
<p><b><span style="color:teal">《解》问，散心称名，亦除罪否。<span lang="EN-US"></span></span></b></p>
<p><span style="color:#333399">（二）答又二（初）正答<span lang="EN-US"></span></span></p>
<p><b><span style="color:teal">《解》答，名号功德不可思议，宁不除罪。但不定往生。以悠悠散善，难敌无始积罪故。当知积罪假使有体相者，尽虚空界不能容受。虽百年昼夜弥陀十万，一一声灭八十亿劫生死。然所灭罪如爪上土，未灭罪如大地土。唯念至一心不乱，则如健人突围而出，非复三军能制耳。<span lang="EN-US"></span></span></b></p>
<p>答中初二句，明佛名难思。凡能念佛，不拘定散，无不灭罪。但不定下，明散心念佛。不易往生。悠悠者，似有若无，浮泛不专心念佛也。散心念佛，为有漏善。其力微薄，难敌无始以来，所积重罪。故临终被累，不能往生。当知下，明罪性无体，唯一心念佛能破。爪上土者，佛昔与弟子外游。路中以指甲拈土，问弟子云，爪甲上土多，抑地上土多。众弟子进云，地上土多，甲上土少。佛因警策云，得人身者如爪上土。失人身者，如大地土也。今借喻重罪难灭，散心念佛难期收效。唯信愿持名，念到事理不乱，超登极乐。则无量惑业，当体化为无上正遍智觉矣。健人喻至心念佛，念至一心不乱，突破娑婆秽土之重围，速达莲邦之净土。虽有见思尘沙无明之三军，善恶不动之业债。安能制伏于我，追索于我耶。</p>
<p><span style="color:#333399">（二）引证<span lang="EN-US"></span></span></p>
<p><b><span style="color:teal">《解》然称名便为成佛种子，如金刚终不可坏。佛世一老人求出家，五百圣众皆谓无善根。佛言，此人无量劫前为虎逼，失声称南无佛。今此善根成熟，值我得道，非二乘道眼所知也。由此观之，法华明过去佛所，散乱称名，皆已成佛，岂不信哉。<span lang="EN-US"></span></span></b></p>
<p>初二句，明散念虽不易往生。亦为当来成佛之远因种子。如人食少金刚终久不坏，必有穿肠之期。念佛种子，植于识田，终有破无明成佛之时。余文可知。</p>
<p><span style="color:#333399">（三）诫劝<span lang="EN-US"></span></span></p>
<p><b><span style="color:teal">《解》伏愿缁素智愚，于此简易直捷无上圆顿法门。勿视为难，而辄生退诿。勿视为易，而漫不策勤。勿视为浅，而妄致藐轻。勿视为深，而弗敢承任。盖所持之名号，真实不可思议。能持之心性，亦真实不可思议。持一声，则一声不可思议。持十百千万无量无数声，声声皆不可思议也。<span lang="EN-US"></span></span></b></p>
<p>伏愿二字，乃旭祖切望于现在未来缁素大众之婆心。四个勿字，是圣谟法语之告诫。盖修行，须直心正念。楞严所谓心念直故，乃至始终地位，中间永无诸委曲相。设心念不直，则思量分别之念生，难易浅深之情萌，与道远矣。缁为染衣出家二众，素为白衣在家二众。视为难者，畏极乐路遥而难达，佛果位高而莫攀，辄生退诿，弃置而不前。视为易者，圆悟以自负，拨事而执理，漫不策勤，懈怠而不进。视为浅者，言愚夫愚妇方便权小之行，匪我之所宜，藐视而轻慢。视为深者，仰法门太高，成佛难期，独推圣境，不敢承任自心全体是佛。如是曲心分别者，何有成功之期。故旭祖叮咛规诫之，曰勿也。所念不可思议者，即所念之佛身，为境要也。能念不可思议即能念之心性，为心要也。一十百千万无量无数声，声声皆不可思议者，即身口意三业，时时相应，为法门要也。是亦名三不思议之妙解也。经文初正示无上因果竟。</p>
<p><span lang="EN-US" style="&quot;Courier New&quot;">&nbsp;</span></p>
<p><span style="color:#333399">（丙）二重劝<span lang="EN-US"></span></span></p>
<p><b><span style="color:teal">《经》舍利弗，我见是利，故说此言，若有众生闻是说者，应当发愿、生彼国土。<span lang="EN-US"></span></span></b></p>
<p>此为同体大悲，重劝众生，当信我佛亲见如是实在利益，故说此净土法门。倘有众生，从善知识，闻此净土法门。或从经教上见此净土法门，都应当发愿往生彼国。</p>
<p><span style="color:#333399">疏中分三（初）正释又二（初）约理圆释<span lang="EN-US"></span></span></p>
<p><b><span style="color:teal">《解》我见者，佛眼所见，究尽明了也。是利者，横出五浊，圆净四土，直至不退位尽，是为不可思议功德之利也。<span lang="EN-US"></span></span></b></p>
<p>我字，佛自称。非凡夫之妄我，及二乘之偏我。是中道法性之真我也。见者，佛五眼圆明，三智洞鉴。所见诸法，究尽明了。六道众生，被见思所蔽，慧眼未开，故不见。二乘圣人，被尘沙所蔽，法眼未开，故不见。菩萨被无明所蔽，佛眼未开，故不见。唯佛见无见，无见而无不见，五眼圆见，故曰我见。横出五浊者，一劫浊，二见浊，三烦恼浊，四众生浊，五命浊。谓娑婆有同居五浊，方便五浊，实报五浊。念佛之人，临终往生彼国。三种五浊，一时超出、故曰横出。极乐四土，顿时清净，曰圆净。三不退位，即生即证曰圆证。言不可思议功德之利者，其在斯欤。</p>
<p><span style="color:#333399">（二）约事确释分二（初）明仗自力之难<span lang="EN-US"></span></span></p>
<p><b><span style="color:teal">《解》复次是利，约命终时，心不颠倒而言。盖秽土自力修行。生死关头，最难得力。无论顽修狂慧，么罗无功。即悟门深远，操履潜确之人。傥分毫习气未除，未免随强偏坠。永明祖师所谓十人九蹉路，阴境若现前，瞥尔随他去。此诚可寒心者也。初果昧于出胎，菩萨昏于隔阴。者里岂容强作主宰，侥幸颟顸。<span lang="EN-US"></span></span></b></p>
<p>上文是利，约横出圆净释义。今复约临终心不颠倒义释，故用复次二字起之。此段更为警策，令人心寒。生死关头，最难得力者，言人于临终生死关头之际，前六识不行，失其主宰。八识中习气，及无始业债，并现在前。如国无主，乱臣贼子，乘机纵祸。欲国之平靖无事，得力于紧要关头，诚难乎其难。唯仗愿力，始有依凭。华严云，是人临命终时，最后刹那，一切诸根悉皆散坏。唯此愿王不相舍离，于一切时引导其前。楞严谓临命终时，未舍暖触。一生善恶，俱时顿现。纯想即飞。若飞心中，兼福兼慧，及与净愿。自然心开，见十方佛，一切净土随愿往生。诸文并仗佛力愿力，始得是利也。顽修，指暗证盲修之参禅人。狂慧，指有说无行之习教人。么罗，统总也。意谓但有事行而无理观之顽修，或但有理观而无事行之狂慧。是二类，到临终时皆不能作主，完全无功用了。唯有惭愧平时，无深刻修持真实工夫而已。是辈且姑置之不论其得失也。即悟门深远，圆解透澈，胜过顽修者。操持实履潜修确当，胜过狂慧者。然虽悟理深彻，操履潜密。如傥有分毫淫爱贪欲习气，未除清净。未免随偏强之习气，牵入轮回，坠于生死。所谓毫厘系念，万劫羁锁。如五祖戒禅师转苏东坡，草堂青禅师转曾鲁公，圆泽禅师转生南浦，即其例也。十人九蹉路等句，系永明大师所说。永明禅师乃禅宗大匠。名延寿，号冲元钱塘王氏子，少诵法华。钱文穆王时，为税司。以放生用官课遭刑，其色不变。释之出家，参天台韶国师，发明心要。于禅观中，观音授灌顶水。后住永明寺，赐号智觉禅师。日课一百零八件事，念佛十万。夜间别峰行道。开宝八年，二月一日。吴越王问永明大师云，今时有真僧出世否。永明云，杭州法相寺，有长耳和尚，乃定光古佛之应身也。王即趋寺叩礼长耳和尚，称定光佛出世。长耳云，弥陀饶舌。即指永明为弥陀之应化。未几，二俱坐化。师时年七十二入灭。后有僧，病中入冥，见阎王礼一僧像。询之乃云永明禅师，往生西方上上品。王重其德，故礼敬耳。师著宗镜录百卷，会天台贤首法相异同之旨。又著万善同归集二卷，处处指归净土，有禅净料简偈四首。其三云，有禅无净土，十人九蹉路。阴境若现前，瞥尔随他去。世有好禅而不信念佛往生，十人中有九人走错路。蹉路者，失路也。阴境者，中阴身境。即中有身也。临终中阴境现前即忽尔随他去。瞥尔，即目睛一霎也。随他去者，自己毫无主宰，业牵识走。即八识跟随中阴业缘而受生也。睹此则临终一著，可不寒心惶悚哉。初果下，举胜显劣。凡夫迷惑，醉生梦死，姑不说。即证到初果圣人，因有七番生死，尚有出胎之迷。藏通分位菩萨，亦有入胎隔阴之昏。何况吾侪凡夫。隔阴者，舍前生五阴身时，见中阴身，即随他受生，不能自主，并不能明了往事矣。者里，言正临生死关头之际。吾人平时作主宰者，乃六识，作意心所之功能。今到命终时，前六识不行。虽有七八二识，乃无记性，故不能强作主宰。既不能自作主宰，又岂能于此生死关头，容你强作主宰，而侥幸颟顸过去，而不招堕耶。</p>
<p><span style="color:#333399">（二）明仗他力之易<span lang="EN-US"></span></span></p>
<p><b><span style="color:teal">《解》唯有信愿持名，仗他力故。佛慈悲愿，定不唐捐。弥陀圣众，现前慰导，故得无倒，自在往生。佛见众生，临终倒乱之苦，特为保任此事。所以殷勤再劝发愿。以愿能导行故也。<span lang="EN-US"></span></span></b></p>
<p>吾人在六道中，受五阴胞胎，诚如荷一重担。到临命终时，如过泥泞深陷滑溜之路。行一步，陷一步。正疲惫时，仗弥陀愿力，摄受其人现前安慰。如帮助挑担，又加扶持之。使心不颠倒，正念昭彰，自在往生，保任成佛。如负重担人，忽来亲友，分担助力，则其心志澄定，气力舒徐，自在举步，到家有期矣。又佛见众生，将临终之时。自昔至今，所有诸罪业债，紧紧追逼。心神迷乱，无法脱避。特为众生，保任其事。说此持名念佛，到临终时，得以抵抗，带业往生极乐。然后回入娑婆，化度群生。如生死业缘债务人，债台高筑。年关生死临头，各方皆来追索酬报，无法还偿，正临终惶惶莫措之时，忽来弥陀大富长者，接引而去，为大富长者子。从此不违安养入娑婆，善知方便度众生，无债而不还也。世尊所以殷勤再劝众生，应当发愿，往生彼国。若仍不肯老实念佛，不肯切愿往生。其犹负债人，自愿徘徊穷途，任受索逼之扰。乃至强者先牵，识随业走，吾末如之何也已矣。</p>
<p><span style="color:#333399">（二）破情分二（初）问<span lang="EN-US"></span></span></p>
<p><b><span style="color:teal">《解》问，佛既心作心是，何不竟言自佛。而必以他佛为胜何也。<span lang="EN-US"></span></span></b></p>
<p>此问执自而废他，不知显他佛全是自佛也。十六观经云，是心作佛，是心是佛。尽显心本是佛。然则竟言念自佛，何其通快。而今必以念他佛为殊胜者何也。</p>
<p><span style="color:#333399">（二）答分二（初）约二见破<span lang="EN-US"></span></span></p>
<p><b><span style="color:teal">《解》答，此之法门，全在了他即自。若讳言他佛，则是他见未忘。若偏重自佛，却成我见颠倒。<span lang="EN-US"></span></span></b></p>
<p>念佛法门有三种，一者念自佛。但观内六根，即如来藏，常住佛性。如言明心见性立地成佛之类。二者念他佛。但依他佛，都摄六根。尘尘所对，无非佛相、佛声、佛境。专持佛号，唯期一心不乱，信愿往生，不求悟理也。三者自他俱念佛。先开圆解，了知心佛众生，三无差别，自他本是不二。乃托他佛果德，显我性德理体。全修显性，契佛究竟果德。故应身佛显，知本性明。托外义成，唯心观立。今为自他俱念。立唯心识观，圆破我法二执。了知佛是众生心内之佛，众生是佛心内之众生也。若但知自佛。不能言及他佛，以为忌讳。就是他见未忘。若独尊自佛，则成我见颠倒。既是我执未空，则法执难除。我法既在，何能圆净四土，圆证三身。且佛虽心作心是。但弥陀乃心中究竟已成之弥陀，自佛乃心内理具未证之自佛。今念他佛，乃期心中已成之弥陀，来接心中未成之自佛。如何言他佛非自心也。</p>
<p><span style="color:#333399">（二）约四益破<span lang="EN-US"></span></span></p>
<p><b><span style="color:teal">《解》又悉檀四益。后三益，事不孤起。傥不从世界深发庆信，则欣厌二益尚不能生，何况悟入理佛。唯即事持达理持，所以弥陀圣众现前，即是本性明显。往生彼土，见佛闻法，即是成就慧身，不由他悟。<span lang="EN-US"></span></span></b></p>
<p>悉檀，此云遍施。四益者，初广陈依正妙果以启信，得欢喜益。二特劝众生应求往生以发愿，约生善即为人，破恶即对治。三正示行人执持名号以立行，即事持达理持，入理益也。后三益事不孤起者，世界悉檀欢喜益，为前一悉檀。生善破恶入理，为后三悉檀益。然后生善破恶入理之三悉檀益事，不仗他佛之缘，不能孤然得益。盖不从世界悉檀，见依正妙果，深发庆信。则发愿中，欣求极乐之生善益，厌离娑婆之破恶益，尚不能生。何况即事持而能悟入理持，显性佛乎。然则能得四悉利益者，唯凭念他佛之力，能即事持达理持。故弥陀圣众现前时，就是吾人本性显明也。若未得理一心，纵念自佛，亦是念他，以有能所法执未忘也。若证理一心，纵念他佛，亦是念自佛、以达自他不二也。所以是人临命终时，往生彼国，见佛闻法，即是自性本有慧身显现，不由他人开导，及造作而悟也。</p>
<p><span style="color:#333399">（三）总结<span lang="EN-US"></span></span></p>
<p><b><span style="color:teal">《解》法门深妙，破尽一切戏论，斩尽一切意见。唯马鸣龙树智者永明之流，彻底担荷得去。其余世智辩聪，通儒禅客，尽思度量，愈推愈远。又不若愚夫妇老实念佛者，为能潜通佛智，暗合道妙也。我见是利，故说此言。分明以佛眼佛音，印定此事。岂敢违抗，不善顺入也哉。二正宗分竟。<span lang="EN-US"></span></span></b></p>
<p>此段总结法门深妙，唯上智与下愚，能赤体担荷也。若世智辩聪，一知半解，而半智半愚者，则恐信受不及矣。夫净土法门，为成佛之要道，甚深奥妙。若能破尽一切玄虚不实戏论之谈，斩尽一切偏断独裁胸臆之见，直心直行，不落拟议思量。其唯马鸣龙树智者永明，诸上智之流。马鸣尊者，东天竺，桑岐多国人，婆罗门姓。得法于夜奢尊者。尝制大乘起信论，末后劝人，求生净土曰，众生以住此娑婆世界，自畏不能常值诸佛，亲承供养。惧谓信心难可成就，意欲退者。当知如来有胜方便，摄护信心。谓以专意念佛因缘，随愿得生他方佛土，常见于佛，永离恶道。如修多罗说，若人专念西方极乐世界，阿弥陀佛。所修善根，回向发愿，求生彼世界，即得往生。常见佛故，终无有退。若观彼佛，真如法身。常勤修习，毕竟得生，住正定故。据此，马鸣菩萨，亦极提倡指归极乐。龙树尊者，南天竺梵志之裔。得法于迦毗摩罗尊者，意欲广演经教。时大龙菩萨，即以神力接入海宫，开七宝函，与诸方等典。九十日中，通解甚多。龙即送之出宫，还天竺国，大宏法施。尝造毗婆沙论，论中有称赞弥陀偈。略云，若人愿作佛，心念阿弥陀，应时为现身。是故我归命。彼佛本愿力，十方诸菩萨，来供养听法。是故我稽首。彼土诸菩萨，具足诸相好，以自庄严身。我今归命礼。彼诸大菩萨，日日于三时，供养十方佛。是故稽首礼。若人种善根，疑则华不开。信心清净者，华开则见佛。十方现在佛，以种种因缘，叹彼佛功德。我今归命礼。其土诸严饰，殊彼诸天宫。功德甚深厚，是故礼佛足。又造大智度论，广明念佛功德、不可思议。是为龙树菩萨阐弘净土者。智者为天台宗主，名智顗，字德安，颖川人。母孕时，梦烟五采，萦绕怀抱。及诞，室内光明洞然。眼有重瞳，卧必合掌，坐必面西。少长见像即礼，逢僧必敬。年十八，投湘州果愿寺出家。诵法华经，兼通律藏，性乐禅悦。诣光州大苏山，礼慧思禅师。思一见曰，昔日灵山，同听法华。宿缘所追，今复来矣。示以普贤观道场，为说四安乐行。师修法华三昧，读诵法华。诵至药王品，是真精进，是名真法供养如来。身心豁然，寂而入定。照了法华，达诸法相。初居金陵创宏妙法。太建七年，结庵于天台北峰。未几奉诏入金陵，复游荆扬间。隋开皇十四年，归天台。前后造寺三十六所，佛像八十万躯，亲度人一万四千。著有台宗三大部，五小部。有十疑论一卷，详剖净土疑义，委明念佛真理。诚为念佛指南。师化缘既毕，往剡东石城寺。谓弟子曰，吾当卒于此矣。命施床东壁，面向西方，专称阿弥陀，般若观音名号。又命多然香火，唱无量寿佛经，及观经题竟。赞曰，四十八愿，庄严净土。华池宝树，易往无人。火车相现，一念改悔者，尚得往生。况戒慧熏修，圣行道力，功不唐捐矣。言讫端坐而逝，如入三昧。永明大师史略前录。往圣先贤，如马鸣龙树，智者永明，方能屏除一切戏论，淘融一切意见。于净土法门，澈源穷底，信受奉行，担荷得去。无丝毫疑义，直下承当者也。若此外稍明禅教之理，及知科哲学说，世俗浅智，口头辩才意识聪明。略通儒道，兼研禅旨。实无深造确到之功。以所知障重，欲将净土法门，作禅教科哲儒道等学等量而齐观。纵使尽身智之力，思惟度量，亦是自取烦恼，愈推测而愈离远，愈研究而愈迷昧耳。又反不若愚妇愚夫，肯老实念佛。却能暗暗之中，与佛智妙道相契合也。经文中，我见是利，即是佛眼亲见。故说此言，即是佛音亲宣。既以佛眼佛音，印定此往生极乐莲邦之事。吾等何人，岂敢背佛意，抗圣言，而不老实念佛也哉。二正宗分竟。</p>
<p><a name="a10"></a><span style="color:#333399">（甲）三流通分。<span lang="EN-US"></span></span></p>
<p><b><span style="color:teal">《解》信愿持名一法，圆收圆超一切法门。竖与一切法门浑同，横与一切法门迥异。既无问自说，谁堪倡募流通。唯佛与佛乃能究尽诸法实相。此经唯佛境界，唯佛佛可与流通耳。<span lang="EN-US"></span></span></b></p>
<p>此明科意。将此经流传于过现未三世，通达于四维上下十方。横竖普遍，无间无壅，故曰流通。寻常判流通者，有判在佛说此经已后文，或判在六方佛后者，皆未合经旨。唯旭祖妙得佛意，特判六方佛入于流通。恐不达者，有所异议。故先于科意明释之。信愿持名，总举净土信愿行之三要殊胜。竖与诸法门浑同，具摄三根，并收大小，无欠无余，契时契机，故曰圆收。横与诸法门迥异，彻五时，超八教，非顿非渐，即权即实，故曰圆超。一切法门，指净土以外，所有显密禅教诸行门也。横竖者，藏通别三教，行位理果渐次深入，总名为竖。诸教名异，阐理不融。修因既殊，趋果亦别。总名为横。然净土，唯圆行圆位圆理。约六而常即，便名为横。即而常六，便名为竖。若诠理证悟，竖与二十五圣无异，故曰浑同。若带业往生，横超娑婆。则诸教所无，净土独有。故曰迥异。至于诸经论中，约圆人智利断惑，浅深分齐。即于此娑婆同居，得见上三土。如断见思，身在同居，得见方便。乃至断无明，身在同居，得见实报，或分证寂光。可名为横。若上土覆障未断，即不能见。故约断仍竖。与净土法门，带业横超之义永别也。但法必流通普遍，非仅为一时一处之众生而已。此经发起，既佛无问自说。中间唯示佛境界，均非下圣智力所及。则流通此经亦唯六方诸佛及释迦世尊，可以究尽此经诸法实相之理，堪能倡募流通，尽未来际普利一切。如洪流之下澍，通之而不壅。故从六方佛起，即判入流通也。</p>
<p><span style="color:#333399">文为二。初普劝（二）结劝（乙）（初）中又三（初）劝信流通（二）劝愿流通（三）劝行流通（丙）（初）又二（初）略引标题（二）征释经题（丁）（初）又六（初）东方<span lang="EN-US"></span></span></p>
<p><b><span style="color:teal">《经》舍利弗，如我今者，赞叹阿弥陀佛不可思议功德之利，东方亦有阿<img src="../articleimages/1200.files/image001.gif" width="16" height="16" align="absmiddle">鞞佛、须弥相佛、大须弥佛、须弥光佛、妙音佛、如是等恒河沙数诸佛，各于其国出广长舌相，遍覆三千大千世界，说诚实言，汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>如我今者等三句，结佛自赞弥陀不可思议功德，横超普摄圆净圆证之胜利功德也。经意具有十方，今止言六方，乃省略耳。东为方之始，故先言之。方者，常法也，亦以表相。阿<img src="../articleimages/1200.files/image001.gif" width="16" height="16" align="absmiddle">（音同触ㄔㄨˋ）鞞者，翻为不动法身常住，不为二边及九界三障所扰动也。须弥相，翻为妙高相。以山表相，显佛相无尽如须弥也。众宝所成曰妙，显佛相好百福所成，无不具足，非六凡三乘可思议故。迥出群山曰高，显佛相超出人天三乘之上，无能及故。大须弥者，对七金山之小而言。大梵天王乃六道众生之父母，如小须弥。佛为人天二乘三教菩萨之父母，如大须弥。须弥光者，佛光普照，犹如须弥宝光映照众生。须弥乃四宝所成，四面有光。喻佛乃四德所成，皆具光明也。妙音者，法音圆妙，说法契机。亦即佛具六十四种梵音，称利钝机，说四教法，无差忒也。诸佛德号，咸具四教六即，意推可知。</p>
<p><span style="color:#333399">疏中分五（初）释功德又二（初）释佛功德<span lang="EN-US"></span></span></p>
<p><b><span style="color:teal">《解》不可思议，略有五意。一、横超三界，不俟断惑。二、即西方横具四土，非由渐证。三、但持名号，不假禅、观、诸方便。四、一七为期，不藉多劫多生多年月。五、持一佛名，即为诸佛护念。不异持一切佛名。此皆导师大愿行之所成就，故曰阿弥陀佛，不可思议功德之利。<span lang="EN-US"></span></span></b></p>
<p>此文共三节，初二句引标，二一横超下列意，三此皆导师下结利。（一）横超三界不俟断惑者，可以带业往生。不必断烦恼，方能出三界。但生西方，即齐超同居方便实报三种三界。盖念佛之人，一念心信，即常寂光土。与佛号相应时，当体烦恼即菩提。故不待断惑方论超脱也。（二）即西方横具四土，非由渐证者，能生西方同居土，即得三不退位，即得无量寿，一生成佛。于一生无量寿中，尽可断五住烦恼而超同居分段，及二土变易，安住常寂光，故非渐证也。（三）但持名号，不假禅观诸方便者，一句佛号提起，一念不生，湛寂无虑，即名禅。灵灵不昧，声声清楚，即名观。念佛一法，统摄诸行方便，故云不假。（四）一七为期等者，中上根人，能于一日或七日，便得一心不乱，证念佛三昧，自在往生，故不藉多年月。若中下根，未得一心。须毕此身，真信切愿老实念佛，方能济事。不可以七日为限也。（五）持一佛名等者，诸佛法身智慧神通功德，悉皆平等。故持一佛名，为一佛之所护念。而弥陀为法界藏佛，即等于持一切佛名，为一切佛之所护念。盖诸佛因德立名，以名召德，圆融相摄，无碍无隔。如斯胜利功德，皆由弥陀大愿大行之力，所成就也。</p>
<p><span style="color:#333399">（二）明自功德<span lang="EN-US"></span></span></p>
<p><b><span style="color:teal">《解》又行人信愿持名，全摄佛功德成自功德，故亦曰阿弥陀佛不可思议功德之利。下又曰诸佛不可思议功德，我不可思议功德。是诸佛释迦皆以阿弥为自也。<span lang="EN-US"></span></span></b></p>
<p>一句佛名，全摄彼土，佛法不可思议，神通现化不可思议，三昧功德不可思议也。今行人信愿持名，即以名召德，成自己三业不可思议功德也。又弥陀功德不可思议，即诸佛功德不可思议，即众生心性不可思议。心性及诸佛，是三无差别。故云不可思议功德之利也。</p>
<p><span style="color:#333399">（二）释佛号<span lang="EN-US"></span></span></p>
<p><b><span style="color:teal">《解》阿<img src="../articleimages/1200.files/image001.gif" width="16" height="16" align="absmiddle">鞞，此云无动。佛有无量德，应有无量名。随机而立，或取因，或取果，或性，或相，或行愿等。虽举一隅，仍具四悉。随一一名，显所诠德。劫寿说之，不能悉也。<span lang="EN-US"></span></span></b></p>
<p>佛名乃究竟证得之假名，即解脱。佛德乃究竟之实德，即般若。佛身乃究竟圆满之五阴，即法身。既法身非一非多，而为众多之佛德。佛德既无量，以德召名，名亦无量。名虽无量，世所共称者，乃不出四悉檀因缘。或取因行以彰名，或随果德而立号。或表性德，或显相用。或揽行以破恶，或从愿以生善。等字统及其他万德也。虽举一隅者，显佛号虽只一德以彰名，仍具四悉檀义。而因果性相弘愿之万德，则佛佛俱同，德德皆备。且有劫国名号住行寿命，随机有净秽长短之别。若具足说之，无有穷尽矣。</p>
<p><span style="color:#333399">（三）释东方<span lang="EN-US"></span></span></p>
<p><b><span style="color:teal">《解》东方虚空不可尽，世界亦不可尽。世界不可尽，住世诸佛亦不可尽，略举恒河沙耳。<span lang="EN-US"></span></span></b></p>
<p>东者，方位之首，于时为春，万物生长。以表智慧为万法之先导，故首举之。虚空不可尽者，空间之广远，不可以众生心识分别，及有漏神通言说，所能穷其边际。虚空既如是旷远，则依空所建立之世界，亦不可穷尽。世界既如是多，则住世之诸佛，当亦不可穷尽。今举少显多，以恒河之沙为喻耳。恒河又名殑伽河，此云天堂来。言此河流，来处至高，如从天堂下注。在西域无热地侧。香山顶上，有无热恼池，其水流出四河。恒河在南，广四十里。沙逐水流其细如粉。佛近彼河，说法表多，常取为喻。今明东方世界，诸佛之多，如河中流沙。又以恒河为数量，义含四悉。（一）人多熟识。（二）入河得福。（三）八河中最大。（四）是佛生处。故以喻之。</p>
<p><span style="color:#333399">（四）释舌相<span lang="EN-US"></span></span></p>
<p><b><span style="color:teal">《解》此等诸佛，各出广长舌，劝信此经。而众生犹不生信，顽冥极矣。常人三世不妄语，舌能至鼻。藏果头佛，三大僧祇劫不妄语，舌薄广长可覆面。今证大乘净土妙门，所以遍覆三千。表理诚称真，事实非谬也。<span lang="EN-US"></span></span></b></p>
<p>此等诸佛者，指住于东方世界无量诸佛，各在本国出广长舌相，赞叹此经，劝众生信此经。而众生以业障因缘，仍然闻等不闻，不生信心，诚为顽冥极矣。顽者，愚也。冥者，昏昧也。言众生再不信十方诸佛广长舌相，真实劝进，诚为最愚痴昏昧冥顽不灵者矣。常人下，释舌相广长之由。平常人信口雌黄，全无信用者，其舌最长不过三寸。古谓掉三寸舌，则毁誉抑扬循其私意，容未可信。若成德君子，言必忠信，行必笃敬。能三世不妄语，其舌即可至鼻。三藏教果头佛，在因地经过三大阿僧祇劫，修不妄语戒，心言真实，舌可覆面。六方诸佛，各证大乘净土妙门，所以舌相遍覆三千大千国土。如是广长之舌，宁有妄语。慈恩云，佛之舌相，证小则覆面至发际。今覆大千世界，证大乘也。又云菩萨得覆面舌相，故其言无二，悉真实故。三千大千世界者，谓一佛所化导之范围。以一初禅天，一六欲天，一日月绕须弥山，为一四天下，即为一小世界。如是千个四天下小世界，名小千世界，为二禅天所统也。千个小千世界，成一个中千世界，为三禅天所统也。千个中千世界，成一个大千世界，为四禅天所统也。小中大合之，名三千大千，共有千百亿四天下，乃至千百亿初禅天。竖为三界，横曰大千。是一佛千百亿，应身所化之境。经意具十方。秦译本，只六方，义该故也。如东方虚空不可尽，世界亦不可尽。每一世界有一佛为教主，故佛亦不可尽。如是无尽诸佛，各于本国土世界出广长舌，遍覆本所化导之世界，劝告众生，当深信极乐世界，及弥陀愿力。若他方众生有缘者，互得闻之。净土既为十方同赞，而舌相又遍覆大千，确表理诚称乎真性，事实决定不谬。吾人若再不信，可谓无信大阐提矣。</p>
<p><span style="color:#333399">（五）释标题<span lang="EN-US"></span></span></p>
<p><b><span style="color:teal">《解》标出经题，流通之本。什师顺此方好略，译今题，巧合持名妙行。奘师译云，称赞净土佛摄受经。文有详略，义无增减。<span lang="EN-US"></span></span></b></p>
<p>一切诸佛所护念经，乃释迦佛标出当部经题也。坊间流通本，称阿弥陀经。乃鸠摩罗什法师，随顺此方好略习惯译成，为巧合持名妙行耳。唐玄奘法师，译为称赞净土佛摄受经。三题文异，义无增减也。</p>
<p><span style="color:#333399">（戊）二南方<span lang="EN-US"></span></span></p>
<p><b><span style="color:teal">《经》舍利弗，南方世界，有日月灯佛、名闻光佛、大焰肩佛、须弥灯佛、无量精进佛、如是等恒河沙数诸佛，各于其国出广长舌相，遍覆三千大千世界，说诚实言，汝等众生，当信是称赞不可思议功德、一切诸佛所护念经。<span lang="EN-US"></span></span></b></p>
<p>日月灯佛者，显果地三智圆照。日照昼，喻道种智，照俗谛。月照夜，喻一切智照真谛。灯继日月通乎昼夜，喻一切种智二谛齐照。佛之大智普遍，竖穷横亘，故名日月灯也。名闻光佛者，名谓名称，闻曰普闻，光即声光。言佛之名称声光，普闻于十方世界也。大焰肩佛者，肩谓二肩，有荷负之功，表权实二智。焰谓火焰，有照耀烧燃功能，表权实二智照于事理，烧燃众生一切惑薪。佛智超过九界权智之上，故称大也。须弥灯佛者，须弥最高，在四洲之中。置灯其上，则光照四部洲。表佛以中道大智照诸众生，无暗不破，如须弥顶上灯之光明也。无量精进佛者，无量有二，谓时无量，即恒常心。事无量，即广大心。精进亦二，谓身精进，即读诵旋礼，始终不懈也。心精进，即理观无间。乃至六度万行皆精进奉行。盖此佛自无量劫来，于行道学佛度生，皆发大心，精进不息，故名无量精进也。上来诸佛德号，皆含四教六即之义，意推可知。</p>
<p><span style="color:#333399">（戊）三西方<span lang="EN-US"></span></span></p>
<p><b><span style="color:teal">《经》舍利弗，西方世界，有无量寿佛、无量相佛、无量幢佛、大光佛、大明佛、宝相佛、净光佛、如是等恒河沙数诸佛，各于其国出广长舌相，遍覆三千大千世界，说诚实言，汝等众生，当信是称赞不可思议功德、一切诸佛所护念经。<span lang="EN-US"></span></span></b></p>
<p><b><span style="color:teal">《解》无量寿佛，与弥陀同名。十方各方面同名诸佛无量也。然即是导师亦可。为度众生，不妨转赞释迦如来所说。<span lang="EN-US"></span></span></b></p>
<p>无量寿佛者，与本佛同名。古有二说，（一）谓诸佛同名甚多，决非法藏所成之佛。以本佛不应自赞故。（二）谓设若自赞，理亦无妨。以导引众生，令生胜意故。约藏教是生灭之寿，通是幻化之寿，别则无量次第之寿，圆则无作之寿。无量相者，相好无尽。或三十二相，或八万四千相，或微尘相。福德无量，故相亦无量。又藏则劣应三十二相有生灭，通则胜应八万四千相，是无生幻有。别则尘刹之无量相，圆则实相不思议之无量相。同居土有四教无量相佛。方便土具生灭无生二教无量相佛。实报寂光二土，唯圆教不思议无量相佛。又六凡众生，佛性常住，万德本有，是理即无量相。乃至常住理显，万德全彰，是究竟即无量相佛也。无量幢佛者，幢谓宝幢，表高显义，喻之如幢。又无量法门，树立无量法幢。谓生灭法幢无量，乃至无作法幢无量。同居具四法幢，方便具二，实报寂光唯无作法幢。亦具六即义。大光佛者，佛光广大，照耀众生，映蔽一切也。大明佛者，佛智光明、破一切暗。光是体，明是用。有光则明，普照十方。二佛同显智慧广大也。又光是照明四谛，照明十二因缘，照明六度。明是明了偏真，明了即真明了次第三谛，明了圆融三谛。宝相佛者，相好殊特，如妙宝庄严。又功德智宝，光相圆满也。谓三十二宝相，八万四千宝相，尘刹宝相，中道宝相。四土六即可知。净光佛者，佛德至净，出大光明。譬如镜体清净，能鉴万物。有析空净，体空净，次第净，一心净。四土六即论之可知。</p>
<p><span style="color:#333399">（戊）四北方<span lang="EN-US"></span></span></p>
<p><b><span style="color:teal">《经》舍利弗，北方世界，有焰肩佛、最胜音佛、难沮佛、日生佛、网明佛，如是等恒河沙数诸佛，各于其国出广长舌相，遍覆三千大千世界，说诚实言，汝等众生，当信是称赞不可思议功德、一切诸佛所护念经。<span lang="EN-US"></span></span></b></p>
<p>焰肩佛如前解。又焰是暖义，谓佛以二肩权实二智之火，暖众生三世善根，令生道芽也。最胜音佛者，佛音最胜，超过六凡三乘。具四辨八音，微妙难思也。难沮佛者，沮谓沮坏。佛证法身，已得金刚不坏体，更无余惑。虽违逆丛集，恶境横流，不能冲坏于佛德也。又沮者，止隔义。谓佛德普被，非六凡三乘权位菩萨所能止隔，令不显现也。日生佛者，日为星月之王，能生长万物。喻佛为法中之王，令众生开发智慧。又佛未出世，十方暗冥。佛出世间，十方洞朗。又众生本觉覆在无明，如长夜中，不见日光。惑破智显，始觉朗然。如日东生，大地普照。有四教日生，四土日生，六即日生。网明佛者，众宝珠网，光明彻照，相映无碍。又如来教法，如网目之多，能破众生黑暗。梵网经云，十方世界犹如网孔，我之教门亦复如是。然众生烦恼惑业，缠缚自性，亦称为网，即苦集二谛。如来教法能捞摝众生，亦名为网，即道灭二谛。有生灭四谛网明，乃至无作四谛网明。乃至四土六即网明。</p>
<p><span style="color:#333399">（戊）五下方<span lang="EN-US"></span></span></p>
<p><b><span style="color:teal">《经》舍利弗，下方世界，有师子佛、名闻佛、名光佛、达磨佛、法幢佛、持法佛、如是等恒河沙数诸佛，各于其国出广长舌相，遍覆三千大千世界，说诚实言，汝等众生，当信是称赞不可思议功德、一切诸佛所护念经。<span lang="EN-US"></span></span></b></p>
<p>师子佛者，师子有二特胜，一者为兽中之王，游行无畏。喻佛乃凡圣中独尊，出入三界，自在无碍。二者师子一吼，百兽隐匿。如佛说法，天魔外道悉皆信伏。又无五种怖，具四无畏，故以师子为佛之德号。名闻佛者，名称音闻，具四教六即可知。名光佛，从法身之光，建立名字故。有生灭名光，乃至无作名光。达磨佛者，此云法，即执持义。以法执持己德，成就法身。执持他身，令诸众生皆证法身。有四谛法，因缘法，六度法。乃至四教四土达磨，六即达磨。法幢佛者，佛法高显，犹如宝幢。人天崇仰，邪外潜伏也。持法佛者，执持佛法，流通三世，使不断绝。又善持中道妙法，不堕二边也。</p>
<p><b><span style="color:teal">《解》此界水轮、金轮、风轮之下，复有下界，非非想天等。乃至重重无尽也。达磨，此云法。<span lang="EN-US"></span></span></b></p>
<p>世界，乃众生业缘所感，组织地水火风空五大而成。地上依正万物依地轮而住。地轮依水轮而有。水轮依金轮而成。金轮依风轮而住。风轮依空轮而得安立。此是世界组织之相。空轮之下，复有世界。人天六道依正万物俱同。乃至下而又下，重重无尽也。</p>
<p><span style="color:#333399">（戊）六上方<span lang="EN-US"></span></span></p>
<p><b><span style="color:teal">《经》舍利弗，上方世界，有梵音佛、宿王佛、香上佛、香光佛、大焰肩佛、杂色宝华严身佛、娑罗树王佛、宝华德佛、见一切义佛、如须弥山佛、如是等恒河沙数诸佛，各于其国出广长舌相，遍覆三千大千世界，说诚实言，汝等众生，当信是称赞不可思议功德、一切诸佛所护念经。<span lang="EN-US"></span></span></b></p>
<p>梵音佛者，佛音清净，无杂染也。三乘说法，杂于烦恼染，不得清净。唯佛以一乘法，化导群生。所谓纯一无杂也。有生灭梵音，无生梵音，能净界内六凡五浊。无量无作二梵音，能净界外三乘五浊。宿王佛者，月为星宿中王，故曰宿王。所谓万点星光，不如孤月。喻佛乃众生之王，超乎九界也。香上佛者，此佛为圣中之圣。证戒定慧解脱，解脱知见，五分法身之香，为香中之香，最上无比也。香光佛者，如来身光，皆出妙香。又戒香清净，即发慧光，喻智断二德也。大焰肩佛者，以权实二智之焰，荷负众生也。杂色宝华严身佛者，以万行因华，严一乘果德，如宝华灿烂之色也。娑罗树王佛者，梵语娑罗，此云坚固。此树岁寒不凋，斧斤不损，有坚固义。喻佛证法身之本，惑不能损，境不能动也。亦云最胜，为九界中最殊胜故。不被物转，三界独尊，喻树王也。宝华德佛者，天上宝华，具四种德，（一）宝华无凋落，喻佛常德。（二）宝华悦人意，喻佛乐德。（三）宝华发妙香，喻佛我德。（四）宝华莹洁之体，喻佛净德。富有万德，道尊九界，故喻宝华。见一切义佛者，五眼圆明，世出世间诸法之义，佛无不见。所谓真谛义，俗谛义，中谛义。如悉达太子名一切义成是也。如须弥山佛者，须弥为众山之王，极高极胜。喻如佛德超绝广大，圣中之圣。须弥四宝所成，喻佛四德。须弥居大海而不动，喻佛居萨婆若海而不动。须弥为人天所居，喻佛为凡圣所归也。上来诸佛德号，皆具四教六即义例知。</p>
<p><span style="color:#333399">疏中三（初）略明上界<span lang="EN-US"></span></span></p>
<p><b><span style="color:teal">《解》此界非非想天之上，复有上界，风轮，金轮，及三界等，重重无尽也。<span lang="EN-US"></span></span></b></p>
<p>娑婆世界，非非想天之上，复有世界。其中安立层次，均与现世界同。如近今所发明天文学，测知此地球之外，尚有甚多行星和地球。但科学之推想，是比量境。安得及我佛现量智所知之现量境可同日而语哉。</p>
<p><span style="color:#333399">二问答破疑二。（初）偏赞西方疑。<span lang="EN-US"></span></span></p>
<p><b><span style="color:teal">《解》问，诸方必有净土，何偏赞西方。答，此亦非善问。假使赞阿<img src="../articleimages/1200.files/image001.gif" width="16" height="16" align="absmiddle">佛国，汝又疑偏东方。展转戏论。<span lang="EN-US"></span></span></b></p>
<p>疑者，谓十方既有诸佛，必有净土。何以独赞西方。答中初句斥非正问，假使下释意。此问与坛经意相仿。六祖云，东方人造恶，念佛求生西方。西方人造恶，念佛求生何国。又云愚人愿东愿西。意谓东方琉璃世界，及娑婆兜率内院，俱是净土，何不可生。而独赞西方偏生极乐耶。莲池大师释此有四意，（一）为门庭不同。六祖所说，是以理夺事。若人心清净，无土不净，不必独愿西方。若以事夺理，则佛事门中，不舍一法，安得无净土。又晋宋而下，竞以禅观太高。直指单传之意，几于晦塞。至梁代达磨东渡，初来提倡，祖胤相承，惟欲大明禅道。示人举心即错，动念即乖。生佛双泯心境俱寂，从空门入道。而净土法门，正教人起心念佛，趣向佛果，以佛国为所缘境，从有门入道。门庭施设，方便不同。为抑净扬禅，故斥西方。（二）似毁实赞。六祖东西之说，只劝人实心为善，空愿无益。未曾说无西方。如人以中国淆乱，欲往英美。倘英美淆乱、复往何国。不求自救，依人何益。故六祖之说，唯在鼓励众生，急须自修自悟，便可即秽邦而成净土，转娑婆而为极乐，非拨弃西方也。（三）不为初机。六祖自云，吾戒定慧，接最上乘人。设示之初机，投于非器，便落狂魔。净土法门，乃三根普被。犹仗愿力往生，不可与禅观相例也。（四）记录有误。坛经又云，去此十万八千里。是误以五天竺国为极乐。天竺震旦，同为娑婆秽土，何须分别愿东愿西。然极乐世界，自去此十万亿刹之遥。则十万八千，恐是学者记录之误也。又智者大师云，求生兜率，一日闻道见佛。势欲相似。若细比较，大有优劣。且论二种，一者纵持十善，恐不得生。弥勒上生经云，行众三昧，深入正定，方始得生。更无方便接引之义。不如阿弥陀佛，以本愿力光明力。但有念佛众生，无不摄取。又释迦世尊说，弥陀九品度生。方便接引，殷勤劝发，生彼净土。但众生能念弥陀佛者，机感相应，必得生也。如世间能慕人，及受慕者机会相投，必成其事。二者兜率天宫是欲界，退位者多。无水鸟树林风声乐响，使闻者，悉念佛发菩提心，伏灭烦恼。又有女人增长诸天爱著五欲之心。又天女微妙，诸天耽玩，不能自勉。不如弥陀净土，水鸟树林风声乐响，众生闻者皆悉念佛，发菩提心，伏灭烦恼。又无女人二乘，纯一大乘清净之域。为此烦恼恶业，毕竟不起，遂至无生之位。如此比较，优劣显然。</p>
<p><span style="color:#333399">二遍缘法界疑二。（初）问。<span lang="EN-US"></span></span></p>
<p><b><span style="color:teal">《解》问，何不遍缘法界。<span lang="EN-US"></span></span></b></p>
<p>缘为攀缘。遍缘者，谓缘念东方，又缘念南方。乃至缘念下方，上方，到处攀缘。盖不了现前一念，乃法界之纲宗也。</p>
<p><span style="color:#333399">二答二。（初）约事答。<span lang="EN-US"></span></span></p>
<p><b><span style="color:teal">《解》答，有三义。令初机易标心故，阿弥本愿胜故，佛与此土众生偏有缘故。盖佛度生，生受化。其间难易浅深，总在于缘。缘之所在，恩德弘深，种种教启，能令欢喜信入，能令触动宿种，能令魔障难遮，能令体性开发。诸佛本从法身垂迹，固结缘种，若世出世悉不可思议。尊隆于教乘，举扬于海会。沁入于苦海，慈契于寂光。所以万德钦承，群灵拱极。<span lang="EN-US"></span></span></b></p>
<p>初文标三义。盖佛度下，明三义因缘所以。令初机易标心者，初机修行，贵乎一心专注无量光寿之境，易得标明横遍竖穷之心性也。阿弥本愿胜者，佛为法藏比丘时，所发四十八愿，愿愿度生也。佛与此土众生偏有缘者，众生易感，弥陀易应也。盖佛度众生，由众生与佛有缘，方能受化。故教化之难易，得益之浅深，总在前生有缘无缘。前缘若浅，则生难受化，佛亦难度。前缘若深，则生易受化，佛亦易度。如佛世城东老母，与佛缘薄，佛难化度。与罗侯罗缘深，罗侯罗为现通说法，便受化成阿罗汉是也。佛度生，生受化等总在于缘者，缘谓前世与众生所结之缘也。今阿弥陀佛，无人不知，无人不念。或以喜事快乐，偶念一句两句弥陀。或以苦逼忧愁不觉叹气，念出一二句弥陀。即显弥陀与娑婆众生，比较其他诸佛偏有缘也。缘之所在恩德弘深者，欲与众生有缘，须惠恩施德于众生。前世所惠恩德深，则缘重。恩德浅，则缘浅。今世若能布施结缘，未来世决定与众生有缘。今世不肯布施结缘，未来世决定不能教化众生，以无缘故也。现见弥陀，化度之广，摄受之易，岂非四十八愿之恩德胜过诸佛耶。以发大愿，即冥薰法界，与众生结缘。愿愈深广，与众生缘愈深。以其恩重缘深，故释迦说出净土三经，种种念佛法门，以启发众生。能令众生闻之，欢喜信受得欢喜益者有之。或闻之触动宿世善根，得生善益者有之。或闻之魔障消除，得破恶益者有之。或闻之自性开发，得入理益者有之。总之十方诸佛，原从法身理本，垂于应化之迹。必然广结良缘，法种远播，能令世出世间一切众生齐臻佛果。用世界悉檀于娑婆，施以至尊严隆重之教乘，诠扬极乐依正之妙用。以为人对治二悉檀，启大悲救苦之心，沁深入于生死苦海。行第一义悉檀，发大慈与乐之心，接引众生于莲邦，契证无量光寿者，其唯阿弥陀佛而已。所以十方诸佛，钦承赞叹于上。无量辅处群灵，围绕亲近于下。如众星之拱北极，似万派之朝东海。岂非三义特胜，故得诸佛偏赞，众生偏念也。</p>
<p><span style="color:#333399">（二）约理答。<span lang="EN-US"></span></span></p>
<p><b><span style="color:teal">《解》当知佛种从缘起，缘即法界。一念一切念，一生一切生。一香一华，一声一色。乃至受忏授记，摩顶垂手。十方三世，莫不遍融。故此增上缘因，名法界缘起。此正所谓遍缘法界者也。<span lang="EN-US"></span></span></b></p>
<p>当知者，诫劝吾人应当知之，不可忽略也。所知者何，谓上来正宗文中，劝众生以信愿行，偏缘西方，偏念弥陀。其实全体即是遍缘法界，遍念法界也。佛种从缘起者，成佛之道种即佛性，是一真法界理体。随缘了二因而开发，故曰缘起。缘即法界者，佛性为法界理体，缘因为法界性用，了因为法界德相。三一不二，故即法界也。一念一切念者，弥陀乃法界藏身，一身即具诸身。故念弥陀一佛，即念一切诸佛也。一生一切生者，极乐即法界藏土，融摄一切佛土。故生极乐一土，即生一切佛土也。一香一华等者，举一瓣香，即法界藏香。故一人一处拈香，供养弥陀。即一切处拈香，供养诸佛也。奉献一华即中道妙华，故以一华供养弥陀，即奉一切华，供养诸佛也。能以一妙音，赞叹一佛。即以一切音声，赞叹诸佛。乃至行人禀法受教，向弥陀忏悔己之业障，即是向一切诸佛忏悔一切众生业障。弥陀垂手与我摩顶授记，即是一切诸佛垂手，与一切众生摩顶授记。乃至十方三世一切诸佛，一切众生，一切依正，一切六尘，莫不遍摄遍融。是为增上缘因。行人念佛时，念念与此理相应，即名法界缘起三因圆融。此即所谓遍缘法界也。若偏赞西方，不能融通余方。偏念弥陀，不能融通诸佛。岂得谓为至圆至顿至妙至胜之法门耶。</p>
<p><span style="color:#333399">（三）诫劝后贤。<span lang="EN-US"></span></span></p>
<p><b><span style="color:teal">《解》浅位人，便可决志专求。深位人，亦不必舍西方而别求华藏。若谓西方是权，华藏是实。西方小，华藏大者。全堕众生遍计执情。以不达权实一体，大小无性故也。<span lang="EN-US"></span></span></b></p>
<p>浅位人，即六凡众生，未证圣果者。以虽属凡夫，本不出法界体外，便可决定志愿，专求极乐。所谓下下根亦能臻其域是也。深位人，即出世三乘，及登地菩萨。圆根众生，了悟西方，不离华藏。故不必舍西方而别求华藏。但得生西方，何愁不入华藏世界耶。所谓上上根，不能越其阃是也。若华严合论中，判华藏是实，西方是权。华藏是大，西方是小。斯乃李长者之错误，积迷之习气未去故也。全堕众生遍计执情者，约三性判其所执之非。一遍计执性，谓愚夫愚妇周遍计度所执我法，以为实有。即我法二执也。二依他起性者。依他众缘和合而有，如幻如化，非有似有，有即非有。此即权实大小之幻相也。三圆成实性者，圆满成实之法性，亦即一体无性之实性也。不达权实一体，大小无性者，不了权亦法界，实亦法界，权实无非法界。故西方横具四土，同居即是常寂光也。大小无性者，华藏虽大，亦无自体。众世界和合而有，故大无性。西方虽小，横具四土，故无小性。李长者不达西方横具四土，故计以为小。又不了权实大小皆依他起，皆如幻化，无有实体，唯一圆成实性。但顺情妄执，故称之谓遍计执性也。经文初略引标题竟。</p>
<p><span style="color:#333399">（丁）二征释经题<span lang="EN-US"></span></span></p>
<p><b><span style="color:teal">《经》舍利弗，于汝意云何，何故名为一切诸佛所护念经。舍利弗，若有善男子、善女人，闻是经、受持者，及闻诸佛名者，是诸善男子、善女人，皆为一切诸佛之所护念，皆得不退转于阿耨多罗三藐三菩提。是故舍利弗，汝等皆当信受我语、及诸佛所说。<span lang="EN-US"></span></span></b></p>
<p>于汝意云何，是佛征问舍利弗，以测其解悟如何。何故名为下，是自征经题。盖既有能诠之名，必有所诠之义。须彰其义，方克奉行。舍利弗下，自释其义。意显上来十方诸佛，皆劝众生当信是称赞不可思议功德一切诸佛所护念经。此经上半卷明信愿持名闻思修三慧功德殊胜，固已知之。但云何名为诸佛所护所念，犹未明了。故释迦说出闻经受持及闻佛名之胜利，而得为诸佛所护所念，而得不退转位。众生闻之，固当信受是说也。</p>
<p><span style="color:#333399">疏中分三（初）释护念二。释果觉三。结劝信。（初）又二（初）正释。<span lang="EN-US"></span></span></p>
<p><b><span style="color:teal">《解》此经独诠无上心要。诸佛名字，并诠无上圆满究竟万德。故闻者皆为诸佛护念。又闻经受持，即执持名号。阿弥名号，诸佛所护念故。<span lang="EN-US"></span></span></b></p>
<p>此文初略标经所诠，有三义，一无上心要，二诸佛名字，三无上万德。无上心要者，能念之心性，起信愿行三资粮也。诸佛名字者，所念之弥陀名号也。弥陀名号，体即法界，能摄一切名号，故为诸佛名字也。无上万德者，能念心性本具万德。所念诸佛，智德圆满，断德究竟，法身体显，澈证万德。以我心具万德，念佛无上万德。以佛无上万德，明我心具万德。能所不二，故称无上。诠者，显也。此经文字为能诠显，无上心要等为所诠显。所诠既以万德为体，能诠亦当以万德为体。故云若有善男子善女人，得闻是经。即是得闻无上心要，万德洪名。故为诸佛于常寂光中，护之念之。又闻已由闻慧而进入思修，能受持斯经，执持名号。即是思惟无上心要，思惟万德洪名。亦即是受持无上心要，受持万德洪名。故亦为诸佛护之念之。又弥陀名号，即诸佛名号。弥陀万德，即诸佛万德。众生心要，即诸佛弥陀心要。诸佛弥陀心要，即众生心要。俱以三德秘藏为体，乃诸佛共证。故众生闻经持名蒙诸佛共所守护爱念也。</p>
<p><span style="color:#333399">二料简二（初）问。<span lang="EN-US"></span></span></p>
<p><b><span style="color:teal">《解》问，但闻诸佛名，而未持经，亦得护念不退耶。<span lang="EN-US"></span></span></b></p>
<p>或问，此经既阐无上心要，佛名又诠无上万德。故闻此经，能为诸佛护念。假使有人，但闻阿弥陀佛万德洪名。既无闲暇，又不识字，而未能持念阿弥陀经。亦得蒙佛护念，得不退转耶。</p>
<p><span style="color:#333399">（二）答又二（初）明通局二义（二）明自他二力（初）又二（初）明局义（二）明通义（初）又二（初）明他经<span lang="EN-US"></span></span></p>
<p><b><span style="color:teal">《解》答，此义有局有通。占察谓杂乱垢心，虽诵我名而不为闻。以不能生决定信解，但获世间善根，不得广大深妙利益。若到一行三昧，则成广大微妙行心，名得相似无生法忍，乃为得闻十方佛名。<span lang="EN-US"></span></span></b></p>
<p>答中初句，略标二义。局者限局，拘隔不通。唯限于一心不乱，方能感佛护念。约竖论也。通者，融通。不论散心一心，垢心净心。但闻佛名者，皆得蒙佛护念。约横论也。占察下，先明局义。占察，即占察善恶业报经也。引彼经以明诸佛护念，唯局相似分证，不通初心也。杂乱垢心者，见思垢心之所杂乱，恶念思惟之所纷揽。虽然口中喃喃称诵弥陀，而心中杂念纷纷，颠倒妄想。圣贤其口，而虺蝎其心。如是念佛，虽念无益。古人所谓口念弥陀心散乱，舌头念破也徒然。以口是心非，虽念等于不念。故云虽诵我名而不为闻。以不能决定信解者，既心不归一，则定水不清。既无禅定，则慧月不朗。既无慧解，则不能生真实信。既无深信，则无愿行。然则散心念佛，岂非徒劳无益乎。曰否。亦可得人天善报，增长福业。不过但获世间有漏，不能出生死，登极乐，悟无生忍，得不退地之深妙广大利益耳。若到一行三昧，即一心不乱境界。便能悟无生忍，登不退地也。则成广大微妙行心者，明第一义悉檀入理益也。广谓性具，大谓性量，深妙谓性体也。若见思惑空，六根清净，入相似位，名相似无生法忍。无生法忍者，中道理性，二边不生，对待不生。此中道不生灭法忍可于心，故名无生法忍。言相似者，粗惑虽除，无明未破。见而非真，故称相似。即相似无生法忍，相似性体性量性具，相似第一义谛也。依占察经，须到六根清净相似位，方可名为闻十方佛名也。</p>
<p><span style="color:#333399">二明此经<span lang="EN-US"></span></span></p>
<p><b><span style="color:teal">《解》此亦应尔。故须闻已执持，至一心不乱，方为闻诸佛名，蒙诸佛护念。此局义也。<span lang="EN-US"></span></span></b></p>
<p>此字指本经局义，亦应与占察义同，故曰应尔。若闻此经已信受持名，至事一心不乱，破我执，断见思，脱凡情，能与一切智相应，一切智即应身佛名也。则蒙应身佛护念。若念到理一心不乱，破法执，空无明。亡圣解，能与一切种智相应，一切种智即法身佛名也。则蒙法身佛所护念矣。</p>
<p><span style="color:#333399">二明通义<span lang="EN-US"></span></span></p>
<p><b><span style="color:teal">《解》通义者，诸佛慈悲，不可思议。名号功德，亦不可思议。故一闻佛名，不论有心无心，若信若否，皆成缘种。况佛度众生，不简怨亲，恒无疲倦。苟闻佛名，佛必护念，又何疑焉。<span lang="EN-US"></span></span></b></p>
<p>诸佛无缘大慈，同体大悲，从性海流出。任运被机，不谋而应。故不可思议。诸佛名号功德，全性成修，全修显性。从性立号，以德彰名。故名号功德亦不可思议。故但得闻佛名，无一不成佛也。有心，即定心念佛者。无心，即散心念佛者。若信，即信心念佛者。若否，即闻佛名不信而谤佛者。不分定心散心信者谤者，但能得闻佛名，便成未来得度之缘，成佛之种。故华严偈云，宁受地狱苦，得闻诸佛名。不愿生天中，而不闻佛名。即此意也。诸佛以平等大慧，度生化物，故不简怨亲。精进不息，故恒无疲倦。苟有福德善根，得闻佛名，岂疑诸佛而不护念耶。地藏经中，尘滴善根尚护念成就。今闻此难信之妙法，万德之洪名。必蒙诸佛护念，更无疑矣。</p>
<p><span style="color:#333399">（二）明自他二力又二（初）明自力之难<span lang="EN-US"></span></span></p>
<p><b><span style="color:teal">《解》然据金刚三论，根熟菩萨为佛护念。位在别地圆住。盖约自力，必入同生性，乃可护念。<span lang="EN-US"></span></span></b></p>
<p>金刚三论，乃释金刚般若经注解，为无著天亲二大士造也。别教初地以上，圆教初住以上。观智与佛同，证理与佛同，称为同生性。地前三贤，住前五品六根。观智与佛异，中理未亲证，称为异生性。入同生性，亲证法身，故蒙诸佛护念也。</p>
<p><span style="color:#333399">（二）明他力之易<span lang="EN-US"></span></span></p>
<p><b><span style="color:teal">《解》今仗他力，故相似位，即蒙护念。乃至相似位以还，亦皆有通护念之义。下至一闻佛名，于同体法性有资发力，亦得远因终不退也。<span lang="EN-US"></span></span></b></p>
<p>上文约自力念自佛，须到分证位，入同生性，方得任运护念。今仗他力，念他佛，到相似位，得事一心不乱，见思已空，生方便土者，即蒙佛护念。若初念佛人，不须到相似位。即以前名字观行，但能生信发愿，亦有通途蒙佛护念。似位以还，即观行位。一闻佛名，即名字位也。同体法性，有资发力者，佛及众生，法性体同，故曰同体。正当闻佛名时，即是由法性力，资养八识中过去了因种子，发成闻名善根之现行也。虽不得当时破惑证真，得其近果。亦得远在未来，为成佛之因，证不退位也。</p>
<p><span style="color:#333399">（二）释果觉<span lang="EN-US"></span></span></p>
<p><b><span style="color:teal">《解》阿耨多罗，此云无上。三藐三菩提，此云正等正觉。即大乘果觉也。<span lang="EN-US"></span></span></b></p>
<p>佛为九界之尊，究竟极果。对下而言，名之无上。正观谛理，对邪而言，名之曰正。真俗融通，对偏而言，名之曰等。觉者，五住究尽，二死永亡，朗然大悟，名之为觉。一切六道凡夫，虽有佛性，名为菩提但为无明所覆，遂成迷妄，是为邪觉，不名为正。声闻缘觉，止破见思。虽得菩提，未见中道。是为偏觉，不名为等。一切菩萨，已断尘沙，未穷无明。虽得正等菩萨，佛地犹远，不名无上。唯佛一人，妄尽觉满。如十五夜月，无能过者。故名无上正等正觉也。大乘果地者，乃摩诃衍乘之极果也。藏通果觉，有位无人。别教妙觉，是圆二行菩萨。故前三教佛果，但有名字。唯圆教妙觉，方为究竟果觉也。</p>
<p><span style="color:#333399">（三）结劝信<span lang="EN-US"></span></span></p>
<p><b><span style="color:teal">《解》圆三不退，乃一生成佛异名。故劝身子等，皆当信受。闻名功德如此。释迦及十方诸佛，同所宣说。可不信乎。初劝信流通竟。<span lang="EN-US"></span></span></b></p>
<p>圆三不退，即是初地初住分证佛。故云，乃一生成佛之异名。此经即为一生成佛之妙典。故佛劝勉嘱咐舍利弗，汝等菩萨二乘，天龙八部，闻此经者，皆当信解受持。既以闻名，将来决得一生成佛，登三不退。其功德有如此大。何况更能受持读诵，其功德胜利，当更不可涯量。斯语皆为释迦，及十方诸佛，金口诚言。我等闻之，岂可不真实起信心乎。</p>
<p><span style="color:#333399">（丙）二劝愿流通<span lang="EN-US"></span></span></p>
<p><b><span style="color:teal">《经》舍利弗，若有人已发愿、今发愿、当发愿、欲生阿弥陀佛国者，是诸人等、皆得不退转于阿耨多罗三藐三菩提，于彼国土、若已生、若今生、若当生。是故舍利弗，诸善男子善女人若有信者，应当发愿、生彼国土。<span lang="EN-US"></span></span></b></p>
<p>已愿今愿当愿，过现未三时也。上来六方诸佛，皆是劝信流通。此乃释迦劝愿流通也。</p>
<p><span style="color:#333399">疏中分三（初）正释（二）破疑（三）结赞（初）又二（初）明三劝之意<span lang="EN-US"></span></span></p>
<p><b><span style="color:teal">《解》已愿已生，今愿今生，当愿当生。正显依信所发之愿无虚也。非信不能发愿，非愿信亦不生。故云若有信者，应当发愿。又愿者，信之券，行之枢，尤为要务。举愿则信行在其中，所以殷勤三劝也。<span lang="EN-US"></span></span></b></p>
<p>已愿已生等者，愿若发在过去时，则于过去生中，已生极乐。愿发于现在世时，则于现生中，定生极乐。愿发于未来世时，则于未来生中，当生极乐。</p>
<p>正显愿无虚发，誓不落空。一念相应一念生，念念相应念念生也。然今之念佛发愿甚多，而往生者寥寥何耶。良由人多浮泛之愿。不注重于念念切实之愿。以致一旦疾病临身，心神俱乱。弃极乐而不忆，恋娑婆而不舍。仍被业缘所牵，致随六道轮回耳。果能在疾病时，临终时，心心极乐，念念弥陀，愿生彼国。如忆慈母，似恋家乡。岂有不生者乎。又若疑人人念佛，都生极乐，则彼国有人满之患。曰否。念佛往生，如沧溟纳百川而不溢，明镜含万象而有余。即心是土，即土是心。以心归心，如水含水，有何不能容纳耶。非信下，明信愿互助。以名字信愿，助成观行信愿。若无名字愿行观行愿行，亦不能生。故云若有信者，应当发愿也。又愿者下，明三资粮中以愿为要务。券者，文约也。枢者，门枢也。喻显信有愿，则文约在手，永无改悔。行有愿，则行有所归，决定无倒。故为要务。若有愿，必具行信。所以信行但劝勉一次，愿则殷勤三劝，良有以也。</p>
<p><span style="color:#333399">（二）明愿依四弘<span lang="EN-US"></span></span></p>
<p><b><span style="color:teal">《解》复次愿生彼国，即欣厌二门。厌离娑婆，与依苦集二谛，所发二种弘誓相应，欣求极乐，与依道灭二谛，所发二种弘誓相应。故得不退转于大菩提道。<span lang="EN-US"></span></span></b></p>
<p>菩萨四弘誓愿，依四谛境而发。依苦谛发众生无边誓愿度，乃至依灭谛发佛道无上誓愿成。今念佛求生净土，所发弘誓愿，亦总摄四弘。谓心心厌离娑婆烦恼生死苦，则与依苦集二谛，二种弘誓相摄。念念欣求西方无量光寿，清净自在之乐，则与道灭二谛，二种弘誓相摄。既与四弘菩提心相应，故能得不退转于阿耨多罗三藐三菩提。言大菩提，即无上菩提也。</p>
<p><span style="color:#333399">（二）破疑<span lang="EN-US"></span></span></p>
<p><b><span style="color:teal">《解》问，今发愿，但可云当生，何名今生。答，此亦二义。一、约一期名今，现生发愿持名，临终定生净土。二、约刹那名今，一念相应一念生，念念相应念念生。妙因妙果，不离一心。如秤两头，低昂时等。何俟娑婆报尽，方育珍池。只今信愿持名，莲萼光荣，金台影现，便非娑婆界内人矣。<span lang="EN-US"></span></span></b></p>
<p>疑者问，今时发愿，只可云于当来时，生于极乐。何以上文云，今发愿若今生耶。答谓今字义甚宽，姑以二义释之。一、约个人从生至死一期果报名今。即是今生平时发愿，至临命终时，往生极乐也。二、约现前刹那一念之心性为今。一念相应一念生者，吾人正当信愿念佛时，西方七宝池中，已生莲华一朵，标其姓名。若其念佛精进勇猛，则莲萼日见光荣。若其念佛懈怠退悔，则西方莲华日渐憔悴。一念既尔，念念皆然。此土念佛为妙因，彼土标名为妙果。虽彼此远隔十万亿刹，而要不出当人现前一念心性之显现。即念念佛，即心已生彼国。不待临命终时，才往生于莲池也。称理，则万年一念，何过未而非今。一念万年，何念起而不摄过未耶。故念念游行极乐国，时时礼觐阿弥陀。称事，则临命终时，预知时至，弥陀金台接引，于刹那顷离五浊，于弹指间到莲池。此乃即理之事也。古今念佛人，神游极乐，亲睹莲华标名者，应验非一。如往生传，兹不详录。</p>
<p><span style="color:#333399">（三）结赞<span lang="EN-US"></span></span></p>
<p><b><span style="color:teal">《解》极圆极顿，难议难思。唯有大智，方能谛信。<span lang="EN-US"></span></span></b></p>
<p>吾人此土念佛，彼土莲华标名。同在一念，不前不后。娑婆极乐，不离一心。唯此圆顿难思之旨非如舍利弗大智慧，不能直下承当谛信无疑也。</p>
<p><span style="color:#333399">（丙）三劝行流通二（丁）初诸佛转赞<span lang="EN-US"></span></span></p>
<p><b><span style="color:teal">《经》舍利弗，如我今者称赞诸佛不可思议功德，彼诸佛等亦称赞我不可思议功德、而作是言，释迦牟尼佛能为甚难希有之事，能于娑婆国土、五浊恶世，劫浊、见浊、烦恼浊、众生浊、命浊中，得阿耨多罗三藐三菩提，为诸众生说是一切世间难信之法。<span lang="EN-US"></span></span></b></p>
<p>初三句，结释迦赞诸佛功德。彼诸佛等下，明诸佛转赞释迦功德。而在此五浊世中，犹能说此难信之法，诚为希有也。</p>
<p><span style="color:#333399">疏中分三（初）明诸佛转赞<span lang="EN-US"></span></span></p>
<p><b><span style="color:teal">《解》诸佛功德智慧，虽皆平等。而施化则有难易。净土成菩提易，浊世难。为净土众生说法易，为浊世众生难。为浊世众生说渐法犹易，说顿法难。为浊世众生说余顿法犹易，说净土横超顿法尤难。为浊世众生说净土横超顿修顿证妙观已自不易。说此无藉劬劳修证，但持名号，径登不退。奇特胜妙，超出思议，第一方便，更为难中之难。故十方诸佛无不推我释迦偏为勇猛也。<span lang="EN-US"></span></span></b></p>
<p>此文以两土施化比较难易，显出释迦勇猛，故得诸佛转赞也。初三句，明诸佛自证功德智慧，佛佛道同，普皆平等，无分优劣。唯化他则有随机净秽难易异也。净土成菩提易，浊世成菩提难者，其原因略有十种，一、净土常常见佛故易，浊世不常见佛故难。二、净土常闻弥陀圣众华鸟树林说法故易，浊世不常闻法故难。三、净土一生补处诸上善人、俱会一处故易，浊世恶友牵缠故难。四、净土无有魔事故易，浊世群魔外道恼乱故难。五、既生净土即不受六道轮回故易，浊世六道轮回永无休息故难。六、极乐无三恶道故易，浊世恶趣易堕故难。七、净土寿命无量故易，浊世寿命短促故难。八、净土缘胜，助道多故易。浊世缘恶，障道多故难。九、净土圆证三不退故易，浊世修行多退化故难。十、净土一生成佛故易，浊世历劫难成故难也。为净土众生说法易，为浊世难者，净土根利，浊世根钝故。渐法即前三教所说之法，乃随他意语故易。顿法为圆教法，是随自意语故难。余顿法者，谓于圆教所阐法门中，仗他力念他佛，横超带业往生以外，其余一切持咒看经坐禅观心，念自佛，仗自力之法门。为利根人说之，尤易悟易受，容易证入。唯净土念他佛法门，不俟断惑带业往生，说之犹非易易也。顿修顿证妙观已自不易者，净土法门，即佛即心，故曰顿修。即心即佛，故曰顿证。能念之心，即一心三观。所念之佛，即一境三谛也。谛观同在一心，故曰妙观。非九界三乘智力所能说，故云尤难也。一句弥陀，提起容易。不劳三祇百劫，修福修慧。唯仗六字洪名，毕生即可直登不退地。故云无藉劬劳修证也。用力微得效速，下手易成功高，故奇特胜妙。非权乘菩萨声闻缘觉六道凡夫智力，所可心思言议，故曰超出思议。仗自力断惑净尽，方成佛道，是第二方便。仗他力带业往生，即生成佛，是第一方便。释迦如来。于浊世成道说法度生，已甚为难。而又于浊世，说此至圆至顿至巧妙至方便之持名念佛净土法门，故更为难中之难也。然能于五浊恶世，难成者能成，难说者能说，难度者能度，难行者能行。故十方诸佛，无不称赞释迦为大勇猛也。</p>
<p><span style="color:#333399">（二）明能为希有之事。分四（初）明妙行能转<span lang="EN-US"></span></span></p>
<p><b><span style="color:teal">《解》劫浊者，浊法聚会之时。劫浊中非带业横出之行，必不能度。<span lang="EN-US"></span></span></b></p>
<p>劫浊者，劫谓劫波，此云时分。以人寿八万四千岁，一增一减为一小劫。二十小劫为中劫，四中劫为大劫。浊者，众浊交凑，昏乱驳杂也。此土人寿减至二万岁，即入劫浊矣。事五浊在同居，理五浊通四土。浊法聚会者，五浊最重减劫末法之时，苟非一句弥陀，带业横超，必不能度此劫浊也。</p>
<p><b><span style="color:teal">《解》见浊者，五利使，邪见增盛。谓身见、边见、见取、戒取。及诸邪见。昏昧汨没，故名为浊。见浊中，非不假方便之行，必不能度。<span lang="EN-US"></span></span></b></p>
<p>见浊者，见烦恼也。五利使为体。五利使者，利谓快利，使谓驱使。言众生以此五种妄惑，驱使流转于五道生死，日以增长炽盛也。一身见，谓执我我所，而起我身之见，妄认四大为自体也。二边见，谓执断执常，失乎中道，名断常二边也。三邪见，谓拨无因果，堕豁达空而起断常邪外不正之见也。四见取，谓执粗为胜，担麻弃金，自以所见为是，非果计果也。五戒取，谓非因计因。修诸无益苦行，而起我能持戒之见也。种种见惑，如云翳蔽暗昧。如流水汨没沦溺。惑乱真性，故名为浊。念佛是真实行易修易证，不假方便助道，名不假方便之行。盖诸见稠林，边邪网蜜，非仗念佛不能度此。</p>
<p><b><span style="color:teal">《解》烦恼浊者，五钝使烦惑增盛。谓贪嗔痴慢疑，烦动恼乱，故名为浊。烦恼浊中，非即凡心是佛心之行，必不能度。<span lang="EN-US"></span></span></b></p>
<p>烦恼浊者，五钝使，思烦恼也。钝谓迟钝，对上利使而言，故名为钝。一贪使，谓顺情境上，起于爱著。引取无厌，不能舍离也。二嗔使，谓于违情境上，起于恚恨。嗔怒忿发，不能容忍也。三痴使，谓非违非顺境上，起于愚暗。痴迷不了，不能觉察也。四慢使，谓于一切众生起憍傲心，自恃轻他，不能恭逊也。五疑使，谓于师于法于己，起猜忌心，犹豫不能决定也。念佛法门，即凡念成佛念，无取无舍。非此行不能度烦恼浊也。</p>
<p><b><span style="color:teal">《解》众生浊者，见烦恼所感，粗弊五阴和合，假名众生。色心并皆陋劣，故名为浊。众生浊中，非欣厌之行，必不能度。<span lang="EN-US"></span></span></b></p>
<p>众生浊者，即以见烦恼浊为因，造有漏业为缘。以此因缘，招感粗陋弊恶五阴。命暖识三和合，假名为六道众生相。色陋劣是色阴，心陋劣是受想行识四阴。皆系无常无我苦不净，故曰陋劣。念佛要心心厌离娑婆陋劣，念念欣求极乐清净。非此不能度众生浊也。</p>
<p><b><span style="color:teal">《解》命浊者，因果并劣，寿命短促，乃至不满百岁，故名为浊。命浊中，非不费时劫，不劳勤苦之行，必不能度。<span lang="EN-US"></span></span></b></p>
<p>命浊者，以外色内心，互相连属。息暖识三，相持不散为命根。佛世人寿百岁。今时将三千年，减三十岁，仅七十岁。而此石火电光，风中灯烛。刹那不住，尤为短促，故云浊也。见浊，烦恼浊，为因劣。众生浊，为果劣。十念念佛，能生极乐，故不费时劫。但持六字洪名，故不劳勤苦。非此不能度娑婆短促寿命，而得西方无量寿也。</p>
<p><span style="color:#333399">（二）明妙行能得<span lang="EN-US"></span></span></p>
<p><b><span style="color:teal">《解》复次只此信愿庄严，一声阿弥陀佛。转劫浊为清净海会，转见浊为无量光，转烦恼浊为常寂光，转众生浊为莲华化生，转命浊为无量寿。<span lang="EN-US"></span></span></b></p>
<p>此明一句弥陀，能信愿具足，老实念去，即是不思议妙行。能圆转五浊圆成五清。信愿庄严者，定为信、为福德庄严，愿为智德庄严。弥陀法性为所庄严。言一声者，若随智论，六根六尘，皆竖穷横遍，皆为能庄严之信愿，及所庄严之弥陀。今随此方机，且以耳根圆通易明竖穷横遍之义。故一声弥陀，句句从口出，声声从耳入。反闻闻自性，性成无上道。即是念念圆转五浊，而成五清也。转劫浊为清净海会者，劫浊为浊法聚会，今生净土，成净法聚会。观行转成同居海会，相似转成方便海会，分证转成实报海会，究竟转成寂光海会。转见浊为无量光者，见惑迷暗，性具智德光明。今生净土，则转成大智慧光明义。有同居智德无量光，乃至寂光智德无量光。转烦恼浊为常寂光，烦恼是思惑，今生净土转成断德。有相似断德常寂光，乃至究竟断德常寂光。转众生浊为莲华化生者，或同居化生乃至寂光化生。转命浊为无量寿者，或同居无量寿，乃至寂光无量寿也。</p>
<p><span style="color:#333399">（三）明释迦所得<span lang="EN-US"></span></span></p>
<p><b><span style="color:teal">《解》故一声阿弥陀佛，即释迦本师于五浊恶世，所得之阿耨多罗三藐三菩提法。<span lang="EN-US"></span></span></b></p>
<p>故字，承上文一句弥陀妙行，能圆转圆证，而起当文。是承上起下之辞。本师释迦牟尼佛，因地能持行一句弥陀之如来行，所以能于五浊恶世转浊为清，澈证本源自性，即证一声弥陀之全体三德秘藏。所以果地能成无上菩提，从体起用说此净土法门也。</p>
<p><span style="color:#333399">（四）明释迦所说<span lang="EN-US"></span></span></p>
<p><b><span style="color:teal">《解》今以此果觉全体，授与浊恶众生。乃诸佛所行境界。唯佛与佛、能究尽，非九界自力所能信解也。<span lang="EN-US"></span></span></b></p>
<p>上文明释迦于五浊中，能得菩提。此科明能为浊恶众生，说此难信之法。圣人说与为授。故释迦从初说华严，终演涅槃，无非授与众生净土法门。不过或显或密不同耳。一句弥陀，即一念心性。唯佛与佛，证穷此心性。故唯佛能究尽，非九界智力所能信解。须要佛力加被，方堪纳受也。</p>
<p><span style="color:#333399">（三）明众生世间<span lang="EN-US"></span></span></p>
<p><b><span style="color:teal">《解》诸众生，别指五浊恶人。一切世间，通指四土器世间，九界有情世间也。<span lang="EN-US"></span></span></b></p>
<p>经文中，为诸众生，说是一切世间难信之法者，为诸众生，别指同居土，有情世间中，六凡众生，故云五浊恶人。一切世间四字，通指娑婆世界，凡圣四土，及九法界中，器世间有情世间也。言难信之处，莲池大师略举十种。一今居秽土，习久心安。乍闻彼国清净庄严，疑无此事。二纵信彼国，又疑十方佛刹皆可往生，何必定生极乐。三纵信极乐须生，又疑娑婆去极乐十万亿刹，云何极远而得生彼。四纵信不远，又疑博地凡夫罪障深重，云何遽得往生彼国。五纵信得生，又疑生此净土，必有奇妙法门，多种功行。云何但持名号，遂得往生。六纵信持名，又疑持此名号，必须多历年劫，乃能成就。云何七日一日，便得生彼。七纵信七日得生，又疑七趣受生，不离胎卵湿化。云何彼国，悉是莲华化生。八纵信莲生，又疑初心入道，多涉退缘。云何一生彼国，便得不退。九纵信不退，又疑此是接引钝机众生。上根利智，不必生彼。十纵信利根亦生，又疑他经或说有佛，或说无佛。或有净土。或无净土。狐疑不决。不但凡夫难信。而二乘圣果，权教菩萨，或有疑之也。</p>
<p><span style="color:#333399">（丁）二教主结叹。<span lang="EN-US"></span></span></p>
<p><b><span style="color:teal">《解》前劝信流通，是诸佛付嘱。此本师付嘱。嘱语略别从通，但云一切世间。犹前诸佛所云，汝等众生。当知文殊迦叶等，皆在所嘱也。<span lang="EN-US"></span></span></b></p>
<p>此明科意。本科文是释迦总结叹净土法门，难说难信。故名教主结叹。又名付嘱流通。前文劝信流通，是诸佛付嘱各本土一切世间。此文是释迦付嘱娑婆，一切世间。嘱语略别从通者，上文有别指通指二义。今文不云为诸众生，但云为一切世间者，乃略其别义，从其通义，以通收别故也。如前文劝信流通中，诸佛如嘱汝等众生，当信是称赞不可思议功德。其义相同。当知文殊等者，既云一切世间，则文殊弥勒迦叶，皆付嘱在内也。</p>
<p><b><span style="color:teal">《经》舍利弗。当知我于五浊恶世、行此难事，得阿耨多罗三藐三菩提，为一切世间说此难信之法，是为甚难。<span lang="EN-US"></span></span></b></p>
<p>难事有二，一者自利，谓于五浊世得菩提难。二者利他，谓于五浊世说此难信之法，是为更难。古人设四喻，以显其难。一如人。身入大海，复乘破舟，又起逆风巨浪。倾覆堪虑，危在顷刻。而能安隐免难，是之为难。不但自救，而能令全体脱险，是谓甚难。自救喻自度，救人喻利他也。二如人。身罹重病，而又风霜曝露，无衣无食。加之乱投药石，死在旦夕。然能调理安痊，是为难。非唯自愈，凡同病者，悉能治差，是为甚难。三如人在狱。既受楚挞。又染疾病，行将枪决。而能于中忽然解脱，是为难。不但自免，并诸同罪，悉得赦免，是为甚难。四如人堕井，毒蛇荆棘同处。又值恶人抛掷土石，必死无疑。能于中腾跃而出，是为难。且能与同堕者，俱时出之，是为甚难。大海，重病，监狱，阱陷。皆喻娑婆三界。风浪，霜露药石，楚挞，染疾，毒蛇，荆棘，恶人。皆喻此土魔障恶缘。自免喻自行得菩提。救人脱险，喻以念佛法门，度人生极乐。法喻昭然，吾人闻之，能不速念弥陀，以报佛恩乎。</p>
<p><span style="color:#333399">疏中分四（初）法门难遇<span lang="EN-US"></span></span></p>
<p><b><span style="color:teal">《解》信愿持名一行，不涉施为，圆转五浊，唯信乃入，非思议所行境界。设非本师来入恶世，示得菩提。以大智大悲，见此行此说此。众生何由禀此也哉。<span lang="EN-US"></span></span></b></p>
<p>念佛妙行，唯在信愿持名，圆转五浊。无设坛具仪破障除惑等事，故云不涉施为。念佛成佛，故非九界思议所行境界。假设非本师释迦，示迹五浊恶世成菩提道，悲智双运，见此念佛，行此念佛，说此念佛法门。然则我等何由禀受此念佛，而得往生也哉。</p>
<p><span style="color:#333399">（二）明五决定<span lang="EN-US"></span></span></p>
<p><b><span style="color:teal">《解》然吾人处劫浊中，决定为时所囿，为苦所逼。处见浊中，决定为邪智所缠，邪师所惑。处烦恼浊中，决定为贪欲所陷，恶业所螫。处众生浊中，决定安于臭秽而不能洞觉，甘于劣弱，而不能奋飞。处命浊中，决定为无常所吞。石火电光，措手不及。<span lang="EN-US"></span></span></b></p>
<p>此五段文，应与上五必不能度文、合参。盖处于娑婆五浊中。若非带业横超之行，决定难逃劫浊。若非不假方便之行，决定难逃见浊。若非即凡心是佛心之行，决定难逃烦恼浊。若非欣厌之行，决定难逃众生浊。若非不费时劫，不劳勤苦之行，决定难逃命浊。以吾人处于浊法聚会之时，必为时所囿。囿谓苑囿，如囚在狱，决定难逃下四浊之苦所逼也。处见浊中，自己正眼未开，定被邪智所缠。邪师说法，如恒河沙，岂能逃乎。在烦恼浊中，决被淫欲坑所陷，恶业五毒所螫也。在众生浊中，决定以色身众秽革囊，为安乐，不能洞然觉悟其不净苦空。甘自陋劣卑弱，不能奋发上升。亦决不肯承当自性，本来是佛。在命浊中，必为无常生灭，身心迁变生如石火电光，瞬息即为死魔所吞啖。故吾人在此末法五浊最重之时，若非念佛法门。欲才发心修行便措手莫及矣，注意毋忽。</p>
<p><span style="color:#333399">（三）无知之错<span lang="EN-US"></span></span></p>
<p><b><span style="color:teal">《解》若不深知其甚难，将谓更有别法，可出五浊。烽勃宅里，戏论纷然。<span lang="EN-US"></span></span></b></p>
<p>五浊甚难出，念佛必能度。若不深知其意，心中将谓别有玄妙之法，可超出五浊。且在娑婆，邪智邪解邪师愚弄。臭烟烽勃，大火宅中，贪著嬉戏。邪见戏论，纷然杂陈，可不惧哉。</p>
<p><span style="color:#333399">（四）知难之是<span lang="EN-US"></span></span></p>
<p><b><span style="color:teal">《解》唯深知其甚难。方肯死尽偷心，宝此一行。此本师所以极口说其难甚，而深嘱我等当知也。初普劝竟。<span lang="EN-US"></span></span></b></p>
<p>吾人修行，唯有深知念佛，必能度脱甚难出之五浊。方才肯死尽偷心，将一句洪名，珍若至宝。此释迦所以极言五浊难出，念佛难信。意欲吾人，既能遇此法门，不可当面错过。须信愿念佛，以出此难出之五浊。嘱我等应深知之。大科初普劝竟。</p>
<p><span style="color:#333399">（乙）二结劝<span lang="EN-US"></span></span></p>
<p><b><span style="color:teal">《经》佛说此经已，舍利弗、及诸比丘、一切世间，天、人、阿修罗、等、闻佛所说，欢喜信受，作礼而去。<span lang="EN-US"></span></span></b></p>
<p>舍利弗，是当机众。诸比丘，即千二百五十人俱。一切世间，该括正觉有情国土三世间也。天者，六欲四禅四空诸天也。人者，四大部洲之人类也。阿修罗等者，统摄八部众也。如来难信之法说毕。闻法大众，皆身心欢喜，信解受持。最后礼佛谢法竟，各还本处。故曰作礼而去也。</p>
<p><span style="color:#333399">解分二初总标四益<span lang="EN-US"></span></span></p>
<p><b><span style="color:teal">《解》法门不可思议，难信难知，无一人能发问者。佛智鉴机，知众生成佛缘熟，无问自说，令得四益。如时雨化，故欢喜信受也。<span lang="EN-US"></span></span></b></p>
<p>横超带业之净土法门。全事显理，全理成事。事理俱融，绝言绝思。非偏空三乘信力所及，为之难信。非六凡陋劣智力所知，为之难知。佛意高深九界莫测，故无一人能问。如来以三轮不思议力，大圆镜智鉴机。无谋而应，照见众生善根已熟。忆佛念佛之法，正合其机。故为不请之师，不待人问，自动宣说，令众生得四悉檀利益。受其化者，如大旱之甘霖，适时契机。故闻说大法，欢喜无量，顶戴信受也。</p>
<p><span style="color:#333399">（二）别点四益<span lang="EN-US"></span></span></p>
<p><b><span style="color:teal">《解》身心怡悦名欢喜。毫无疑惑名信。领纳不忘名受。感大恩德，投身归命，名作礼。依教修持，一往不退名而去。<span lang="EN-US"></span></span></b></p>
<p>身心怡悦名欢喜，乃世界悉檀欢喜益。无疑名信，不忘名受，乃为人悉檀生善益。感大恩德者，指示净土法门为大恩，教令念佛为大德。闻至教，身心顶受曰归命。归命佛界，便破九界之恶，乃对治悉檀破恶益。遵佛所嘱，依教奉行，一往直前，径登不退，名而去。乃第一义悉檀入理益。但能往生净土，便登圆三不退。非藏通别思议法门可比也。经文流通竟。</p>
<p><a name="a11"></a><span style="color:#333399">三跋语<span lang="EN-US"></span></span></p>
<p><b><span style="color:teal">经云末法亿亿人修行，罕一得道，唯依念佛得度。呜呼今正是其时矣。舍此不思议法门，其何能淑。旭出家时，宗乘自负，藐视教典。妄谓持名，曲为中下。后因大病，发意西归。复研妙宗圆中二钞，及云栖疏钞等书。始知念佛三昧，实为无上宝王。方肯死心执持名号，万牛莫挽也。吾友去病，久事净业。欲令此经大旨，辞不繁而炳著，请余为述要解。余欲普与法界有情，同生极乐，理不可却。举笔于丁亥九月二十有七，脱稿于十月初五，凡九日告成。所愿一句一字，咸作资粮。一见一闻，同阶不退。信疑皆植道种，赞谤等归解脱。仰唯诸佛菩萨摄受证明，同学友人随喜加被。西有道人，蕅益智旭阁笔故跋。时年四十有九。<span lang="EN-US"></span></span></b></p>
<p>跋语分为四节。初经云至其何能淑，叙净土法门，正为末法修行得度之要道，应时应机之宝筏也。释迦佛法住世，正法千年，人根锐利，各种法门修之，皆能得道证果。像法千年，人根稍钝，得道证果亦减。末法万年，人根转钝，障缘转强。倘但依仗自力法门，亿亿万人修行，多被魔障阻退，得道证果甚少。罕者，鲜少也。唯有仗弥陀愿力，持名念佛，方能济度生死耳。慨今正是末法念佛得度之时也。若舍此不思议念佛法门，别寻玄妙。不过空过一生，复何更有善巧之道，而能救出生死轮回耶。淑者，善也，清净也。二从旭出家时，至理不可却，叙述要解缘起。旭祖初出家时，以宗乘参禅自负，轻忽经教。妄谓念佛是中下根所修。后以大病婴身，参究毫不得受用。乃改途易辙，发意念佛，专志西方。又复研读观经妙宗钞，幽溪圆中钞。及莲池弥陀疏钞。暨各种阐扬净土诸书。始知持名一法，为末世出生死之无上至宝。方肯放下万缘，死心踏地而执持名号。万牛莫挽者，言其信愿坚固，不为环境所退化也。去病，别号也。古吴，苏州古称。法名正知。事净业功深。为利他故，请旭祖述为要解。被时机所逼，又为普利众生，义不容辞，不获已而述此书。故云理不可却。三举笔下，至凡九日告成。乃述作年月也。四所愿下，乃发愿回向。一句一字咸作资粮，世界意。一见一闻同阶不退，破恶意。信疑皆植道种，为人意。赞谤等归解脱，入理意也。佛圣证明，上求也。同学加被，谦虚也。西有道人，旭祖别号也。</p>
<p>佛说阿弥陀经要解终</p>
