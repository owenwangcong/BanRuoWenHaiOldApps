<p align="center" style="text-align:center"><b><span style="font-size:36.0pt;color:#FF6600"><font face="标楷体">生死关全集</font></span></b></p>
<p align="center" style="text-align:center"><font face="标楷体"><b><span style="font-size:36.0pt;color:#FF6600">（转女成男篇）</span></b></font><b><span style="font-size:36.0pt;color:#FF6600"><span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">陈由斌居士編著<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span lang="EN-US"><a href="#a01">脱女身偈</a></span></p>
<p align="center" style="text-align:center"><span lang="EN-US"><a href="#a02">题善女人传偈</a></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">第四章　转女成男篇<span lang="EN-US"></span></span></p>
<p>★佛陀告诉迦叶尊者说：</p>
<p>譬若毒树所在之处，蔓莚生长多所伤害，若能截断诸毒树者，尔使一切普得快乐。女人之身譬若毒树，增长诸欲毒害精神，广诸恶行受无量苦，皆由女人。</p>
<p>若能断弃女人身者，则为断绝众生无量诸苦，坏众恶行，闭绝三途，开泥洹门，普使一切而得快乐，斯等疾入诸佛径路。</p>
<p align="right" style="text-align:right;text-indent:24.0pt;">——《称扬诸佛功德经·卷下》《大正藏》第十四册页<span lang="EN-US">101上－下</span></p>
<p>★佛陀告诉净信童女说：成就八法，当转女身。何等为八？</p>
<p>一者、不嫉。</p>
<p>二者、不悭。</p>
<p>三者、不谄。</p>
<p>四者、不嗔。</p>
<p>五者、实语。</p>
<p>六者、不恶口。</p>
<p>七者、舍离贪欲。</p>
<p>八者、离诸邪见。</p>
<p>童女！修此八法，速转女身。尔时世尊，重说偈言：</p>
<p>不嫉妒他人，离悭常乐法，</p>
<p>不行于谄诳，厌患女人身，</p>
<p>慈心舍离嗔，常修于实语，</p>
<p>除贪离恶口，安住正见中。</p>
<p>若厌女人身，应修如是法，</p>
<p>便当速得转，受善丈夫身。</p>
<p>复次童女！成就八法能转女身，何者为八？</p>
<p>一者、尊重于佛，深乐于法。</p>
<p>二者、恭敬供养，戒忍多闻沙门婆罗门。</p>
<p>三者、于夫男女及以居家，不生爱著。</p>
<p>四者、受持禁戒，无所缺犯。</p>
<p>五者、于一切人不生邪念。</p>
<p>六者、增上意乐，厌离女身。</p>
<p>七者、住菩提心，大丈夫法。</p>
<p>八者、观世家业如幻如梦。</p>
<p>尔时世尊重说偈言：</p>
<p>敬佛深乐法，尊重戒多闻。</p>
<p>不生贪爱心，女身速当转。</p>
<p>持戒具惭愧，不妄念他人。</p>
<p>安住菩提心，不乐余乘法。</p>
<p>由是速能转，不净女人身。</p>
<p>胜志得厌心，一切皆如幻。</p>
<p>诸法本无动，因缘性空寂。</p>
<p>勤修如实法，速得丈夫身。</p>
<p align="right" style="text-align:right;text-indent:24.0pt;">——《大宝积经·卷百十一》《大正藏》第十一册页<span lang="EN-US">626中－下</span></p>
<p>★若能尽心净意欢喜信乐，心无谄嫉，受持礼拜供养十佛世尊，从此所生之处不受女身，得丈夫庄严相。其十佛即：</p>
<p>南无东方净琉璃世界药师琉璃光佛</p>
<p>南无东方普度众难世界身尊佛</p>
<p>南无东方众德室世界月英佛</p>
<p>南无南方真珠世界日月灯明佛</p>
<p>南无西方不知遍知世界大光明照佛</p>
<p>南无北方长欢乐世界贤最佛</p>
<p>南无北方现入世界宝莲华步佛</p>
<p>南无北方决了宝网世界月殿清净佛</p>
<p>南无东南方胜妙庄严世界千云雷吼声王佛</p>
<p>南无上方宝莲华庄严世界莲华尊丰佛</p>
<p>受持此十佛功德：</p>
<p>一、能得无量无边之福德智慧、四无所畏、四神足、大丈夫相、十八不共法、无病长寿，速证无上菩提佛道。</p>
<p>二、能得最上三摩地、不退转圣道、宿命智、辩才无碍，所言人皆信受。若女人在母胎中得闻此十尊佛圣号，当成男子；相貌端正无比，众人爱敬。</p>
<p>三、善能灭除诸欲饥渴等苦，从此不再受女人身。更能灭除无数劫生死重罪，不堕三恶道，必成正觉，广度无量众生。</p>
<p>（以上所引详见《药师琉璃光如来本愿功德经》、《称扬诸佛功德经》、《大宝积经·卷百十一》、《大乘大方广佛冠经·卷下》、《宝网经》等。）</p>
<p>★尔时无垢光女白佛言：世尊！今此会中，诸比丘、比丘尼、优婆塞、优婆夷，愿乐欲闻，修何善行，得离女身，速成男子，能发无上菩提之心。惟愿世尊，当为解说？</p>
<p>尔时世尊欲利益成就四部众故，告无垢光女言：若女人成就一法，得离女身，速成男子。何谓为一？所谓深心求于菩提。所以者何？若有女人发菩提心，则是大善人心、大丈夫心、大仙人心、非下人心，永离二乘狭劣之心，能破外道异论之心，为三世中最是胜心，能除烦恼，不杂结习清净之心。</p>
<p>若诸女人发菩提心，则更不杂女人诸结缚心。以不离故，永离女身，得成男子。</p>
<p>所有善根，悉当回向无上菩提，是名为一。</p>
<p>复次，女人成就二法，能离女身，速成男子。何谓为二？所谓</p>
<p>除其慢心，离于欺诳，不作幻惑。</p>
<p>所有善根，远离女身，速成男子，悉以回向无上菩提，是名为二。</p>
<p>复次，女人成就三法，能离女身，速成男子。何谓为三？</p>
<p>一、身业清净，持身三戒。</p>
<p>二、口业清净，离口四过。</p>
<p>三、意业清净，离于嗔恚邪见愚痴。</p>
<p>以此十善所生善根，愿离女身，速成男子，回向菩提，是名为三。</p>
<p>复次，女人成就四法，得离女身，速成男子。何谓为四？</p>
<p>一、不恚害。</p>
<p>二、不嗔恨。</p>
<p>三、不随烦恼。</p>
<p>四、住忍辱力。</p>
<p>是名为四。</p>
<p>复次，女人成就五法，得离女身，速成男子，何谓为五？</p>
<p>一、乐求善法。</p>
<p>二、尊重正法。</p>
<p>三、以正法而自娱乐。</p>
<p>四、于说法者敬如师长。</p>
<p>五、如说修行。</p>
<p>以此善根，愿离女身，速成男子，回向菩提，是名为五。</p>
<p>复次，女人成就六法，得离女身，速成男子。何谓为六？</p>
<p>一、常念佛，愿成佛身。</p>
<p>二、常念法，欲转法轮。</p>
<p>三、常念僧，欲覆护僧。</p>
<p>四、常念戒，欲满诸愿。</p>
<p>五、常念施，欲舍一切诸烦恼垢。</p>
<p>六、常念天，欲满天中之天（指佛之尊号）一切种智。</p>
<p>是名为六。</p>
<p>复次，女人成就七法，得离女身，速成男子。何谓为七？</p>
<p>一、于佛得不坏信。</p>
<p>二、于法得不坏信。</p>
<p>三、于僧得不坏信。</p>
<p>四、不事余天，惟奉敬佛。</p>
<p>五、不积聚悭惜，随言能行。</p>
<p>六、出言无过，恒常质直。</p>
<p>七、威仪具足。</p>
<p>是名为七。</p>
<p>复次，女人成就八法，得离女身，速成男子。何谓为八？</p>
<p>一、不偏爱己男。</p>
<p>二、不偏爱己女。</p>
<p>三、不倚赖己夫。</p>
<p>四、不专念衣服璎珞。</p>
<p>五、不贪著华饰涂香。</p>
<p>六、不为美食因缘，犹如罗刹杀生食之。</p>
<p>七、不以所施二物，常追忆之，而生欢喜。</p>
<p>八、所行清净，常怀惭愧。</p>
<p>是名为八。</p>
<p>复次，女人成就九法，得离女身，速成男子。何谓为九？所谓息九恼法：</p>
<p>憎我所爱，已憎、今憎、当憎。</p>
<p>爱我所憎，已爱、今爱、当爱。</p>
<p>于我，已憎、今憎、当憎。</p>
<p>是名为九。</p>
<p>复次，女人成就十法，得离女身，速成男子。何谓为十？</p>
<p>一、不自大。</p>
<p>二、除憍慢。</p>
<p>三、敬尊长。</p>
<p>四、所言必实。</p>
<p>五、无嫌恨。</p>
<p>六、不粗言。</p>
<p>七、不难教。</p>
<p>八、不贪惜。</p>
<p>九、不暴恶。</p>
<p>十、不调戏。</p>
<p>是名为十。</p>
<p><span style="color:#333399">观法一<span lang="EN-US"></span></span></p>
<p>复次，善女！若有女人能如实观女人身过者，生厌离心，速离女身，疾成男子。女人身过者，所谓欲、嗔、痴心并余烦恼，重于男子。</p>
<p><span style="color:#333399">观法二<span lang="EN-US"></span></span></p>
<p>又此身中有一百户虫，恒为苦患愁恼因缘，是故女人烦恼偏重。应当善思观察此身，此身便为不净之器，臭秽充满，亦如枯井空城破村，难可爱乐。是故于身，应生厌离。</p>
<p><span style="color:#333399">观法三<span lang="EN-US"></span></span></p>
<p>又观此身，犹如婢使，不得自在。恒为男女、衣服、饮食，家业所须之所苦恼，必除粪秽涕唾不净，于九月中怀子在身，众患非一，及其生时，受大苦痛。命不自保。是故女人应生厌离女人之身。</p>
<p><span style="color:#333399">观法四<span lang="EN-US"></span></span></p>
<p>又复女人虽生在王宫，必当属他，尽其形寿，犹如婢使。随逐大家，亦如弟子，奉事于师，又为重重刀杖，瓦石手拳，打掷恶言骂辱。如是等苦，不得自在。是故女人应于此身生厌离心。</p>
<p><span style="color:#333399">观法五<span lang="EN-US"></span></span></p>
<p>又此女身常被系闭，犹如蛇鼠，在深穴中，不得妄出。又女人法，制不由身，常于他边禀受饮食衣服花香，种种璎珞严身之具象马车乘。是故应当厌离女身。</p>
<p><span style="color:#333399">观法六<span lang="EN-US"></span></span></p>
<p>又此女身，为他所使，不得自在。执作甚多，捣药舂米，若炒若磨，大小豆麦，抽毳纺叠。如是种种苦役无量。是故女人应患此身。</p>
<p>欲求永离如是众苦，当以此法教示余人，常念如来所言诚实，赞叹出家，能报佛恩，当发此心，愿离女身，速成男子。于佛法中，出家修道，不复贪求花鬘璎珞游戏园林，衣服饮食，严身之具。</p>
<p><span style="color:#333399">观法七<span lang="EN-US"></span></span></p>
<p>当观自身及侍立眷属，犹如机关木人，筋牵屈申，举下而已。</p>
<p>此身虚伪，血肉所成，不久坏灭。</p>
<p>此身如厕，九孔流出种种不净。</p>
<p>此身愚痴之人于中起著，而恒四大所成。</p>
<p>此身诸阴，犹如怨家。</p>
<p>此身虚伪，中无坚实，如空聚落。</p>
<p>此身无主，从父母生，复以行业而严饰之。</p>
<p>此身不净，纯盛臭秽。</p>
<p>此身即是尿屎之器，不久弃捐，无可贪处。</p>
<p>此身归死，出息入息，必当断故。</p>
<p>此身无我，如草木瓦石。</p>
<p>此身无作者，从因缘生。</p>
<p>此身是众鸟狼狗野干之食，弃冢间故。</p>
<p>此身是苦聚，常为四百四病之所困故。</p>
<p>此身恒为风寒冷热等分众病之所坏散，恒以药力得存立故。</p>
<p>此身不知恩，以饮食养之，无止足故。</p>
<p>此身无知，内无作者故。</p>
<p>此身是后边，必当死故。</p>
<p>是故女人应当如是观察此身，生厌离心，修行善法。</p>
<p><span style="color:#333399">观法八<span lang="EN-US"></span></span></p>
<p>修善行时，若得新好花果可食之物，先奉诸佛菩萨无上福田，及父母师长，然后自食。应作是念，如我今者，以新花果，施与尊重清净福田，愿离垢秽女人之身，更得新好男子之身。</p>
<p align="right" style="text-align:right;text-indent:24.0pt;">——以上节录《佛说转女身经》《大正藏》第十四册页<span lang="EN-US">918下－919下</span></p>
<p>我本为女身，而从颠倒生。</p>
<p>今观男子身，皆空无所有。</p>
<p>若有能知空，不应分别生。</p>
<p>则于现中空，身证无挂碍。</p>
<p>是佛境界力，复从宿福生。</p>
<p>亦修现前法，得离女人身。</p>
<p>若有诸女人，欲成男子身。</p>
<p>当发菩提心，所愿便成就。</p>
<p align="right" style="text-align:right;text-indent:24.0pt;">——《佛说转女身经》《大正藏》第十四册页<span lang="EN-US">920下</span></p>
<p>★若有女人成就三十二种功德，当为菩萨之母。何等名为三十二德：</p>
<p>一者、名称高远。</p>
<p>二者、众所咨嗟。</p>
<p>三者、威仪无失。</p>
<p>四者、诸相具足。</p>
<p>五者、种姓高贵。</p>
<p>六者、端正绝伦。</p>
<p>七者、名德相称。</p>
<p>八者、不长不短，不粗不细。</p>
<p>九者、未曾孕育。</p>
<p>十者、戒体成就。</p>
<p>十一者、心无执著。</p>
<p>十二者、颜色和悦。</p>
<p>十三者、运动顺右。</p>
<p>十四者、识用明悟。</p>
<p>十五者、姿性柔和。</p>
<p>十六者、常无怖惧。</p>
<p>十七者、多闻不忘。</p>
<p>十八者、智慧庄严。</p>
<p>十九者、心无谄曲。</p>
<p>二十者、无所欺诳。</p>
<p>二十一者、未尝忿恚。</p>
<p>二十二者、恒无悭吝。</p>
<p>二十三者、性不嫉妒。</p>
<p>二十四者、性无躁动。</p>
<p>二十五者、容色滋润。</p>
<p>二十六者、口无恶言。</p>
<p>二十七者、于事能忍。</p>
<p>二十八者、具足惭愧。</p>
<p>二十九者、三毒皆薄。</p>
<p>三十者、远离一切女人过失。</p>
<p>三十一者、奉天如戒。</p>
<p>三十二者、众相圆满。</p>
<p align="right" style="text-align:right;text-indent:24.0pt;">——《方广大庄严经》《大正藏》第三册<span lang="EN-US">542下－543上</span></p>
<p><a name="a01"></a><span style="color:#333399">脱女身偈<span lang="EN-US"></span></span></p>
<p>有身有女执，无身执自消，</p>
<p>众生久颠倒，横执身坚牢。</p>
<p>坚湿暖动观，女身等龟毛，</p>
<p>此观若成熟，莲华为胎胞。</p>
<p>更将憎爱空，心空境寂寥。</p>
<p>能所情尘荡，童真著方袍。</p>
<p>参禅与学道，永无魔外挠。</p>
<p>真祥痛持偈，女身当处超。</p>
<p align="right" style="text-align:right;text-indent:24.0pt;">——紫柏大师（《卍续藏经》第一二六册页<span lang="EN-US">990下）</span></p>
<p>轻风生微波，异草生岩阿。</p>
<p>菩萨自在坐，心念众生多。</p>
<p>瘦竹五六根，瓶中杨柳疏。</p>
<p>大地本清凉，将何热恼除。</p>
<p>天风生海角，翠蓧摩空虚。</p>
<p>杨枝亦解舞，瓶水知湛如。</p>
<p>女人欲成男，先将淫机枯。</p>
<p>淫枯心清净，定作大丈夫。</p>
<p>童真剖恩爱，尽形守戒珠。</p>
<p>参禅与学道，魔外难扰渠。</p>
<p>忽开佛知见，以眼闻笙竽。</p>
<p>分付董道人，精进长髭须。</p>
<p>何必待来生，然后出迷途。</p>
<p align="right" style="text-align:right;text-indent:24.0pt;">——紫伯大师（《卍续藏经》第一二六册页<span lang="EN-US">937上－下）</span></p>
<p><a name="a02"></a><span style="color:#333399">题善女人传偈<span lang="EN-US"></span></span></p>
<p>我观诸世间，常自寂灭相，</p>
<p>云何幻化中，乃生男女根。</p>
<p>譬如太虚空，捏目出狂华，</p>
<p>是华不可取，从汝妄想生。</p>
<p>妄想入轮回，劫劫自缠缚，</p>
<p>一念忽自觉，了妄本无从。</p>
<p>虚空亦强名，狂华竟何有，</p>
<p>佛昔呵女人，具足诸妖秽。</p>
<p>其有染著者，患乃甚牢狱，</p>
<p>如何世间人，彼彼互贪爱。</p>
<p>负重于淤泥，至死不得出，</p>
<p>又如蚁轮回，不离一磨地。</p>
<p>我今发苦口，普劝诸女人，</p>
<p>了知受生因，贪爱为其本。</p>
<p>本从贪爱生，复从贪爱死，</p>
<p>正尔贪爱时，念念常灭尽。</p>
<p>自身且不有，何况他人身，</p>
<p>从今发大心，归命无上士。</p>
<p>常转大乘经，如说劝修行，</p>
<p>其有过量人，爆破无明惑。</p>
<p>顿入佛知见，渐净诸余习，</p>
<p>更有异方便，专念阿弥陀。</p>
<p>托质妙莲华，疾得不退转，</p>
<p>诸经具开演，诸祖共提持。</p>
<p>惟彼女中豪，获是清净果，</p>
<p>如何大丈夫，甘作行尸肉。</p>
<p>我今述此传，辗转广流通，</p>
<p>普劝诸有情，永断轮回本。</p>
<p>南无佛陀耶，同生极乐国。</p>
<p align="right" style="text-align:right;text-indent:24.0pt;">——彭际清（《卍续藏经》第一五○册页<span lang="EN-US">211上－下）</span></p>
<p align="right" style="text-align:right;text-indent:24.0pt;"><span lang="EN-US">&nbsp;</span></p>
