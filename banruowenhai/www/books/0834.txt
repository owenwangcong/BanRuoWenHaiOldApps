<p align="center" style="text-align:center"><b><span style="font-size:36.0pt;color:#FF6600"><font face="标楷体">莲宗正范</font><span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">陈海量居士编辑</span><span lang="EN-US" style="color:#003300"></span></p>
<p align="center" style="text-align:center"><span lang="EN-US" style="font-family:&quot;Times New Roman&quot;">&nbsp;</span></p>
<p align="center" style="text-align:center"><span lang="EN-US"><a href="#a00">莲宗正范发刊序</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a01">慧远大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a02">昙鸾大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a03">道绰大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a04">善导大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a05">承远大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a06">法照大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a07">少康大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a08">延寿大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a09">省常大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a10">莲池大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a11">传灯大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a12">蕅益大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a13">行策大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a14">省庵大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a15">彻悟大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a16">印光大师传</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US"><a href="#a17">莲宗正范后跋</a></span><span lang="EN-US" style="font-family:&quot;Times New Roman&quot;"></span></p>
<p align="center" style="text-align:center"><span lang="EN-US" style="font-family:&quot;Times New Roman&quot;">&nbsp;</span></p>
<p><a name="a00"></a><span style="color:#333399">莲宗正范发刊序<span lang="EN-US"></span></span></p>
<p>原夫至理真常，不来不去；而妙缘感应，非灭非生。世尊设化，唱寂于道圆；菩萨宏传，受持于灯续。譬诸族姓相承，树本枝于百世；无异江河分注，演流派于一源。是以衍教分宗，应机立法，造端于天竺，赓载于支那；若律、若教、若禅、若密，莫不皆然，又何疑于净土。</p>
<p>净土之教，以弥陀三经为圣言量。正法时代，马鸣中兴大乘，赞为方便之殊；龙树解释华严，揭示易行之道；天亲回向菩提，论述愿生之偈；此三大士，皆在天竺弘扬净土者也。逮及像法，教流东土，自汉及晋，诸宗未启；而庐山远公，结一百二十三人为莲社。净土一宗（又名莲宗），特开我国各宗之首。自后魏神鸾，修西方之观；唐道绰，专净土之业，而净化大行。至善导大师，提倡专修，而念佛法门，遂以普及；道风所届，远达扶桑，致尊为弥陀化身。同代承远、法照、少康三大师，咸有异征，殆皆西方菩萨，来化此土者欤。自宋以来，如永明以禅而归净，昭庆以律而归净，云栖、灵峰诸师，教宗贤台而归净。总之，无论系何宗教，莫不以净土法门，为自利利他之宗要。净宗源流，大略如此。</p>
<p>然诸宗历祖之传承也，莫不有证信之具；或授衣钵，或与记茢。而净宗历祖，初无此项证信之具；非无证信也，其所以为证信者，公且大也。何则？教弘净土，生西有征，此二者，为其证信之具；夫固共见共闻，不可得而私者矣。以是而言净宗传承，最极平易，最极宽广；凡修净业之因，得往生之果者，皆有传承之分。故凡往生集之所载，净土圣贤录之所传者，实皆为净宗师若弟也。盖净土一宗，其果，不以佛道中能证何地位为标准，而仅以碻实能生净土为极则。若言其上，则文殊、普贤、弥勒，诸大菩萨，不足以为高；若言其下，则黄打铁、张善和等辈，亦非越其分。良以教既胜异，宗亦特殊；而历祖传承之道，自亦不能与常途相类。然则净宗历祖之传，但以圣贤录为据足矣；而更有莲宗祖师之规定者，何哉？果虽同，而果之象征有不同也；因虽同，而因之行持有不同也。就其显著之果，与超胜之因，而简别之、推崇之，此为净宗历祖之所由选也。惟然，故莲宗祖师之数，独少于各宗。</p>
<p>考莲宗历祖之选，始于有宋石芝晓师。师定东林远公，至昭庆常公，为莲宗七祖。意谓千古相延接传正脉者，惟此七人最著，俾后之人，奉为家法，不致无所宗主，趣于歧路。至明，而举云栖为八。清、悟开师，复举灵峰为九，梵天为十，资福为十一。近代印公大师，赞启灵岩净宗道场，复举普仁依时序为十，而改梵天、资福为十一、十二，此莲宗十二祖师之所由昉也。惟我印公，遵三福之正教，依彻公之纲宗，自行化他；莲风所扇，薄海同钦。而念佛坐化，自在往生；荼毗之际，舍利缤纷。若因若果，以视历祖，无不及者。今海内外净业同人，无论及门与否，一致推崇，奉为第十三祖，谓宜续十二祖师正传之后，以示洪范。</p>
<p>或者曰：净宗祖师，既无定派，七、八、十一、十二，又无定数。及今标举净范，何妨增补必要者数人？乃依杨仁老序净宗古德，以鸾、绰二公，继远祖之后，开导祖之先。又以有明弘传弥陀经三大师，列幽溪于云栖、灵峰之间，连我印公，总计十六尊者，以示净宗模范。</p>
<p>今者，广东方养秋居士，创施净资，以刊行增订莲宗正传为议。由海量居士，乃取悟开师莲宗正传原本，仍依时序，增入昙鸾、道绰、传灯、行策四大师传，与我印公大师行业记，以殿其后，用示净土一宗，历代祖师之一斑，易名曰莲宗正范。因历述净宗源流，与净宗祖师传承之特例，于以见净土一宗之不可与其他律教禅密诸宗同年而语也，是为序。</p>
<p>中华民国三十三年岁次甲申立秋日范寄东序于沪上幻庵</p>
<p><a name="a01"></a><span style="color:#333399">◎慧远大师传<span lang="EN-US"></span></span></p>
<p>师讳慧远，姓贾，雁门楼烦人。幼而好学，博综六经，尤善庄老。时道安法师建刹于太行恒山，师往归之，一面尽敬。初闻安师讲般若经，豁然开悟，因投簪受业；精思讽诵，以夜继昼。安师常临众叹曰：使道流东国者，其在远乎。年二十四，大善讲贯。太元六年，至浔阳，见庐山闲旷，可以息心，欲立精舍。以去水犹远，举杖扣地曰：若此可居，当使朽壤抽泉。言毕，清泉涌出。浔阳亢旱，师诣池侧读海龙王经，忽见神蛇从池而出，须臾大雨，岁竟有秋，因名龙泉精舍。时师同门慧永禅师，先居庐山西林，欲邀同止；而师学侣浸众，西林隘不可处。永师乃谓刺史桓伊曰：远公方当宏道，而贫道所栖隘不可处。是夕，师梦山神告曰：此山足可栖神，愿毋他往。忽于后夜，大雨雷震；诘旦，林麓广辟，素沙布地，楩柦文梓，充布地上，不知所自至。伊大敬感，更为师建刹，名其殿曰神运。以在西林之东，故遂号东林。时太元十一年也。于是乃造西方三圣像，建斋立社，凿池种莲；于水上立十二叶莲华，因波随转，分刻昼夜，以为行道之节。主张莲宗，莲风大扇。既而西方息心缁侣，绝尘信士，闻风不期而至者，凡百二十三人；共结莲社，六时行道，一意西归。令刘遗民著发愿文，勒之石。时王乔之等数人，复为念佛三昧诗以见志。师为作序曰：夫称三昧者何？思专想寂之谓也。思专则志一不分，想寂则气虚神朗；气虚则智悟其照，神朗则无幽不彻。是二者，自然之玄符，会一而致用也。又诸三昧，其名甚众；功高易进，念佛为先。何者？穷玄极寂，尊号如来；体神合变，应不以方。故令入斯定者，昧然忘知。即所缘以成鉴，鉴明则内照交映，而万象生焉；非耳目之所暨，而见闻行焉。于是灵相湛一，清明自然；元音叩心，滞情融朗。非天下之至妙，孰能与于此哉！所以奉法诸贤，咸思一揆之契；感寸阴之将颓，惧来储之未积。洗心法堂，整襟清向；夜分忘寝，夙兴唯勤。庶夫贞诣之功，以通三乘之志；仰援超步拔茅之兴，俯引弱进垂策其后。以此览众篇之挥翰，岂徒文咏而已哉！初是大教流行，江东经藏未备，道法无闻。师遣弟子法净、法领等，远越葱岭，旷岁来还，购诸梵本，并传关中。先是，此土未有泥洹常住之说，但言寿命长远。师曰：佛是至极无变；无变之理，岂有穷耶？乃著法性论十四篇，以明泥洹常住之旨。什师见而叹曰：边方未见大经，便闇与理合。经言：末代东方有护法菩萨，钦哉仁者，善宏其道。昙摩流支入秦，师遣弟子昙邕，请于关中，出十诵律流传晋国。及沸驮跋陀罗至，师即请出禅数诸经。所有经律，出自庐山，几至百卷。有行者来侍师，善驱蛇，蛇为尽去，因号辟蛇行者。有一虎往来，时见行迹，未尝伤人，人号游山虎。师与社众每游憩上方峰顶，患去水远；他日有虎跑其石，水为之出，因名虎跑泉。师居东林三十余年，迹不入俗；每若送客，常以虎溪为界。领众六时行道，未尝一日暂辍。深信切愿，专志西方。澄心系念，三睹圣相，而沉厚不言。后义熙十二年，上月晦夕，于般若台，方从定起，见阿弥陀佛身满虚空；圆光之中，有诸化佛，观音、势至，左右侍立。又见水流光明分十四支，洄注上下，演说苦、空、无常、无我之音。佛告曰：我以本愿力故，来安慰汝；汝七日后，当生我国。又见社中先化者，佛驮耶舍、慧持、慧永、刘遗民，在佛之侧。前揖师曰：师志在先，何来之晚！既知时至，即语弟子法净、惠宝曰：吾始居此，十一年中，三睹圣相；今复见之，当生净土必矣。又曰：七日之期，斯为渐矣！即自制遗诫。至期，端坐入寂，年八十三，即义熙十二年八月六日也。遗命弟子，露骸于松林之下，即岭为坟，与土木同状。弟子等不忍露骸，与浔阳太守阮侃，奉全身建塔于西岭。谢灵运及宗炳，各立碑以铭遗德。所著有庐山集十卷行世。唐宣宗大中二年，追谥辩觉大师。升元三年，追谥正觉。宋太宗太平兴国三年，追谥圆悟大师凝寂之塔。</p>
<p>赞曰：晋太元中，远祖始以净土法门，建立莲社，一时高僧名士多归之。其思专想寂四字，即是念佛秘要玄关。厥后诸贤往生，显验不一。呜呼盛矣！万世而下，不可得而思议者欤！可谓释迦再说西方，弥陀现身东土者也。厥功顾不伟欤！</p>
<p><a name="a02"></a><span style="color:#333399">◎昙鸾大师传<span lang="EN-US"></span></span></p>
<p>师讳昙鸾，大同雁门人，北魏孝文帝承明元年生。少游五台山，见神迹灵异，因发信心出家。念人命危脆，且夕无常，愿致长年，以弘佛法，乃从陶隐居受仙经十卷。梁武帝大通三年，至洛下，遇三藏菩提留支。师问曰：佛法中，颇有长生不死法，胜此仙经者乎？留支曰：此方何处有长生不死法？纵得长年，少时不死，卒归轮转，曷足贵乎？夫长生不死，吾佛道也。乃以十六观经授之，曰：学此，则三界无复生，六道无复往；盈虚消息，祸福成败，无得而至。其为寿也，河沙劫量，莫之能比，此吾金仙氏之长生也。师大喜，遂焚仙经，专修念佛，习净土观；自行化他，流布弥广。魏主重之，号为神鸾；梁武帝尊之，称为鸾菩萨。先后住并州大严寺、汾州北山石壁玄中寺。时往介山之阴，集徒修净业，人因名其处曰鸾公岩。师撰有净土往生论注二卷、赞阿弥陀佛偈一卷、略论安乐净土义一卷。往生论注，阐如来净土之因果，指示众生往生，及愿力回向，三种庄严之弥陀净土，起于佛之誓愿。而众生之往生，实如来之本愿使然。他力教义，建立于此点之上。注中首提他力，揭龙树之判教，谓其难行者，唯是自力，无他力故；其易行者，秉佛愿力，便得往生彼清净土故。结以如来本愿他力，皆明证也。其赞阿弥陀佛偈，依大经赞弥陀，一名大经赞，又名无量寿经奉赞。其略论安乐净土义，即开示大经赞所略之要义，设九问答以明释之。孝静帝兴和四年，一夕，室中见梵僧谓曰：吾龙树也，久居净土，以汝同志，故来相见。师自知时至，集众教诫曰：劳生役役，其止无日。地狱诸苦，不可不惧；九品净业，不可不修。因令弟子高声唱佛，西向稽颡而终。在寺道俗，俱见幡华幢盖，自西而来；天乐盈空，良久乃已。事闻于朝，敕葬汾西文谷，建塔立碑焉。</p>
<p>赞曰：净土法门，流传东土，虽发轫于庐山远公，而形成净土之教相，则自师始。远公创莲社于庐山，受教者属诸高僧名士。迨师焚仙经而修净观，宏阐净业，念佛之风，始渐广被。道绰尊者踵师之教，专修白业，道俗云从。绰公之门出善导大师，于是莲风大振矣。正范叙述，法脉溯源，次位第二，师实大有功于莲宗者也。</p>
<p><a name="a03"></a><span style="color:#333399">◎道绰大师传<span lang="EN-US"></span></span></p>
<p>师讳道绰，并州汶水人，俗姓卫。弱龄处俗，闾里以恭让知名。年十四，出家，习经论，又事瓒禅师学禅。迨憩锡汶水石壁谷玄中寺，昙鸾大师所立，师慕鸾公净土之业，于是潜心观想。时年四十八，隋炀帝大业五年也。师坐常向西，六时礼敬不缺，念佛日以七万计。普化道俗，为众讲无量寿经、观经，几二百遍。听讲者，各捏珠，称佛号，若潮汐声。或时散席，响弥林谷。平时激劝净业，理致泉涌。或邪见不信，欲相抗毁者，及睹师之相，仪貌充伟，端详慈和，辄饮气而归；其道感物情为若此也。贞观二年四月八日，于祝圣诞时，见鸾公于空中，坐七宝船上，谓师曰：汝净土堂成，但余报未尽耳。又见化佛住空，天华下散，大众共睹，皆忻仰叹异。天华降时，男女等以裙襟承得，薄滑可爱。师自此报力愈强，容色盛发，道俗向风者日众。年登七十，忽然龀齿新生，如本无异。谈述净业，理味奔流，词吐包蕴，气沾醇醴。年常自业，穿诸木栾子以为数法，遗诸四众，教其称念；道俗向其绥导，望风而成习矣。著安乐集二卷行世。集分十二门，劝信求往，为最殷勤。引用经律论释，统该龙树、天亲，迩及慧远、昙鸾文句。遵祟净土，明示昌言，文旨切要，详诸化范。贞观十九年四月二十七曰，示寂于玄中寺，春秋八十有四。</p>
<p>赞曰：追踪鸾公，精修白业。六时礼敬，坐不背西。持诵佛名，日限七万。恳到勤劬，复切利他。宏于净业，感鸾公示现，化佛住空，天华下散。自非行感伦通，讵能会此者乎。师感鸾公现身，亦犹鸾公之感龙树尊者也。净土圣贤，接引有缘，感应昭彰，讵容思议。</p>
<p><a name="a04"></a><span style="color:#333399">◎善导大师传<span lang="EN-US"></span></span></p>
<p>师讳善导，不详其所出；人皆称善导和尚，云是阿弥陀佛化身也。唐贞观中，见西河绰禅师，净土九品道场。喜曰：此真入佛之精要。修余行业，迂僻难成；唯此法门，速超生死。于是勤笃精苦，昼夜礼诵。旋至京师，激发四众。每入室，长跪唱佛，非力竭不休；出则演说净土法门。三十余年，未尝睡眠；护持戒品，纤毫不犯。好食供众，粗恶自奉。所有衬施，用写阿弥陀经，十万余卷；画净土变相，三百余壁；修营塔寺，燃灯续明。三衣瓶钵，不使人持。行不共众，恐谈世事。道俗从其化者甚众，有诵弥陀经，十万至五十万遍者；有日课佛名，一万至十万者。其间得三昧，生净土者，不可纪述。或问：念佛生净土耶？师曰：如汝所念，遂汝所愿。其劝世偈曰：渐渐鸡皮鹤发，看看行步龙钟。假饶金玉满堂，岂免衰残老病？任汝千般快乐，无常终是到来。唯有径路修行，但念阿弥陀佛。或问：何故不令人作观，直遣专称名号耶？答：众生障重，境细心粗，识扬神飞，观难成就。是以大圣悲怜，直劝专称名号。正由称名易故，相续即生。若能念念相续，毕命为期者，十即十生，百即百生。何以故？无外杂缘得正念故，与佛本愿相应故，不违教故，顺佛语故。若舍专念，修杂业者，百中希得一二，千中希得三四。何以故？杂缘乱动失正念故，与佛本愿不相应故，与教相违故，不顺佛语故，系念不相续故。心不相续报佛恩故，虽作行业，常与名利相应故。乐近杂缘，自障障他往生正行故。比见诸方道俗，解行不同，专杂有异。但使专意作者，十即十生。修杂不至心者，千中无一。普愿一切人等，善自思惟。行住坐卧，必须励心克己，昼夜莫废，毕命为期，前念命终，后念即生。长时永劫，广受法乐，乃至成佛，岂不快哉！又作临终正念文曰：凡人临命终时，欲得往生净土者，须先准备，不得怕死。常念此身多有众苦，不净恶业种种交缠；若得舍此秽身，超生净土，受无量快乐。见佛闻法，离苦解脱，乃是称意之事；如脱臭敝之衣，得换珍御之服。放下身心，莫生贪著。才有病患，莫论轻重，便念无常，一心待死；须嘱家人，及问候人，凡来我前，但为我念佛，不得说眼前闲杂之话，家中长短之事；亦不须软语安慰，祝愿安乐，此皆虚华无益之语。若病重将终，亲属不得垂泪哭泣，及发嗟叹懊恼之声，惑乱心神，失其正念；但得同心念佛，助其往生。若得明晓净土之人，频来策励，极为大幸。若依此者，决定往生无疑矣。多见世人，平时念佛，发愿求生，甚是勤拳；及至临终，却又怕死，都不说著往生之事。死门事大，必须自家著力始得；一念差错，历劫受苦，谁人相代？思之思之！师自念佛一声，有一光明从其口出；十至于百，光亦如之。忽一日谓人曰：此身可厌，吾将西归。乃登寺前柳树，向西祝曰：愿佛接我，菩萨助我，令我不失正念，得生安养。祝愿已，即投身而近。唐高宗皇帝，知其神异，赐寺额曰‘光明’云。</p>
<p>赞曰：庐山而后二百年，出善导和尚，大扬法化，丕振莲宗。其曰：如汝所念，遂汝所愿。又言：专念者，十即十生，百即百生。修杂业者，百中希得一二，千中希得三四。其得失关头，唯在与佛本愿相应、不相应处。末后临终正念文，剀切指陈，可谓慈心太切矣！学者当识取正脉源头。</p>
<p><a name="a05"></a><span style="color:#333399">◎承远大师传<span lang="EN-US"></span></span></p>
<p>师讳承远，不详其所出。始学于成都唐公，次资川诜公，至荆州进学于玉泉真公。公令居衡山设教，人从其化者万计。始居山西南岩石之下，人遗食则食，不遗者，食土泥草木而已；其取衣类是。南极海裔，北自幽都，来求厥道，值之岩谷，羸形垢面，躬负薪樵，以疑仆从而媟之，乃师也。凡化人，立中道而教之权，俾得以疾至。示专念法门，书涂巷，刻溪谷，丕勤诱掖。人皆负布帛，斩木石，委之岩月，师不拒不营。祠宇既具，赐额曰‘弥陀寺’。营造之余，悉施与饿疾者。先是，有沙门法照者，居庐山，由正定中，趋安乐国，见蒙恶衣侍佛者。佛告曰：此衡山承远也。出而求之，肖焉，乃从之学，传教天下。嗣照于代宗时为国师，乃言其师有至德，度其道不可征。天子南向而礼焉，赐其居曰‘般舟道场’。唐贞元十八年，七月十九日，示寂于寺，年九十一。柳宗元制碑立石于寺门之右。</p>
<p>赞曰：羸形垢面，尚在娑婆，而正定中人，已见侍佛侧矣。苟非潜修密证之功，曷臻乎此？吁！真不愧为莲宗祖师。上来诸大祖师，观其自行之精严，利生之广博，万代而下，犹能感发人之信心，猗欤懿哉！</p>
<p><a name="a06"></a><span style="color:#333399">◎法照大师传<span lang="EN-US"></span></span></p>
<p>师讳法照，不详其所出。大历二年，居衡州云峰寺；慈忍戒定，为时所宗。一日，放僧堂粥钵中，睹五色祥云，云内现山寺。寺东北有山，山下有涧。涧北有石门，门内复有一寺，榜曰‘大圣竹林寺’。他日复于钵中，见云中数寺，池台楼观，万菩萨众，杂处其中。以所见问知识。有一僧曰：圣神变化，不可情测；若论山川势面，乃五台也。四年，师于郡之湖东寺，开五会念佛道场，感祥云弥覆，云中现楼阁；阿弥陀佛及二菩萨，身满虚空。衡州举郭，咸焚香瞻礼，良久方灭。师复遇一老人谓曰：汝曾发愿往金色世界礼觐大圣，今何辄止？言讫不见。师遂与同志数人，远诣五台。五年四月六日，至五台县佛光寺。其夕四更，遥见异光照身，即之，行五十里，得一山，山下有涧，涧北有一石门。见二童子，自称善财、难陀，引至一寺，榜曰‘大圣竹林寺’；如钵中所见，金地宝树，以为庄严。入寺登讲堂，见文殊在西，普贤在东，坐师子座，万众围绕，而为说法。师作礼问曰：末代凡夫，去圣时远，知识隘劣，障垢尤深，佛性无由显现。佛法浩瀚，未审修何法门，最为其要。文殊告曰：汝今念佛，今正是时。诸修行门，无过念佛，供养三宝，福慧双修，此之二门，最为径要。我于过去劫中，因观佛故，因念佛故，因供养故，得一切种智。是故一切诸法，般若波罗蜜，甚深禅定，乃至诸佛，皆从念佛而生。故知念佛，诸法之王。师又问：当云何念？文殊言：此世界西，有阿弥陀佛；彼佛愿力，不可思议。汝当继念，令无间断；命终决定往生，永不退转。语已，二大圣，同舒金臂，摩师顶曰：汝以念佛故，不久证无上正等菩提。若善男女等，愿疾成佛者，无过念佛，则能速证无上菩提。师欢喜作礼，辞而退。二童子送出寺门，举头忽失所在；乃立石标记其处。至四月十三日，师与五十余僧，同往金刚窟，虔心礼三十五佛名。师礼才十遍，忽见其处广大严净，琉璃宫殿，文殊、普贤俱在一处。复独诣金刚窟所，愿见大圣，以身扑地。见梵僧佛陀波利，引入一院，额曰：‘金刚般若寺’。异宝庄严，光明闪烁。师虽历睹灵异，而未语人也。是年腊月，于华严寺，入念佛道场，忆二大士，记我往生，乃绝粒要期，誓生净土。至七日初夜，正念佛时，见一梵僧入谓曰：汝所见台山境界，胡不传示世人？言毕不见。师心异之。翌日，又见梵僧语如前。师曰：非敢秘圣道，恐生疑谤耳。僧曰：大圣文殊，现在此山，尚招人谤，汝何惜焉？但以所见境界，普告众生，使见闻者，发菩提心，作毒鼓缘耳。师即遂忆所见，录以传世。明年，江东沙门慧从，与华严寺诸僧，随师至金刚窟，及立石标记处，瞻仰旧迹。大众悲喜未已，忽闻钟声，其音雅亮，节解分明，众愈惊异，知师所见不虚。因书于屋壁，愿见闻者，共发胜心。后往竹林寺，于题额处，建寺一区，仍号竹林焉。师于是笃志念佛，日夜无旷。忽见佛陀波利谓曰：汝华已就，后三年华开矣。腊月一日谓众曰：吾行矣！端坐而逝。师尝于并州五会念佛，感代宗皇帝宫中闻念佛声，遣使追寻，乃见师劝化之盛，遂召入京，封国师。教宫人念佛，亦及五会，号五会法师。</p>
<p>赞曰：以文殊金口，宣扬念佛法门。祖师凡身。亲历五台圣境，诚浩劫中，难遇难逢，莫大因缘也。揆厥本旨，无非大菩萨入五浊恶世，化导群迷，令早觉悟，如教修持，超脱苦轮而已，复何疑哉！</p>
<p><a name="a07"></a><span style="color:#333399">◎少康大师传<span lang="EN-US"></span></span></p>
<p>师讳少康，姓周，缙云仙都山人。母罗氏，梦游鼎湖峰，有玉女以青莲华授之曰：此华吉祥，当生贵子。及生，青光满室，作芙蓉香。七岁未语，相者奇之。一日，母携入灵山寺礼佛，母问识否？忽发言曰：释迦牟尼佛。父母惊异，知其宿具善根，遂舍之出家。年十五，能通法华、楞严等，五部义。寻往会稽嘉祥，学究律部。复往上元隆兴听讲。唐贞元初，至洛阳白马寺，见殿中文字放光，探之，则善导和尚西方化导文也。师祝曰：若于净土有缘，当使此文再放光明。言已，光复闪烁，光中隐隐有化菩萨。师曰：劫石可磨，我愿无易矣。遂至长安光明寺，善导和尚影堂瞻礼。忽见真像升空，谓曰：汝依我教，广化有情，他日功成，必生安养。师南至江陵，遇一僧谓曰：汝欲化人，当往新定，缘在于彼。言讫不见。乃适新定，乞钱诱小儿念佛；念佛一声，即与一钱。如是年余，凡男女少长，见师皆称阿弥陀佛；念佛之声，盈满道路。遂于乌龙山，建净土道场，筑坛三级。每遇斋日，善信毕集，师乃升座，高声唱佛，众共和之。师唱佛一声，众见一佛从其口出，十声则有十佛，如贯珠焉。师谓众曰：汝见佛者，必得往生。众闻欣慰，念佛益励。时众数千，有不见者，悲感自责，因倍精进。后二十一年十月三日，嘱道俗曰：大众！当于净土，起欣乐心；于阎浮提，起厌离心。汝等此时，见我光者，真我弟子。言已，遂放异光数道，寂然而逝。郡人奉全身建塔于台子岩，号台岩法师。</p>
<p>赞曰：念佛一声，口出一佛，此菩萨境界，非造作所能者。学者当观其化导之权巧，随机施设，为天下后世法，才见得祖师本意。如佛御象，慈善根力，自然而有狮子出现。</p>
<p><a name="a08"></a><span style="color:#333399">◎延寿大师传<span lang="EN-US"></span></span></p>
<p>师讳延寿，字冲元，杭州钱塘王氏子。自少诵法华经。钱文穆王时，知税务，多用官钱买放生命，罪当死。引赴市曹，王使人瞷之，面色不变；文穆王因释之，遂投四明翠岩禅师出家。后参天台韶国师，言下大彻；旋受法，为法眼嫡孙。尝行法华忏二十一日，备极精恳；梦见观音菩萨以甘露灌口，因是得无碍辩才；复于禅观中见普贤，莲华忽然在手。因思宿愿未决，故登智者岩，作二阄，一曰一心禅定，一曰万善庄严净土。冥心精祷，七拈皆得净土阄。于是一意专修净业，日课佛名十万，终身期生安养，作神栖安养赋以见志。其文云：弥陀宝刹，安养嘉名；处报土而极乐，于十方而最清。二八观门，修定意而冥往；四十八愿，运散心而化生。尔乃毕世受持，一生皈命。仙人乘云而听法，空界作呗而赞咏。紫金台上，身登而本愿非虚；白玉毫中，神化而一心自庆。详夫广长舌赞，十刹同宣。但标心而尽契，非率意而虚传。地轴回转，天华散前。一念华开，见佛而皆登妙果；千重光照，证法而尽厕先贤。考古推今，往生非一。运来而天乐盈空，时至而异香满室。一真境内，现相而虽仗佛威；七宝池中，睹境而皆从心出。故知圣旨难量，感应犹长。变凡成圣而顷刻，即迷为悟而昭彰。探出仙书，真是长生之术；指归净刹，永居不死之乡。更有出世高人，处尘大士，焚身然臂而发行，挂胃捧心而立轨，仙乐来迎而弗从，天童请命而不喜。或火烈山顶，光明境里，绝闻恶趣之名，永抛胎狱之鄙。眼开舌固而立验，牛触鸡鶂而忽止。处铁城而拒王敕，须徇丹心；坐莲台而赖佛恩，难抛至理。其或诽谤三宝，破坏律仪；逼风刀解体之际，当业镜照形之时，忽遇知识，现不思议。剑林变七重之行树，火车化八德之莲池。地狱消沉，湛尔而怖心全息；天华飞引，俄然而化佛迎之。慧眼明心，香炉堕手。应谶而莲华不萎，得记而宝林非久。奇哉佛力难思，古今未有！又作四料简：一曰，有禅无净土，十人九蹉路；阴境若现前，瞥尔随他去。二曰，无禅有净土，万修万人去；但得见弥陀，何愁不开悟。三曰，有禅有净土，犹如戴角虎；现世为人师，来生作佛祖。四曰，无禅无净土，铁床并铜柱；万劫与千生，没个人依怙。建隆二年，忠懿王请住慧日永明寺，赐号智觉禅师。日行一百八事，夜往别峰行道念佛；旁人时闻螺贝天乐之音。忠懿王叹曰：自古求西方者，未有如此精诚专切。乃立西方香严殿以成其志。所著宗镜录百卷，会融诸法，同入心宗；又著万善同归集三卷，发明空有性相之旨，提策真修，归之中道。节录数条，明乎净业。一问：论云：行道念佛，与坐念佛，功德如何？答：譬如逆水张帆，犹云得往；更加张帆顺水，速疾可知。坐念一日，尚乃八十亿劫罪消；行念功德，岂知其量？故偈云：行道五百遍，念佛一千声；事业常如此，西方佛自成。二问：经云：观身实相，观佛亦然。一念不生，天真顿朗；何得唱他佛号，广诵余经？高下轮回，前后生灭；既妨禅定，但徇音声。水动珠昏，宁当冥合？答：夫声为众义之府，言皆解脱之门。一切法趣声，声为法界。经云：一一诸法中，皆含一切法。故知一言音中，包罗无外，十界具足，三谛理圆。何得非此重彼，离相求真？不穷动静之源，遂致语默之失。故经云：一念初起，无有初相，是真护念。未必息念消声，方冥实相。是以庄严门内，万行无亏；真如海中，一毫不舍。且如课念佛号，教有明文。唱一声而罪灭尘沙，具十念而神栖净土；拯危拔难，殄障消怨。非但一期暂拔苦津，托此因缘终投觉海。宝王论云：浴大海者，已用于百川；念佛名者，必成于三昧。亦犹清珠下于浊水，浊水不得不清；佛号投于乱心，乱心不得不佛。既契之后，心佛双亡双照。双亡，定也；双照，慧也。定慧既均，亦何心而不佛，何佛而不心？心佛既然，则万境万缘，无非三昧也。谁复患之于起心动念，高声称佛哉？三问：触目菩提，举足皆道，何须别立事相道场，役念劳形，岂谐妙旨？答：道场有二，一理道场，二事道场。理道场者，周遍刹尘；事道场者，净地严饰。即事明理，须假庄严；从俗入真，唯凭建立。为皈敬之本，作策发之门；睹相严心，自他兼利。上都仪云：夫皈命三宝者，要指方立相，住心取境，不明无相离念也。佛悬知凡夫，系心尚乃不得，况离相耶？如无术通人，居空造舍也。故直须一心皈命，尽报精修。坐卧之间，常面西向。当行道礼敬之际，念佛发愿之时，恳苦翘动，无诸异念。如就刑戮，若在狴牢，怨贼所追，水火所逼。一心求救，愿脱苦轮；速证无生，广度含识；绍隆三宝，誓报四恩。如斯至诚，方不虚弃。如或言行不称，信愿轻微，无念念相续之心，有数数间断之意；恃其懈怠，临终望生；但为业障所遮，恕难值其善友；风火逼迫，正念不成。何以故？如今是因，临终是果；应须因实，果则不虚。喻声和则响顺，形直则影端也。四问：即心是佛，何须外求？若认他尘，自法即隐。答：诸佛法门，亦不一向，皆有自力他力，自相共相。十玄门之该摄，六相义之融通；随缘似分，约性常合。从心现境，境即是心；摄所归能，他即是自。经云：非内非外，而内而外。而内故，诸佛解脱于心行中求；而外故，诸佛护念，云何不信外益耶？若礼拜，则屈伏无明，深投觉地；致敬之极，如树倒山崩。业报差别经云：礼佛一拜，从其膝下至金刚际，一尘一转轮王位，获十种功德也。三藏勒那云：发智清净礼者，良由达佛境界，慧心明利，了知法界，本无有碍；由我无始，顺于凡俗，非有有想，非碍碍想。今达自心，虚通无碍，故行礼佛。随心现量，礼于一佛，即礼一切佛；礼一切佛，即是礼一佛。以佛法身，体用融通，故礼一拜，遍通法界；如是香花种种供养，例同于此。六道四生，同作佛想。文殊云：心不生灭故，敬礼无所观。内行平等，外顺修敬；内外冥合，名平等礼。略引祖教，理事分明；不可灭佛意而毁金文，据偏见而伤圆旨。五问：心外无佛，佛不去来，何有见佛及来迎之事？答：唯心念佛，以唯心观，遍该万法。既了境即心，了心即佛，故随所念，无非佛矣。般舟三昧经云：如人梦见七宝，亲属欢喜；觉已追念，不知在何处。如是念佛，此喻唯心所作，即有而空，故无来去；感应道交，唯心自见。如造罪众生，感地狱相，皆是唯识罪人恶业心现，并无心外实有铜狗铁蛇等事。世间一切事法，亦复如是。然遮那佛土，匪局东西。若正解了然，习累俱殄，理量双备，亲证无生。既历圣阶，位居不退，即不厌生死苦，六道化群生。如或信心初具，忍力未圆，欲拯沉沦，实难俱济。无船救溺，弱翅高飞，卧沈坷而欲离良医，处襁褓而拟抛慈母，久遭沉坠，必死无疑。但得陷己之虞，未有利他之分。故智论云：譬如婴儿，若不近父母，或堕坑落井，水火等难，渴乳而死；须常近父母，养育长大，方能绍继家业。初心菩萨，多愿生净土，亲近诸佛，增长法身，方能继佛家业，十方运济。有斯益故，多愿往生。又按诸经云：生安养者，缘强地胜，福备寿长。莲华化生，佛亲迎接，便登菩萨之位，顿生如来之家。永处跋致之门，尽受菩提之记；身具光明妙相，迹践宝树香台；献供十方，宁神三昧；触耳常闻大乘之法，差肩皆邻补处之人。念念虚玄，心心静虑；烦恼焰灭，爱欲泉枯。尚无恶道之名，岂有轮回之事？安国钞云：所言极乐者，有二十四种乐。群疑论云：西方净土，有三十种益。故释迦本师，殷勤劝往；十方诸佛，广舌证明，岂可不足信欤？六问：庞居士云，事上说佛国，此去十万亿。大海渺无边，动即黑风起；往者虽千万，达者无一二。忽遇本来人，不在因缘里。云何通会而证往生？答：若提宗考本，尚不说有佛有土，岂言达与不达乎？所以天真自具，不涉因缘；匪动丝毫，常冥真体。若约事论，故非一等；九品往生，上下俱达。或游化国，见佛应身；或生报土，睹佛真体。或一夕而便登上地，或经劫而方证小乘；或利钝根，或定散意。或道悟迟速，根机不同；或华开早晚，时限有异。今古具载，凡圣俱生；行相昭然，明证自验。故佛亲记文殊，当生阿弥陀佛土，位登初地。无量寿经云：弥勒菩萨问佛：未知此界，有几许不退菩萨，得生彼国？佛言：此娑婆世界，有六十七亿不退菩萨，皆得往生。不退菩萨尚愿往生，况凡夫乎？佛梵音声，岂虚诳哉？七问：但见性悟道，便超生死，何用系念彼佛，求生他土？答：真修行人，应自审察，如人饮水，冷暖自知。今存龟鉴，以破多惑。诸仁者！当观自己行解，见性悟道，受如来记，绍祖师位，能如马鸣龙树否？得无碍辩才，证法华三昧，能如天台智者否？宗说皆通，行解兼修，能如忠国师否？此诸大士，皆明垂言教，深劝往生；盖是自利利他，岂肯误人自误？况大雄赞叹，金口叮咛？希从昔贤，恭禀佛敕，定不谬误也。如往生传所载，古今高士事迹，显著非一；宜勤观览，以自照知。又当自度：临终之时，生死去住，定得自在否？自无始来，恶业重障，定不现前否？此一报身，定脱轮回否？三途恶道，异类中行，出没自由，定无苦恼否？天上人间，十方世界，随意寄托，定无滞碍否？若也了了自信得及，何善如之！若其未也，莫以一时贡高，却致永劫沉沦，自失善利，将复尤谁？呜呼哀哉！何嗟及矣！何乃爱河浪底，沉溺无忧；火宅焰中，焚烧不惧？密织痴网，浅智之刃莫能挥；深种疑根，泛信之力焉能拔？遂即甘心伏意，幸祸乐灾；却非清净之邦，顾恋恐畏之世。燋蛾烂茧，自处余殃；笼鸟鼎鱼，翻称快乐。故知佛力不如业力，邪因难趣正因。且未脱业身，终萦三障；既不爱莲台化质，应须向胎藏禀形。若受肉身，全身是苦；既沈三界，宁免轮回？今于八苦之中，略标生死二苦：一、生苦者：揽精血为体，处生熟藏中，四十二变而成幻质。上压秽食，下熏臭坑；饮冷若冰河，吞热如炉炭。宛转迷闷，不可具言！及至生时，众苦无量；触手堕地，如活剥牛皮；逼窄艰难，似生脱龟壳。衔怨抱恨，拟害母身；才触热风，苦缘顿忘。婴儿痴騃，水火横亡；脱得成人，有营身种。业田既熟，爱水频滋；无明发生，苦芽增长。胶黏七识，笼罩九居；如旋火轮，循环莫已。二、死苦者：风刀解身，火大烧体；声虚内颤，魄悸魂惊。极苦并生，恶业顿现；千愁郁悒，万怖慞惶。乃至命谢气终，寂然孤逝；幽途黯黯，冥路茫茫！与昔怨仇，皎然相对；号天扣地，求脱无门。随业浅深，而历诸趣。或倒生地狱，或阴受鬼形；忍饥渴而长劫号啕，受罪苦而遍身焦烂。未脱二十五有，善恶之业靡亡；追身受报，未曾遗失。生死海阔，业道难穷！声闻尚昧出胎，菩萨犹昏隔阴；况具缚生死，底下凡夫，宁不被生苦所羁，死魔所系？故目连所问经云：佛告目连：譬如万川长注，有浮草木，前不顾后，后不顾前，都会大海。世间亦尔，虽有豪贵富乐自在，悉不得免生老病死。只由不信佛经，后世为人，更深困剧，不能得生千佛国土。是故我说无量寿佛国土，易往易取。而人不能修行往生，反事九十六种邪道；我说是人，名无眼人，名无耳人。又大集月藏经云：我末法时中，亿亿众生起行修道，未有一得者；当今末法，现是五浊恶世，唯有净土一门，可通入路。当知自行难圆，他力易就。如劣士附轮王之势，飞游四天；凡质托仙药之功，升腾三岛。实为易行之道，疾得相应。慈旨叮咛，须铭肌骨！居永明十五年，弟子千七百人，常与众受菩萨戒；施食放生，悉皆回向净土。开宝八年二月二十六日，晨起焚香告众，趺坐而化，年七十二。后有僧来自临川，经年绕其塔。人问故，曰：我病入冥，见殿左供一僧像，王勤礼拜。因询之，曰：此杭州永明寿禅师也，已经往生西方上上品矣。王重其德，故礼敬耳。崇宁中，追谥宗照禅师。清世宗宪皇帝，加封妙圆正修智觉禅师。</p>
<p>赞曰：修道之士，颇具好心；奈根器狭劣，动止多偏。祖愍此辈，故不惮烦劳，谆谆化导。坐断一切狂慧口舌，解散一切义学藩篱。精修万行，庄严净土，皆过量大人之作略，人岂得拟议者哉</p>
<p><a name="a09"></a><span style="color:#333399">◎省常大师传<span lang="EN-US"></span></span></p>
<p>师讳省常，字造微，姓颜，钱塘人。七岁出家，十七进具。宋淳化中，住南昭庆，慕庐山之风，谋结莲社。因刻无量寿佛像，刺血书华严净行品，于是易莲社为净行社。一时公卿大夫之预会者，百二十人，曾称净行弟子，王文正公旦为之首。比丘千人焉。翰林苏易简，作净行品序，至谓：予当布发以承其足，剜身以请其法，犹尚不辞，况陋文浅学而有情哉？然师才辩胜人，律严超常；领众行道，日夜精勤；毕此一形，期生安养。天禧四年正月十二日，于寺端坐念佛，有顷，厉声唱曰：佛来也！泊然而化。众见地色皆金，移时方隐，年六十二。弟子奉全身建塔于鸟窠禅师之侧，号圆净法师。</p>
<p>赞曰：自导祖大扇莲风，唐代连绵昌盛；五季以来，其道稍晦。永明禅师，以宗门龙象，专尊净业。常祖以严护木叉，主张莲社；于是先后中兴，隆隆千古。修净业者，信、愿、行，如鼎三足，缺一不可。无如年代愈晚，根器愈薄；虽有信愿，而行门恒亏。莲社易名净行社，良有深旨。</p>
<p><a name="a10"></a><span style="color:#333399">◎莲池大师传<span lang="EN-US"></span></span></p>
<p>师讳袾宏，字佛慧，号莲池，古杭仁和人。俗姓沈氏，世为名族。父德鉴，号明斋先生，母周氏。师生而颖异。年十七，补诸生，以学行称。忽悟生死事大，自此栖心净土，戒杀生，祭必素。娶妇张氏，生一子殇，顷妇亦亡。母强之，续纳汤氏，然师意非欲也。年三十一，父母俱丧，因泣曰：罔极之恩，正吾报答时矣。乃作七笔勾词，弃家，投西山性天和尚祝发，乞昭庆玉律师受具。于是杖策游方，遍参知识，过东昌忽有悟。隆庆五年，乞食云栖，见山水幽绝，结茅居焉。山故多虎，为放瑜伽焰口，虎不为患。时岁亢旱，居民乞祷雨；师唯唱佛名，雨随注。众悦，相与庀材造屋；衲子日归，遂成丛席。所设门庭，专修净业外，严净毗尼，尊崇讲诵，明因果，识罪福，整饬清规，真修实行。凡所谓欺世盗名者，无可施其伎俩。世皆谓祖只宏净土，而不知末法中之普光明藏也。尝著净土疑辩一篇，诚醒狂禅之痛策也。文云：或问：净土之说，盖表法耳。智人宜直悟禅宗，而今只管赞说净土，将无执著事相，不明理性？答：归元性无二，方便有多门。晓得此意，禅宗净土，殊途同归。子之所疑，当下冰释。昔人于此，递互阐扬，不一而足。如中峰大师道：禅者净土之禅，净土者禅之净土。而修之者，必贵一门深入。此数语，尤万世不易之定论也。故大势至菩萨得念佛三昧，而曰：以念佛心，入无生恐。普贤菩萨入华严不思议解脱，而曰：愿命终时，生安乐刹。是二大士，一侍娑婆教主，一侍安养导师，宜应各立门户，而乃和会圆融，两不相碍。此皆人所常闻习知，那得尚执偏见？且尔云净土表法者，岂不以净心即是净土，岂复更有七宝世界？则亦将谓善心即是天堂，岂复更有夜摩忉利？恶心即是地狱，岂复更有刀剑镬汤？愚痴即是畜生，岂复更有披毛戴角等耶？又尔喜谈理性，厌说事相，都缘要显我是高流，怕人说我不通理性。噫！若真是理性洞明，便知事外无理，相外无性，本自交彻，何须定要舍事求理，离相觅性？况土分四种，佛有三身。汝谓只有寂光土，更无实报庄严等土乎哉？若一味说无相话以为高，则资性稍利者，看得两本经论，记得几则公案，即便能之，何足为难？且汝既了彻自心随处净土，吾试问汝，还肯即厕溷中作住止否？还肯就犬豕牛马同槽而饮啖否？还肯洗摩饲哺伽摩罗疾，脓血屎尿诸恶疾人，积年累月否？于此数者，欢喜安隐，略不介意平地总西方。其或外为忍勉，内起疑嫌，则是净秽之之情尚在。而乃开口高谈大圣人过量境界，拨无佛国，蔑视往生，可谓欺天诳人，甘心自昧，苦哉苦哉！又汝若有大力量，有大誓愿，愿于生死海中，头出头没，行菩萨行，更无畏却；则净土之生，吾不汝强。如或虑此土境风浩大，作主不得；虑诸佛出世难值，修学无由；虑忍力未固，不能于三界险处，度脱众生；虑尽此报身，未能永断生死，不受后有；虑后有既在，舍身受身，前路茫茫，未知攸往；则弃净土而不生，其失非细。净土法门，似浅而深，似近而远，似难而易，似易而难，他日汝当自知。汝今参禅念佛，不妨随便一门深入；但忌认铢作金，得少为足，便以管窥小解，恣意妄谈，非诋净土。喻如痴狂之子，骂斥父母，父母慈怜，虽不加责，其如天理之不容，王法之必戮何。彼妄谈者，报亦如是，可惧也夫！可悲也夫！深嗟吾人，生死关头，最难明白。古云：声闻尚昧出胎，菩萨犹昏隔阴。予初疑声闻已具六通，菩萨双修定慧，何由昏昧，均未能免？及考之自己，稽之他人，昨宵之事，平旦忽尔茫然，况隔阴乎？乍迁一房，夜起不知南北，况出胎乎？彼诸贤圣之昏昧，盖暂昏而即明，俄昧而渐觉者也；而我等凡夫，则终于昏昧，而不自知也。舍身受身，利害有如此者。为今之计，直须坚凝正心，毋使刹那失照，而复恳苦虔诚，求生净土；生净土，则昏昧不足虑矣。既放其心，复拨净土，危乎伤哉！今人多好说参悟，好说了生死，不知在此土了悟甚难，谓之竖超三界。斯陀含，犹一往一来，况凡夫乎？此土众生，多是先生西方，然后了悟；生西方一门，谓之横超三界，万无一失。如上所说，诚可谓剖心之语，彻骨之谈；不但令浅学之人信而有勇，又可使深悟之士事理圆彰。所著云栖法汇一书，真度世之宝筏，法门之柱石。其弥陀疏钞，阐发事理一心，至为渊奥；自莲宗建立以来，未曾有也。嘉言伟绩，备载全书；譬夫龙宫之宝，难以指陈；但好学之士，所宜捧读而领会者矣。莲祖开法四十余年，道播寰宇，从其化者甚众。万历四十三年，六月杪，入城别诸故旧。七月朔晚，入堂曰：明日吾行矣。次夕入丈室，示微疾，瞑目坐。城中诸弟子毕至，复开目曰：大众老实念佛，莫捏怪，莫坏我规矩！向西称佛名而逝。祖生于嘉靖十四年，正月二十二日，示寂于万历四十三年，七月初二日。僧腊五十，世寿八十有一。得度弟子广孝等，并及门受戒者，不下数千计；缙绅士君子及门者，亦以千计。是年八月二十三日，入塔于宝刀巃之阳，即五云之麓也。</p>
<p>赞曰：去常祖五百五十年，而云栖出。方云栖之未出也，法道式微，莲宗寥落；适当龙池出世，而直指之宗复昌。念佛法门，则振起云栖；是时天下佛法，为之大兴。然其策厉清规，严明梵行，以救夫末世疲弊之习，而使灵山一会光明再显者，于莲祖为尤长也。迨今二百余年，而天下学道者，念佛居多，且必景仰云栖，是知莲祖之遗风犹在焉。</p>
<p><a name="a11"></a><span style="color:#333399">◎传灯大师传<span lang="EN-US"></span></span></p>
<p>师讳传灯，字无尽，衢州叶氏子。少从进贤映庵禅师剃度，随谒百松法师，听讲法华经，颇有神会。次听楞严，中夜入室，问楞严大定之旨；百松瞪目周视，师即契入。松遂以金云紫袈裟授之，卓锡天台山幽溪高明寺。先有土人叶祺，葬亲寺后。梦神云，此圣道场地，将有肉身菩萨大作佛事，命速迁。祺不信，俄举家病困，惧而遄徙。翌日师至，岁修三昧，学侣辐辏，一是导归净士。尝著净土生无生论，以性具圆理，阐净土法门。发挥现前一念心，无法不具为本；具则必造，故佛土佛身，皆即我心。今即以此本不可思议之一念念佛，而西方依正，圆妙三观，生佛感应，旷劫誓愿因缘，总不出我现前念佛之一念。如是则十方彼此，三世因果，凡小偏邪种种诸疑，可以悉断矣。论开十门，其明一真法界有云：一真法界，即众生本有心性。此之心性，具无量德，受无量名。举要言之，谓性体、性量、性具。云何性体？谓此心性，离四句、绝百非，体性坚凝，清净无染；不生不灭，常住无坏。云何性量？谓此心性，竖穷三世，横遍十方。世界有边，虚空无边；虚空有边，心性无边。现在有边，过未无边；过未有边，心性无边。无尽无尽，无量无量。云何性具？谓此心性，具十法界。谓佛法界、菩萨法界、缘觉法界、声闻法界、天法界、修罗法界、人法界、畜生法界、饿鬼法界、地狱法界，此是假名。复有正报，谓佛五阴、菩萨五阴，乃至地狱五阴，此是实法。复有依报，谓佛国土、菩萨国土，乃至地狱国土。令易解放，作三种分别。得意为言，即性具是性体、性量。性体离过绝非，即性具十界离过绝非。性体坚凝，清净无染，不生不灭，常住不坏；性具十界亦然。性量竖穷横遍，无尽无尽，无量无量；性具十界亦然。正报五阴，同性体性量，清净周遍；依报国土亦然。又云：云何受无量名？举要言之，此之心性，或名空如来藏，或名真如佛性，或名庵摩罗识，或名大圆镜智，或名菩提涅槃。性体、性量名空如来藏，即性具十界五阴国土，名空如来藏。性体、性量名真如佛性，即性具等名真如佛性。乃至性体、性量名菩提涅槃，即性具等名菩提涅槃。故曰：一真法界中，具足十法界；依正本融通，生佛非殊致。其心土相即门有云：极乐国土，去此甚远，博地凡夫，念佛求生，弹指即到者，正由生吾心所具之佛土也。言介尔心者，即凡夫念佛之心也。刹那之心，至微至劣，故称介尔。谓十万亿远之佛土，居于凡夫介尔之心。即心是土，即土是心，故曰：初无彼此界。问曰：介尔之心，居于方寸，云何能包许远佛土？答曰：介尔之心，昧者谓小；达人大观，真妄无二。盖此妄心，全性而起；性既无边，心亦无际。性如大海，心似浮沤；全海为沤，沤还匝海。盖真如不变随缘，随缘不变。既曰随缘不变，岂可以真妄而局大小哉？其感应任运门有云：西方极乐世界，乃吾心之一土耳；娑婆世界，亦吾心之一土耳。约土而言，有十万亿彼此之异；约心而观，原无远近。但众生自受生以来，为五阴区局真性，不契心源；念佛之人，果报成熟，将舍现阴趣生阴时，净土莲华，忽然在前。唯心境界，非有去来彼此之相。师造此论，高契诸佛之意，远逗众生之机。岁甲辰，应守庵禅师请，于新昌石佛寺，开讲是论；每一登座，天乐盈空，声满石室，铿锵类丝竹，菲人间所有。独遘讲时，讲毕声寂；日日如是，大众同闻。半日讲毕，乐声亦止。远近缁素，咸叹罕有；海内名公，著诗颂以纪之。师专修净业，精进勇猛，所化甚广。染翰注经，必披戒衲，感鬼神翼卫。前后应讲席七十余期，靡不指归净土。著作生无生论外，有楞严玄义、圆通疏前茅、圆通疏、海印三昧，谓之楞严四书。又著净名无我疏、性善恶论、般若融心论、弥陀经圆中钞、永嘉集注、天台山方外志、幽溪文集等。年七十五，预知时至，手书妙法莲华经五字，复高唱经题者再，泊然而逝。</p>
<p>赞曰：教开圆解，宗悟自心。笃修净业，鬼神翼卫；普利人天，是如来使。杰作生无生论，直显心佛众生，三无差别，妙义精湛，空前绝后，洵莲宗传心之法要。登座敷扬，天乐盈空，岂偶然哉？净业行人，熟习此论，净业之成，事半功倍。</p>
<p><a name="a12"></a><span style="color:#333399">◎蕅益大师传<span lang="EN-US"></span></span></p>
<p>师讳智旭，字蕅益，号西有，姓钟，吴县人。父持白衣大悲咒，梦大士送子而生师。少以圣学自任，著书辟佛，凡数千言。及阅云栖竹窗随笔，乃焚所著论。年二十，读地藏本愿经，发出世志，日诵佛名。天启元年，年二十四，听一法师讲经，疑情忽发，用心参究，已而豁然，寻掩关于吴江。遇疾且殆，始一意求生净土。疾少闲，结坛持往生咒七日。说偈曰：稽首无量寿，拔业障根本。观世音势至，海众菩萨僧。我迷本智光，妄堕轮回苦；旷劫不暂停，无救无归趣。劣得此人身，仍遭劫浊乱；虽复预僧伦，未入法流水。目击法轮坏，欲挽力未能；良由无始世，不植胜善根。今以决定心，求生极乐土；乘我本誓船，广度沉沦众。我若不往生，不能满所愿；是故于娑婆，毕定应舍离。犹如被溺人，光求疾到岸；乃以方便力，恳拯暴流人。我以至诚心，深心回向心；然臂香三炷，结一七净坛。专持往生咒，惟除食睡时；以此功德力，求决生安养。我若退初心，不向西方者；宁即堕泥犁，令疾生改悔。誓不恋人天，及以无为处；仰愿大威神，力无畏不共。三宝无边德，加被智旭等；折伏使不退，摄受令增长。其后历住温陵、漳州、石城、晟溪、长水、新安，广宏台教，而归老于灵峰。时诸方禅者，多以净土为权教，遇念佛人，必令参究谁字。师独谓：持名一法，即是圆顿心宗。有卓左车者，尝设问言：如何是念佛门中向上一路？如何得离四句绝百非？如何是念佛人最后极则？如何是淆伪处脑后一锤？冀和尚将向来自性弥陀，唯心净土等语，撇向一边，亲见如来境界，快说一番，震动大千世界。师答言：向上一著，非禅非净，即禅即净。才言参究，已是曲为下根；果大丈夫，自应谛信是心作佛，是心是佛。设一念与佛有隔，不名念佛三昧；若念念与佛无间，何劳更间阿谁？净土极则事，无念外之佛，为念所念；无佛外之念，能念于佛。正下手时，便不落四句百非，通身拶入。但见阿弥陀佛一毛孔光，即见十方无量诸佛；但生西方极乐一佛国土，即生十方诸佛净土。此是向上一路。若舍现前弥陀，别言自性弥陀；舍西方净土，别言唯心净土。此是淆伪公案。经云：三贤十圣住果报，唯佛一人居净土。此是脑后一锤。但能深信此门，依信起愿，依愿起行，则念念流出无量如来，遍坐十方微尘国土，转大法轮，照古照今，非为分外。何止震动大千世界？又尝示人云：夫念佛法门，别无奇特，只是深信力行为要耳。佛云：若人专念阿弥陀，是名无上深妙禅。天台云：四种三昧，同名念佛；念佛三昧，名为三昧中王。云栖云：一句阿弥陀佛，该罗八教，圆摄五宗。可惜如今人，将念佛看做浅近勾当，谓愚夫愚妇工夫。所以信既不深，行亦不力；终日悠悠，净功莫克。或有巧设方便，欲深明此念佛三昧者，动以参究谁字为向上；殊不知一念现前之心，本是离句绝非，不消作意离绝；即现前一句所念之佛，亦本超情离见，何劳说妙说玄？只贵信得及、守得稳、直下念去，或昼夜十万，或五万三万，以决定不缺为准；毕此一生，誓无改变，而不得往生者，三世诸佛便为诳语。一得往生，则永无退转；种种法门，悉得现前。切忌今日张三，明日李四。遇著教下人，又思寻章摘句；遇著宗门人，又思参究问答；遇著持律人，又思搭衣用钵。此则头头不了，帐帐不清。岂知念得阿弥陀佛熟，三藏十二部极则教理，都在里许；千七百公案，向上机关，亦在里许；三千威仪、八万细行、三聚净戒，亦在里许。真能念佛，放下身心世界，即大布施；真能念佛，不复起贪嗔痴，即大持戒；真能念佛，不计是非人我，即大忍辱；真能念佛，不稍间断夹杂，即大精进；真能念佛，不妄想驰逐，即大禅定；真能念佛，不为他歧所惑，即大智慧。试自简点：若于身心世界，犹未放下；贪嗔痴念，犹自现起；是非人我，犹自挂怀；间断夹杂，犹未除尽；妄想驰逐，犹未永灭；种种他歧，犹能惑志；便不名为真念佛也。要到一心不乱境界，亦无他术。最初下手，须用数珠，记得分明，刻定课程，决定无缺；久久纯熟，不念自念，然后记数亦得，不记数亦得。若初心便要说好看话，要不著相，要学圆融自在，总是信不深、行不力。饶你讲得十二分教，下得千七百公案，皆是生死岸边事；临命终时，决然用不著。又云：若欲速脱轮回之苦，莫如持名念佛，求生极乐世界。若欲决定得生极乐世界，又莫如以信为前导，愿为后鞭。信得决、愿得切，虽散心念佛，亦得往生；信不真、愿不猛，虽一心不乱，亦不得生。云何为信？一者、信阿弥陀佛愿力，二者、信释迦文佛教语，三者、信六方诸佛赞叹。夫世间正人君子，便无妄语，况弥陀、释迦、六方诸佛，岂有妄语？此而不信，真不可救；故须先生深信，勿起疑惑。云何为愿？一切时中，厌恶娑婆生死之苦，欣慕净土菩提之乐。随有所作，若善若恶，善则回向求生，恶则忏愿求生，更无二志，是名为愿。信愿既具，则念佛方为正行；改恶修善，皆为助行。随功力之浅深，以分九品四土，纤毫不滥；只须自己简察，不必旁问他人。谓深信、切愿、念佛，而念佛时，心多散乱者，即是下品下生；深信、切愿、念佛，而念佛时，散乱渐少者，即是下品中生；深信、切愿、念佛，而念佛时，便不散乱者，即是下品上生。念到事一心不乱，不起贪嗔痴者，即是中三品生。念到理一心不乱，任运先断见思尘沙，亦能伏断无明者，即是上三品生。故信愿持名者，能历九品，的确不谬也。故云：得生与否，全由信愿之有无；品位高下，全由持名之深浅。又信愿持名，消伏业障，带惑往生，即是凡圣同居净土；信愿持名，见思断尽而往生者，即是方便有余净土；信愿持名，豁破一分无明而往生者，即是实报庄严净土；信愿持名，持到究竟之处，无明断尽而往生者，即是常寂光净土。故持名能净四土，亦的确不谬也。问曰：如何持名能断无明？答曰：所持之佛名，无论悟与不悟，无非一境三谛；能持之念心，无论达与不达，无非一心三观。只为众生妄想执著，情见分别，所以不契圆常。殊不知能持者，即是始觉；所持者，即是本觉。今直下持去，持外无佛，佛外无持，能所不二，则始觉合乎本觉，名究竟觉矣。问曰：既始觉合本，则当下即常寂光，如何亦说往生？答曰：若达当下即常寂光，又何妨说个往生？说往即非往，非往而往；生即无生，无生而生。文殊、善财之生西方者，此也。咄哉男子，无措思惟。伏愿缁素智愚，于此简易直捷，无上圆顿法门，勿视为难，而辄生退诿；勿视为易，而漫不策勤；勿视为浅，而妄致轻藐；勿视为深，而不敢承任。盖所持之名号，真实不可思议；能持之心性，亦真实不可思议。持一声，则一声不可思议；持十百千万无量无数声，声声皆不可思议也。顺治十年冬，有疾，遗命阇维后，屑骨和粉，分施禽鱼，结西方缘。明年正月二十一日，晨起，病良已。午刻趺坐绳床，向西称佛，举手而逝，年五十七。既寂二年，如法阇维；启龛，发长覆耳，面貌如生。门人不忍从遗命，收其灵骨，建塔于灵峰。所著四十多种，俱行于世；内有选定净土十要一书，凡修净业者，不可不阅</p>
<p>赞曰：明季四大师，首云栖，后灵峰，皆彻底宏扬净土。良以时丁末法，净土益为契机也。灵峰于净宗三要，注重信愿，尤为扼要。盖净宗行人之首先目标，在求往生极乐。而于所修佛因之顿渐，皆往生以后之比较。若未往生，何庸定议？其言曰：得生与否，全由信愿之有无；品位高下，乃在持名之深浅。又曰：信得决、愿得切，虽散心念佛，亦得往生；信不真、愿不猛，虽一心不乱，亦不得生。何其深切著明也。若无灵峰，安能使末法众生，修此净土法门，而得大无畏也哉！</p>
<p><a name="a13"></a><span style="color:#333399">◎行策大师传<span lang="EN-US"></span></span></p>
<p>师讳行策，字截流，姓蒋，宜兴人。父全昌老儒也，与憨山清公为友。憨山既示寂之三年，为天启六年。一夕，全昌梦憨山入室而生子，因名之曰梦憨。及长，父母相继逝，发出世志。年二十三，投武林理安寺箬庵问公出家。胁不至席者五年，顿彻法源。问公化去，师住报恩寺；遇同参息庵瑛师，劝修净业。又遇钱塘樵石法师，引阅台教，乃同入净室，修法华三昧，宿慧顿通，穷彻教髓。康熙二年，结庵于杭州法华山西溪河渚间，专修净业，因名所居曰莲柎庵。九年，住虞山普仁院，倡兴莲社，学者翕然宗之。著劝发真信文曰：念佛三昧，其来尚矣。虽曰功高易进，而末世行人，罕获灵验；良由信愿不专，未能导其善行，以要归净土故也。今既广邀善侣，同修净因，若非谛审发心，宁知出苦要道？凡我同人，预斯法会者，须具真实信心。苟无真信，虽念佛持斋，放生修福，只是世间善人，报生善处受乐。当受乐时即造业，既造业已必堕苦。正眼观之，较他一阐提旃陀罗辈，仅差一步耳。如是信心，岂为真实？所谓真信者，第一要信得心佛众生三无差别；我是未成之佛，弥陀是已成之佛，觉性无二。我虽昏迷倒惑，觉性未曾失；我虽积劫轮转，觉性未曾动。故曰：一念回光，便同本得也。次要信得我是理性佛、名字佛，弥陀是究竟佛；性虽无二，位乃天渊。若不专念彼佛，求生彼国，必至随业流转，受苦无量；所谓法身流转五道，不名为佛，名为众生矣。次要信得我虽障深业重，久居苦域，是弥陀心内之众生；弥陀虽万德庄严，远在十万亿刹之外，是我心内之佛。既是心性无二，自然感应道交，如磁石吸铁，无可疑者。所谓忆佛念佛，现前当来，必定见佛，去佛不远也。具如上真信者，虽一毫之善，一尘之福，皆可回向西方，庄严净土。何况持斋秉戒，放生布施，读诵大乘，供养三宝，种种善行，岂不足充净土资粮？惟其信处不真，遂乃沦于有漏。故今修行，别无要术，但于二六时中，加此三种真信，则一切行履，功不唐捐矣。其校正末俗知见之淆误，则有料拣法门一文。曰：念佛求生净土，释尊于无量法门中，特垂胜异方便。然念佛一法，仍有多门，约而计之，不出四种：一者，念佛实相，即本觉理性，如大集等经所明是也。二者，念佛法门，即种种三昧，如诸大乘经所明是也。三者，念佛相好，即胜劣身相，如十六观经所明是也。此三种念佛，胜则胜矣，非异方便；盖必洞明事理，深达境观，上智犹难，钝根绝分故也。四者，念佛名号，即一心持名，如小本阿弥陀经所明是也。惟此一门，藉彼佛胜愿力故，不论有智无智，上中下根，但执持名号，一心不乱，七日乃至一日，即是多善根福德因缘，即蒙弥陀圣众接引，即为十方一切诸佛护念。又彼佛本誓：若有众生，欲生我国，至心信乐，乃至十念，若不生者，不取正觉。是为不思议异方便，唯其异故胜也。所生净土，亦有四种：一曰常寂光土，极果圣人所居，断无明惑尽方得生。二曰实报无障碍土，别圆地住以上菩萨所居，断尘沙惑方得生。三曰方便有余土，四果圣人，及别教三贤菩萨，圆教十信菩萨所居，断见思惑方得生。此三种净土，胜则胜矣，非异方便；盖必断惑乃生，还同竖出三界故也。四曰凡圣同居土，权实圣贤，与博地凡夫共居。惟此净土，仗诸佛摄受力故，不须断惑，兼复带业往生。但惟信愿前导，感应道交，浊障稍轻，苦轮斯脱。而又即此同居安养，竖彻方便、实报、寂光。故上智即能顿净四土，而下愚亦可三界横超；无烦九次第修，不俟三僧祇证。是为不思议异方便，惟其异故胜也。如此最胜独异法门，释迦善逝，殷勤示劝于五竺遐邦；恒沙如来，广舌赞扬于十方刹土，岂欺我哉？又尝起精进七期，作文以示众曰：七日持名，贵在一心不乱，无间无杂，非必以快念多念为胜也；但不缓不急，密密持去，使心中一句佛号，历历分明。著衣吃饭，行住坐卧，一句洪名，绵密不断，如呼吸相似；既不散乱，亦不沉没。如是持名，可谓事上能一心精进者矣。若能体究万法皆如，无有二相；所谓生佛不二、自他不二、因果不二、依正不二、净秽不二、苦乐不二、祈厌不二、取舍不二、菩提烦恼不二、生死涅槃不二，是诸二法，皆同一相，一道清净；不用勉强差排，但自如实体究。体究之极，与自本心，忽然契合，方知著衣吃饭，总是三昧；嬉笑怒骂，无非佛事；一心乱心，终成戏论；二六时中，觅毫发许异相不可得。如是了达，方是真正学道人，一心精进持名也。前一心，似难而易；后一心，似易而难。但能前一心者，往生可必；兼能后一心者，上品可阶。然此两种一心，皆是博地凡夫边事，凡有心者，皆可修学。同堂缁素，各须勤策身心，近则七日内，远则一生中，常作如是信、常修如是行；纵不克证，为因亦强，华宫托品，必不在中下矣。居普仁十三载，至康熙二十一年，七月九日卒，年五十五。时有孙翰者，病死一昼夜复苏。曰：吾为冥司勾摄，系阎罗殿下，黑暗中，忽睹光明烛天，香华布空，阎罗伏地，迎西归大师。问：大师何人？云：截流也。吾以师光所照，遂得放还。同日，有吴氏子病死，踰夕复活，具言所见，亦如翰言。</p>
<p>赞曰：憨山大师，以夙愿未遂，还来度生，示生为截流大师；故于游心宗教之余，即宏扬净土，劝人专信愿以导行，犹是灵峰之旨也。其料拣法门，及一心精进念佛七期规式，竭净宗解行之能事，足为后世之津梁。其西归也，为冥司所敬，事与永明相类；可谓先祖后祖，其揆一也矣。</p>
<p><a name="a14"></a><span style="color:#333399">◎省庵大师传<span lang="EN-US"></span></span></p>
<p>师讳实贤，字思齐，号省庵，常熟时氏子，世业儒。师生即不茹荤，甫总角时，有出尘志。父早丧，母张氏，知其夙具善根，命为释氏子。七岁，礼清凉庵容选和尚为师，聪慧爽朗，经典过目不忘。十五薙染，兼通世典，能诗，善书法。前辈钱玉友、许旸谷，皆执节与交，然未尝顷刻忘生死大事也。性笃孝，母亡，跪佛前讽报恩经七七日；岁时伏腊，必设像修供。他日至普仁寺，见一僧死仆地，师瞿然悟世无常，益加鞭策。年二十四，圆尸罗于昭庆，严习毗尼，不离衣钵；日止一食，胁不帖席，率以为常。庚寅，依渠成法师，听讲法华圆义。谒绍昙法师，听唯识、楞严、止观诸部，昼夜研穷；未三夏，三观十乘之旨，性相之学，靡不通贯；昙师即授记，传灵峰四世，天台正宗焉。甲午，叩灵鹫和尚于祟福，参向上事；四月，恍然契悟，曰：我梦觉矣。自是应机无碍，才辩纵横。鹫欲付以衣拂，弗受辞去；遂禁足于真寂寺，日阅三藏梵筴，夕持西方佛名。三年期满，寺众请讲法华；师升座开演，河悬泉涌，沛然莫御。戊戌首春，止杭之隆兴寺；绍昙法师，命师代讲经律，每击节称善。己亥春，诣四明阿育王山，瞻礼舍利，先后五燃指香供佛；跪佛前发四十八愿，感舍利放光。因作诗云：迦文灭度二千年，舍利于今尚灿然；自庆宿生何善利，得瞻光相塔门前。一颗如珠缀小钟，青黄赤白现何穷；自心还见自心相，不是如来色不同。殿含宝塔塔含空，刹刹尘尘本自融；八万非多一非少，毫端应现宝王宫。医王虽去药还留，惭愧痴儿病未瘳；读罢涅槃遗教品，伤心不觉泪长流。是以每年佛涅槃日，大合缁白，广修供养，讲演弥陀、遗教二经，示是心是佛之旨。三根普摄，法化洋溢；江浙黑白，倾心皈仰。作劝发菩提心文，激厉四众，其言最为痛切，诵者多为泪下。如是者，历有十载；法筵之盛，甲于诸方。又尝应永福、普庆、海云诸禅席；每进院，模范一新，清规肃穆。日讲法华、楞严诸部；执经问义者，翕集座下。未几，退隐杭城仙林寺，不出户庭，力修净业。已酉冬，杭人茅静远、叶升、皇甫子仪、李执玉，监院师省躬、一苇等，请主凤山梵天讲寺。于是屏绝诸缘，纯提净土，结长期，严立规约。昼夜六时，领众行道，互相策励；人皆谓永明再来也。先后主刹十余载，得度弟子，洎乞戒皈依者，凡数百人。间有学诗文者，师痛诫曰：人命在呼吸间，那有闲工夫学世谛文字？稍有错过，便成他世，欲望出离难矣哉！雍正十一年癸丑，腊月佛成道日，谓弟子曰：我于明年四月十四日长往矣。自此掩关寸香斋，限昼夜课佛十万声。明年甲寅四月二日出关。十二告众曰：我十日前，见西方三圣降临虚空，今再见矣，吾其生净土乎。随嘱咐院事，遍辞城中诸外护。侍者以偈请，师书云：身在华中佛现前，佛光乘照紫金莲；心随诸佛往生去，无去来中事宛然。书讫曰：吾十四日定往生矣，尔等为我集众念佛。十三早，断饮食，敛目危坐。五更，具浴更衣，面西趺坐。至巳时，远近毕集，雪涕膜拜曰：愿师住世度人。师复开目曰：吾去即来。生死事大，各自净心念佛可矣。言讫，合掌连称佛名而逝。少顷，玉筋下垂，颜色明润，迄封龛色不变。虞山上首无住师，以是岁腊月八日，奉灵骨，塔于常熟琴川拂水岩之西。乾隆七年，二月十五日，鄮山诸缁素，怀师道行，迎骨去，重建塔于阿育王寺之右；其旧塔，以藏衣钵云。师生于康熙二十五年，八月初八日。示寂于雍正十二年，四月十四日；世寿四十九，僧腊二十五。刻有省庵法师语录一册，略备始终，乃二林彭际清居士重订本，刊板行世。读者得益，妙难尽述。今录其劝发菩提心文，以期阅者，成修净业，同生西方。文云：不肖愚下几夫僧实贤，泣血稽颡，哀告现前大众，及当世净信男女等，唯愿慈悲，少加听察。尝闻入道要门，发心为首；修行急务，立愿居先。愿立则众生可度，心发则佛道堪成。苟不发广大心，立坚固愿，则纵经尘劫，依然还在轮回；虽有修行，总是徒劳辛苦。故华严经云：忘失菩提心，修诸善法，是名魔业。忘失尚尔，况未发乎？故知欲学如来乘，必先具发菩萨愿，不可缓也。然心愿差别，其相乃多；若不指陈，如何趣向？今为大众，略而言之，相有其八。所谓邪、正、真、伪、大、小、偏、圆是也。云何名为邪、正、真、伪、大、小、偏、圆耶？世有行人，一向修行，不究自心，但知外务；或求利养，或好名闻，或贪现世欲乐，或望未来果报。如是发心，名之为邪。既不求利养名闻，又不贪欲乐果报；唯为生死，为菩提。如是发心，名之为正。念念上求佛道，心心下化众生。闻佛道长远，不生退怯；观众生难度，不生厌倦。如登万仞之山，必穷其顶；如上九层之塔，必造其颠。如是发心，名之为真。有罪不忏，有过不除；内浊外清，始勤终怠。虽有好心，多为名利之所夹杂；虽有善法，复为罪业之所染污。如是发心，名之为伪。众生界尽，我愿方尽；菩提道成，我愿方成。如是发心，名之为大。观三界如牢狱，亲生死如怨家；但期自度，不欲度人。如是发心，名之为小。若于心外见有众生，及以佛道，愿度愿成，功勋不忘，知见不泯。如是发心，名之为偏。若知自性是众生，故愿度脱；自性是佛道，故愿成就。不见一法离心别有。以虚空之心，发虚空之愿，行虚空之行，证虚空之果，亦无虚空之相可得。如是发心，名之为圆。知此八种差别，则知审察；知审察，则知去取；知去取，则可发心。云何审察？谓我所发心，于此八中，为邪为正？为真为伪？为大为小？为偏为圆？云何去取？所谓去邪去伪，去小去偏；取正取真，取大取圆。如此发心，方得名为真正发菩提心也。此菩提心，诸善中王；必有因缘，方得发起。今言因缘，略有十种。何等为十？一者、念佛重恩故，二者、念父母恩故，三者、念师长恩故，四者、念施主恩故，五者、念众生恩故，六者、念生死苦故，七者、尊重己灵故，八者、忏悔业障故，九者、求生净土故，十者、为令正法得久住故。云何念佛重恩？谓我释迦如来，最初发心，为我等故，行菩萨道，经无量劫，备受诸苦。我造业时，佛则哀怜，方便教化；而我愚痴，不知信受！我堕地狱，佛复悲痛，欲代我苦；而我业重，不能救拔！我生人道，佛以方便，令种善根；世世生生，随逐于我，心无暂舍。佛初出世，我尚沉沦；今得人身，佛已灭度。何罪而生末法？何福而预出家？何障而不见金身？何幸而躬逢舍利？如是思惟：向使不种善根，何以得闻佛法？不闻佛法，焉知常受佛恩？此恩此德，邱山难喻！自非发广大心，行菩萨道，建立佛法，救度众生；纵使粉骨碎身，岂能酬答？是为发菩提心第一因缘也。云何念父母恩？哀哀父母，生我劬劳！十月三年，怀胎乳哺；推干去湿，咽苦吐甘，才得成人；指望绍继门风，供承祭祀。今我等既已出家，滥称释子，忝号沙门；甘旨不供，祭扫不给；生不能养其口体，死不能导其神灵。于世间则为大损，于出世又无实益；两途既失，重罪难逃。如是思惟，唯有百劫千生，常行佛道；十方三世，普度众生。则不唯一生父母，生生父母俱蒙拔济；不唯一人父母，人人父母尽可超升。是为发菩提心第二因缘也。云何念师长恩？父母虽能生育我身，若无世间师长，则不知礼义；若无出世师长，则不解佛法。不知礼义，则同于异类；不解佛法，则何异俗人？今我等粗知礼义，略解佛法，袈裟被体，戒品沾身；此之重恩，从师长得。若求小果，仅能自利；今为大乘，普愿利人，则世出世间二种师长，俱蒙利益。是为发菩提心第三因缘也。云何念施主恩？谓我等今者日用所资，并非已有；三时粥饭、四季衣裳、疾病所须、身口所费，此皆出自他力，将为我用。彼则竭力躬耕，尚难糊口；我则安坐受食，犹不称心。彼则纺织不已，犹自艰难；我则衣服有余，宁不爱惜。彼则荜门蓬户，扰攘终身；我则广宇闲庭，优游卒岁。以彼劳而供我逸，于心安乎？将他利而润己身，于理顺乎？自非悲智双运，福慧二严，檀信沾恩，众生受赐，则粒米寸丝，酬偿有分，恶报难逃。是为发菩提心第四因缘也。云何念众生恩？谓我与众生，从旷劫来，世世生生，互为父母，彼此有恩；今虽隔世昏迷，互不相识，以理推之，岂无报效？今之披毛戴角，安知非昔为其子乎？今之蠕动蜎飞，安知不曾为我父乎？每见幼离父母，长而容貌都忘；何况宿世亲缘，今则张王难记！彼其号呼于地狱之下，宛转于饿鬼之中，苦痛谁知？饥虚安诉？我虽不见不闻，彼必求拯求济。非经不能陈此事，非佛不能道此言；彼邪见人，何足以知此？是故菩萨观于蝼蚁，皆是过去父母、未来诸佛；常思利益，念报其恩。是为发菩提心第五因缘也。云何念生死苦？谓我与众生，从旷劫来，常在生死，未得解脱；人间天上，此界他方，出没万端，升沉片刻。俄焉而天，俄焉而人，俄焉而地狱、畜生、饿鬼。黑门朝出而暮还，铁窟暂离而又入。登刀山也，则举体无完肤；攀剑树也，则方寸皆割裂。热铁不除饥，吞之则肝肠尽烂；烊铜难疗渴，饮之则骨肉都糜。利锯解之，则断而复续；巧风吹之，则死已还生。猛火城中，忍听叫嗥之惨；煎熬盘里，但闻苦痛之声。冰冻始凝，则状似青莲棻结；血肉既裂，则身如红蕅华开。一夜死生，地下每经万遍；一朝苦痛，人间已过百年。频烦狱卒疲劳，谁信阎翁教诫？受时知苦，虽悔恨以何追？脱已还忘，其作业也如故！鞭驴出血，谁知吾母之悲？牵豕就屠，焉识乃翁之痛？食其子而不知，文王尚尔；啖其亲而未识，凡类皆然！当年恩爱，今作怨家；昔日寇仇，今成骨肉。昔为母而今为妇，旧是翁而新作夫。宿命知之，则可羞可耻！天眼视之，则可笑可怜！粪秽丛中，十月包藏难过；脓血道里，一时倒下可怜。少也何知，东西莫辨；长而有识，贪欲便生。须臾而老病相寻，迅速而无常又至！风火交煎，神识于中溃乱；精血既竭，皮肉自外干枯。无一毛而不被针钻，有一窍而皆从刀割。龟之将烹，其脱壳也犹易；神之欲谢，其去体也倍难。心无常主，类商贾而处处奔驰；身无定形，似房屋而频频迁徙。大千尘点，难穷往返之身；四海波涛，孰计别离之泪！峨峨积骨，过彼祟山；莽莽横尸，多于大地！向使不闻佛语，此事谁见谁闻？未睹佛经，此理焉知焉觉？其或依前贪恋，仍旧痴迷；只恐万劫千生，一错百错。人身难得而易失，良时易往而难追。道路冥冥，别离长久；三途恶报，还自受之。痛不可言，谁当相代？兴言及此，能不寒心？是故宜应，断生死流，出爱欲海；自他兼济，彼岸同登。旷劫殊勋，在此一举。是为发菩提心第六因缘也。云何尊重己灵？谓我现前一心，直下与释迦如来无二无别。云何世尊无量劫来，早成正觉；而我等昏迷颠倒，尚做凡夫？又我世尊，则具有无量神通智慧，功德庄严；而我等则但有无量业系烦恼，生死缠缚？心性是一，迷悟天渊；静言思之，岂不可耻？譬如无价宝珠，没在淤泥，视同瓦砾，不加爱重，是故宜应以无量善法，对治烦恼；修德有功，则性德方显。如珠被濯，悬在高幢，洞达光明，映蔽一切；可谓不孤佛化，不负己灵。是为发菩提心第七因缘也。云何忏悔业障？经言：犯一吉罗，如四天王寿，五百岁，堕泥犁中。吉罗小罪，尚获此报，何况重罪，其报难言。今我等日用之中，一举一动，恒违戒律；一餐一水，频犯尸罗。一日所犯，亦应无量，何况终身历劫，所起之罪，更不可言矣！且以五戒言之，十人九犯，少露多藏。五戒名为优婆塞戒，尚不具足，何况沙弥、比丘、菩萨等戒，又不必言矣。问其名，则曰：我比丘也。问其实，则尚不足为优婆塞也，岂不可愧哉？当知佛戒不受则已，受则不可毁犯；不犯则已，犯则终必堕落。若非自愍愍他，自伤伤他，身口并切，声泪俱下，普与众生，求哀忏悔，则千生万劫，恶报难逃。是为发菩提心第八因缘也。云何求生净土？谓在此土修行，其进道也难；彼土往生，其成佛也易。易故一生可致，难故累劫未成。是以往圣前贤，人人趣向；千经万论，处处指归；末世修行，无越于此。然经称少善不生，多福乃致。言多福，则莫若执持名号；言多善，则莫若发广大心。是以暂持圣号，胜于布施百年；一发大心，超过修行历劫。盖念佛本期作佛，大心不发，则虽念奚为？发心原为修行，净土不生，则虽发易退。是则下菩提种，耕以念佛之犁，道果自然增长；乘大愿船，入于净土之海，西方决定往生。是为发菩提心第九因缘也。云何令正法久住？谓我世尊，无量劫来，为我等故，修菩提道；难行能行，难忍能忍；因圆果满，遂致成佛。既成佛已，化缘周讫，入于涅槃。正法像法，皆已灭尽；仅存末法，有教无人。邪芷不分，是非莫辨；竞争人我，尽逐利名。举目滔滔，天下皆是。不知佛是何人，法是何义，僧是何名。衰残至此，殆不忍言！每一思及，不觉泪下！我为佛子，不能报恩；内无益于己，外无益于人；生无益于时，死无益于后。天虽高不能覆我，地虽厚不能载我。极重罪人，非我而谁？由是痛不可忍，计无所出；顿忘鄙陋，忽发大心。虽不能挽回末运于此时，决当图护持正法于来世！是故偕诸善友，同到道场，述为忏摩，建玆法会。发四十八之大愿，愿愿度生；期百千劫之深心，心心作佛。从于今日，尽未来际，毕此一形，誓归安养。既登九品，回入娑婆；俾得佛日重辉，法门再阐。僧海澄清于此界，人民被化于东方；劫运为之更延，正法得以久住。此则区区真实苦心，是为发菩提心第十因缘也。如是十缘备识，八法周知，则趣向有门，开发有地。相与得此人身，居于华夏；六根无恙，四大轻安；具有信心，幸无魔障。况今我等，又得出家、又受具戒、又遇道场、又闻佛法、又瞻舍利、又修忏法、又值善友、又具胜缘，不于今日发此大心，更待何日？唯愿大众，愍我愚诚，怜我苦志，同立此愿，同发是心！未发者今发，已发者增长，已增长者今令相续。勿畏难而退怯，勿视易而轻浮；勿欲速而不久长，勿懈怠而无勇猛；勿萎靡而不振起，勿因循而更期待；勿因愚钝而一向无心，勿以根浅而自鄙无分。譬诸种树，种久则根浅而日深；又如磨刀，磨久则刀钝而成利。岂可因浅勿种，任其自枯？因钝弗磨，置之无用？又若以修行为苦，则不知懈怠尤苦。修行则勤劳暂时，安乐永劫；懈怠则偷安一世，受苦多生。况乎以净土为舟航，则何愁退转？又得无生为忍力，则何虑艰难？当知地狱罪人，尚发菩提于往劫；岂可人伦佛子，不立大愿于今生？无始昏迷，往者既不可谏；而今觉悟，将来犹尚可追。然迷而未悟，固可哀怜；苟知而不行，尤为痛惜！若惧地狱之苦，则精进自生；若念无常之速，则懈怠不起。又须以佛法为鞭策，善友为提携；造次弗离，终身依赖，则无退失之虞也。勿言一念轻微，勿谓虚愿无益；心真则事实，愿广则行深。虚空非大，心王为大；金刚非坚，愿力最坚。大众诚能不弃我语，则菩提眷属，从此联姻；莲社宗盟，自今缔好。所愿同生净土、同见弥陀、同化众生、同成正觉。则安知未来三十二相、百福庄严，不从今日发心立愿而始也。愿与大众共勉之，则幸甚！</p>
<p>赞曰：师于普仁遇警，而发心离俗，殆与祖师有因缘乎。礼舍利而悲世尊之不遇，讲弥陀而庆彼佛之现存；于是著文劝进，结期精修。自行化他，净风广扇；临终西归，瑞相昭然。师有语录行世，诵其文而不发心念佛者，未之有也。</p>
<p><a name="a15"></a><span style="color:#333399">◎彻悟大师传<span lang="EN-US"></span></span></p>
<p>师讳际醒，字彻悟，一字讷堂，又号梦东，京东丰润县人。俗姓马，父讳万璋，母高氏。师幼而颖异，长喜读书，经史群籍，靡弗采览。二十二岁，因大病，悟幻质无常，发出世志。病已，至房山县投三圣庵，荣池老宿薙发。越明年，诣岫云寺恒实律师圆具。次年，闻香界寺隆一法师，开演圆觉，师预会焉。晨夕研诘，精求奥义，遂悟圆觉全经大旨。复依增寿寺慧岸法师，听讲相宗，妙得其要。后历心华寺遍空法师座下，听法华、楞严、金刚等经，圆解顿开；于性相二宗，三观十乘之旨，了无滞碍。乾隆三十三年冬，参广通粹如纯翁，明向上事；师资道合，乃印心焉；是为临济三十六世，磬山七世也。三十八年，粹翁迁主万寿寺，师继席广通，率众参禅，策励后学，津津不倦，十四年如一日；声驰南北，宗风大振。每忆永明延寿禅师，乃禅门宗匠，尚归心净土，日课十万弥陀，期生安养；况今末代，尤宜遵承。遂栖心净土，主张莲宗；数十年来，所有积稿，一旦付之丙丁，不存一矣。于是辍参念佛，纯提净土，而禅者愿随者颇伙；日限尺香晤客，过此惟礼拜持念而已。五十七年，迁觉生寺，住持八年，百废尽举。于净业堂外，别立三堂，曰涅槃，曰安养，曰学士；俾老病者有所依托，初学便于诵习。师于禅净宗旨，皆深造其精奥；律己甚严，望人甚切。开导说法，如瓶泻云兴；与众精修，莲风大扇。迩遐仰化，道俗归心；当时法门，为第一人。嘉庆五年，退居红螺山资福寺，以期终岁；衲子依恋追随者甚众。师为法为人，心终无厌，遂复留众，俄成丛席；担柴运水，泥壁补屋，一饮一餐，与众共之。师尝示众念佛语云：吾人现前一念之心，全真成妄，全妄即真；终日不变，终日随缘。夫不随佛界之缘而念佛，便念九界；不念三乘，便念六凡；不念人天，便念三途；不念鬼畜，便念地狱。以凡在有心，不能无念。以无念心体，唯佛独证；自等觉已还，皆悉有念。凡起一念，必落十界，更无有念出十界外，以十法界更无外故。每起一念，为一受生之缘，果知此理而不念佛者，未之有也。若此心，能与平等大慈大悲，依正功德，以及万德洪名相应，即念佛法界也；能与菩提心，六度万行相应，即念菩萨法界也；以无我心，与十二因缘相应，即念缘觉法界也；以无我心，观察四谛，即念声闻法界也；或与四禅八定，以及上品十善相应，即念天法界也；若与五戒相应，即念人法界也；若修戒善等法，兼怀嗔慢胜负之心，即落修罗法界；若以缓软心，念下品十恶，即堕畜生法界；或以缓急相半心，与中品十恶相应，便堕饿鬼法界；若以猛炽心，与上品十恶相应，即堕地狱法界也。十恶者，即杀、盗、淫、妄言、绮语、恶口、两舌、贪、嗔、邪见是；反此，则为十善。当密自检点，日用所起之念，与何界相应者多，与何界相应者猛，则他日安身立命之处，不劳更问人矣！又曰：真为生死，发菩提心；以深信愿，持佛名号。十六字，为念佛法门一大纲宗。若真为生死之心不发，一切开示，皆为戏论。世间一切重苦，无过生死。生死不了，生死死生，生生死死。出一胞胎，入一胞胎；舍一皮袋，取一皮袋，苦已不堪。况轮回未出，难免堕落。猪胞胎、狗胞胎，何所不钻？驴皮袋、马皮袋，何所不取？此个人身，最为难得，最易打失；一念之差，便入恶趣。三途易入而难出，地狱时长而苦重。七佛以来，犹为蚁子；八万劫后，未脱鸽身。畜道时长已极，鬼狱时长尤倍。久经长劫，何了何休？万苦交煎，无归无救！每一言之，衣毛卓竖；时一念及，五内如焚。是故即今痛念生死，如丧考妣，如救头然也。然我有生死，我求出离；而一切众生皆在生死，皆应出离。彼等与我，本同一体，皆是多生父母，未来诸佛；若不念普度，唯求自利，则于理有所亏，心有未安。况大心不发，则外不能感通诸佛，内不能契合本性；上不能圆成佛道，下不能广利群生。无始恩爱，何以解脱？无始怨愆，何以解释？积劫罪业，难以忏除；积劫善根，难以成就。随所修行，多诸障缘；纵有所成，终堕偏小。故须称性发大菩提心也。然大心既发，应修大行。而于一切行门之中，求其最易下手，最易成就，至极稳当，至极圆顿者，则无如以深信愿，持佛名号矣。所谓深信者，释迦如来梵音声相，决无诳语；弥陀世尊大慈悲心，决无虚愿。且以念佛求生之因，必感见佛往生之果；如种瓜得瓜，种豆得豆；响必应声，影必随形；因不虚弃，果无浪得。此可不待问佛而能自信者也。况吾人现在一念心性，全真成妄，全妄即真；终日随缘，终日不变。横遍竖穷，当体无外；弥陀净土，总在其中。以我具佛之心，念我心具之佛，岂我心具之佛，而不应我具佛之心耶？往生传载，临终瑞相，班班列列，岂欺我哉？如此信已，愿乐自切。以彼土之乐，回观娑婆之苦，厌离自深；如离厕坑，如出牢狱。以娑婆之苦，遥观彼土之乐，欣乐自切；如归故乡，如奔宝所。总之如渴思饮，如饥思食，如病苦之思良药，如婴儿之思慈母，如避怨家之持刀相迫，如堕水火而急求救援。果能如此恳切，一切境缘莫能引转矣。然后以此信愿之心，执持名号。持一声，是一九莲种子；念一句，是一往生正因。直须心心相续，念念无差；唯专唯勤，无杂无间；愈久愈坚，转持转切；久之久之，自成片段，入一心不乱矣。诚然如此，若不往生者，释迦如来便为诳语，弥陀世尊便为虚愿；有是理乎哉？又曰：吾人生死关头，唯二种力，一者，心绪多端，重处偏坠，此心力也；二者，如人负债，强者先牵，此业力也。业力最大，心力尤大；以业无自性，全依于心。心能造业，心能转业；故心力唯重，业力唯强，乃能牵生。若以重心而修净业，净业则强；心重业强，唯西方是趣，则他日报终命尽，定往西方，不生余处矣。如大树大墙，寻常向西而歪；他日若倒，决不向余处也。何谓重心？我辈修习净业，信贵于深，愿贵于切；以信深愿切故，一切邪说莫能摇惑，一切境缘莫能引转。若正修净业时，倘达摩大师忽现在前，乃曰：吾有直指人心见性成佛之禅，汝但舍置念佛，吾即以此禅授汝。但当向祖师作礼，谓我先已受释迦如来念佛法门，发愿受持，终身不易；祖师虽有深妙禅道，吾则不敢自违本誓也。纵或释迦如来忽尔现身，谓曰：吾先说念佛法门，特一时方便耳；今更有殊胜法门，超于彼者，汝当且置念佛，吾即为说胜法。亦只可向佛稽首陈白：我先禀受世尊净业法门，发愿一息尚存，决不更张；如来虽有胜法，吾则不敢自违本愿也。虽佛祖现身，尚不改其所信，况魔王外道，虚妄邪说，岂足以摇惑之耶？能如是信，其信可谓深矣！若赤热铁轮，旋转顶上，不以此苦，退失往生之愿；若轮王胜妙五欲现前，亦不以此乐，退失往生之愿。此逆顺至极，尚不改所愿；况世间小小逆顺境界，岂能引转哉？能如是愿，其愿可谓切矣！信深、愿切，是谓重心；而修净业，净业必强。心重故，则易纯；业强故，则易熟。极乐净业若熟，娑婆染缘便尽。果得染缘已尽，则临终时，虽欲轮回境界再现在前，亦不可得；果得净业已熟，则临终时，虽欲弥陀净土不现在前，亦不可得。然此信、愿，要在操之有素，临时自不入于歧路。如古德临欲命终，六欲天童，次第接引，皆不去；唯专心待佛。后佛现，乃曰：佛来也！遂合掌而逝。夫临欲命终，四大分张，此何时也？六欲天童，次第接引，此何境也？苟素常信、愿，不到十分坚固，当此时，对此境，而能强作主宰乎？如古德，真可谓千古修净业者之标榜矣！问：诸方皆有净土，何专赞西方，求愿往生耶？答：此非人师意也，乃金口诚言，分明指示故；大乘显密诸经，同指归故；令初心人专注一境，三昧易成故；四十八愿为缘，缘强故；十念为因，因胜故；佛与众生，偏有缘故。此土众生，无论僧俗男女、老幼善恶之人，当其处极顺逆苦乐境缘之时，多必由中而发，冲口而出，念佛一声。然不念佛则已，凡念佛必念阿弥陀佛，此谁使之然？盖众生久蒙佛化，久受佛恩，与佛缘深故也。且此弥陀一经，罗什最初译成，东林远祖，即与一百二十三人，结社念佛。其一百二十三人，以次渐化，临终皆留瑞应；虽鹦鹉八哥念佛，化时皆有瑞相。此非众生与佛缘深，谓之何哉？又无量寿经云：当来经道灭尽，我以愿力，特留此经，更住百年，广度含识。夫不留他经，而独留此经者，岂非以此法门，下手易而摄机普，入道稳而获益速耶？以是而知，其时愈后，此法愈当机矣。一句佛号，不杂异缘；十念功成，顿超多劫。于此不信，真同木石；舍此别修，非狂即痴，复何言哉？又曰：知小而不知大，见近而不见远者，此众生之常分也。如阿弥陀佛，于诸众生，有大恩德，众生不知也。佛于无量劫前，对世自在王佛，普为恶世界苦众生，发四十八种大愿；依愿久经长劫，修菩萨行。舍金轮王位、国城妻子、头目脑髓，不知其几千万亿；此但万行中，内外财布施一行也。如是忍人所不能忍，行人所不能行；圆修万行，力极功纯，严成净土，自致成佛。分身无量，接引众生；方便摄化，令生彼国。然则如为一人，众多亦然；如为众多，一人亦然。若以众多视之，佛则普为一切众生也；若以一人视之，佛则专为我一人也。称性大愿，为我发也；长劫大行，为我修也。四土，为我严净也；三身，为我圆满也。以至头头现身接引，处处显示瑞应，总皆为我也。我造业时，佛则警觉我；我受苦时，佛则拔济我；我皈命时，佛则摄受我；我修行时，佛则加被我。佛之所以种种为我者，不过欲我念佛也，欲我往生也，欲我永脱众苦、广受法乐也，欲我展转化度一切众生，直至一生补佛而后已也。噫！佛之深恩重德，非父母所可比，虽天地不足喻其高厚矣！非闻开示，安知此意？不读佛经，安晓此理？今而后已知之矣，唯有竭力精修，尽报皈诚，拌命念佛而已，复何言哉？师居红螺十年，至嘉庆十五年，二月，诣万寿寺，扫粹祖塔，辞诸山外护。嘱曰：幻缘不久，人世非常，虚生可惜；各宜努力念佛，他年净土好相见也。三月还山，命预办荼毗事物。十月十七日，集众付院务，命弟子松泉，领众住持。诫曰：念佛法门，三根普被，无机不收。吾数年来，与众苦心建此道场，本为接待方来，同修净业。凡吾所立规模，永宜遵守，不得改弦易辙，庶不负老僧与众一片苦心也。临示寂半月前，觉身微疾，命大众助称佛号；见虚空中幢幡无数，自西而来。乃告众曰：净土相现，吾将西归矣。众以住世相劝。师曰：百年如寄，终有所归；吾得臻圣境，汝等当为师幸，何苦留耶？十二月十六日，命监院师贯一，设涅槃斋。十七日申刻告众曰：吾昨已见文殊、观音、势至三大士，今复蒙佛亲垂接引，吾今去矣。众称佛号愈厉。师面西端坐，合掌曰：称一声洪名，见一分相好。遂手结弥陀印，安详而逝。众闻异香浮空。供奉七日，面貌如生，慈和丰满，发白变黑，光润异常。二七入龛，三七荼毗，获舍利百余粒。门弟子遵遗命，请灵骨葬于普同塔内。师生于乾隆六年，十月十四日未时；示寂于嘉庆十五年，十二月十七日申时；世寿七十，僧腊四十九，法腊四十有三。有彻悟禅师语录一册，示禅、教、律，念佛伽陀，行于世。</p>
<p>赞曰：师以宗说兼通，而栖心净域，自行化他，殆永明之俦欤。师有语录，所论净宗法要，事理分明，殊胜希有。其中‘真为生死，发菩提心；以深信愿，持佛名号。’十六字纲宗，要中之要，宜我印祖以之为家法也。又其劝信之文，至谓佛法大海，信为能入；净土一门，信尤为要。以持名念佛，乃诸佛甚深行处；惟除一生所系菩萨，可知少分。自余一切贤圣，但当遵信而已，非其智分之所能知，况下劣凡夫乎？更作十信标语：一、信生必有死，二、信人命无常，三、信轮回路险，四、信苦趣时长，五、信佛语不虚，六、信实有净土，七、信愿生即生，八、信生即不退，九、信一生成佛，十、信法本唯心。然则世之于念佛往生，发生异见诤论者，可以知所反矣。</p>
<p><a name="a16"></a><span style="color:#333399">◎印光大师传<span lang="EN-US"></span></span></p>
<p>师讳圣量，字印光，别号常惭愧僧，陕西郃阳赵氏子。幼随兄读儒书，颇以圣学自任，和韩欧辟佛之议；后病困数载，始悟前非，顿革先心。出世缘熟，年二十一，即投终南山南五台莲华洞寺出家，礼道纯和尚薙染，时清光绪七年辛巳岁也。明年，于陕西兴安县双溪寺，印海定律师座下受具。师生六月即病目，几丧明；后虽愈，而目力已损；稍发红，即不能视物。受具时，以师善书，凡戒期中所有写法事宜，悉令代作；写字过多，目发红如血灌。幸师先于湖北莲华寺充照客时，于晒经次，得读残本龙舒净土文，而知念佛往生净土法门，乃即生了生脱死之要道。因此目病，乃悟身为苦本；即于闲时，专念佛号。夜众睡后，复起坐念佛；即写字时，亦心不离佛；故虽力疾书写，仍能勉强支持。及写事竟，而目亦全愈；由是深解念佛功德不可思议；而自行化他，一以净土为归，即造端于斯也。</p>
<p>师修净土，久而弥笃；闻红螺山资福寺，为专修净土道场，遂于二十六岁（光绪十二年丙戍），辞师前往。是年十月入堂念佛，沐彻祖之遗泽，而净业大进。翌年正月，告暂假朝五台；毕，仍回资福；历任上客堂香灯、寮元等职。三载之中，念佛正行而外，研读大乘经典。由是深入经藏，妙契佛心；径路修行，理事无碍矣。年三十（十六年庚寅），至北京龙泉寺为行堂。三十一（十七年辛卯），住圆广寺。越二年（十九年癸巳），普陀山法雨寺化闻和尚，入都请藏，检阅料理，相助之人；众以师作事精慎，进之。化老见师道行超卓，及南归，即请伴行，安单寺之藏经楼。寺众见师励志精修，咸深钦佩，而师俨然不自足也。二十三年丁酉夏，寺众一再坚请讲经；辞不获已，乃为讲弥陀便蒙钞一座。毕，即于珠宝殿侧闭关，两期六载，而学行倍进。出关后由了余和尚，与真达等，特创为莲篷供养，与谛闲法师先后居之。未几，仍迎归法雨。年四十四（三十年甲辰），因谛老为温州头陀寺请藏，又请入都，助理一切；事毕南旋，仍住法雨经楼。师出家三十余年，终清之世，始终韬晦，不喜与人往来，亦不愿人知其名字，以期昼夜弥陀，早证念佛三昧。</p>
<p>然鼓钟于宫，声闻于外；德厚流光，终不可掩。民国纪元，师年五十有二；高鹤年居士，乃取师文数篇，刊入上海佛学丛报，署名常惭；人虽不知为谁，而文字般若，已足引发读者善根。逮民六年（五十七岁），徐蔚如居士，得与其友三书，印行，题曰：印光法师信稿。七年（五十八岁），搜得师文二十余篇，印于北京，题曰：印光法师文钞。八年（五十九岁），复搜得师文，再印续编；继合初续为一。九、十两年，复有增益，乃先后铅铸于商务印书馆，木刻于扬州藏经院。十一至十五年间，迭次增广，复于中华书局印行，题曰：增广印光法师文钞。夫文以载道，师之文钞流通，而师之道化，遂滂浃于海内。如净土决疑论、宗教不宜混滥论，及与大兴善寺体安和尚书等，皆言言见谛，字字归宗，上符佛旨，下契生心，发挥禅净奥妙，抉择其间难易，实有发前人未发处。徐氏跋云：大法陵夷，于今为极，不图当世尚有具正知正见如师者；续佛慧命，于是乎在。又云：师之文，盖无一语无来历；深入显出，妙契时机；诚末法中应病良药。可谓善识法要，竭忱倾仰者矣。故当初徐居士特持书奉母，躬诣普陀，竭诚礼觐，恳求摄受，皈依座下；师犹坚持不许，指徐母子往宁波观宗寺皈依谛公。民六年，周孟由兄弟，奉庶祖母登山，再四恳求，必请收为弟子；师观察时机，理难再却，故为各赐法名。此为师许人皈依之始，而文钞亦实为之缘起也。师之为文，不独佛理精邃，即格、致、诚、正、修、齐、治、平，五伦八德等，儒门经世之道，不背乎净业三福者，亦必发挥尽致。文义典雅，所以纸贵洛阳，人争请读。由是而慕师道德，渴望列于门墙之善男信女，日益众多。或航海梯山，而请求摄受；或鸿来雁往，而乞赐法名。此二十余年来，皈依师座之人，实不可以数计；即依奉行，吃素念佛，精修净业，得遂生西之士女，亦难枚举。然则师之以文字摄化众生，利益世间，有不可思议者矣。</p>
<p>师之耳提面命，开导学人，本诸经论，流自肺腑；不离因果，不涉虚文。应折伏者，禅宿儒魁，或遭呵斥；即达官显宦，绝无假借。应摄受者，后生末学，未尝拒却；纵农夫仆妇，亦与优容。一种平怀，三根普利；情无适莫，唯理是依。但念时当叔季，世风日下，非提倡因果报应，不足以挽颓风而正人心；人根陋劣，非实行信愿念佛，决不能了生死而出轮回。故不拘贵贱贤愚，男女老幼，凡有请益，必以诸恶莫作，众善奉行，因果报应，生死轮回之实事实理，谆谆启迪，今人深生憬悟，以立为人处世之根基；进以真为生死，发菩提心，信愿念佛，求生西方之坦途要道，教人切实奉行，以作超凡入圣之捷径。虽深通宗教，从不谈玄说妙，必使人人皆知而能行，闻者悉皆当下受益。此即莲池大师，论辩融老人之言曰：此老可敬处，正在此耳。因师平实无奇，言行合一，所以真修实践之士，咸乐亲近；致使叩关问道者，亦多难胜数。且师以法为重，以道为尊，名闻利养，不介于怀。民十一年（六十二岁），定海县陶在东知事，会稽道黄涵之道尹，汇师道行，呈请大总统徐，题赐悟彻圆明匾额一方，赍送普陀，香花供养，极盛一时；缁素欣羡，师则若罔闻知。有叩之者，答以虚空楼阁，自无实德，惭愧不已，荣从何来等语。当今竞尚浮夸之私，而澹泊如师，实足挽既倒之狂澜，作中流之砥柱。若道若俗，获益良多。</p>
<p>师俭以自奉，厚以待人。凡善信男女，供养香敬，悉皆代人广种福田，用于流通经籍，与救济饥贫；但权衡轻重，先其所急，而为措施。如民十五年（六十六岁），长安被困，解围后，即以印文钞之款，急拨三千圆，托人速汇赈济。凡闻何方被灾告急，必尽力提倡捐助，以期救援。二十四年（七十五岁），陕省大旱，得王幼农居士函告，即取存折，令人速汇一千圆助急赈。汇后，令德森查帐，折中所存，仅百余圆；而报国寺一切需用，全赖维持，亦不介意。二十五年（七十六岁），应上海护国息灾法会说法时，闻绥远灾情严重，即对众发表，以当时一千余人，皈依求戒等香敬，计洋二千九百余圆，尽数捐去；再自拨原存印书之款一千圆为倡。及回苏，众在车站迎接，请师上灵岩一观近年景象；犹急往报国，取折饬汇讫，而后伴众登山。师之导众救灾，己饥己溺之深心，类皆如是。魏梅荪、王幼农等居士，在南京三汊河，发起创办法云寺放生念佛道场，请师参加，并订定寺规。继由任心白居士，商请上海冯梦华、王一亭、姚文敷、关絧之、黄涵之等诸大居士，开办佛教慈幼院；于其间，一一皆仗师之德望，启人信仰，而得成就。且对慈幼院之教养赤贫子弟，师益极力助成；其中经费，由师劝募，及自捐者，为数颇钜。即上海市佛教会所办慈幼院，师亦力为赞勷。至其法施，则自印送安士全书以来，及创办弘化社。二十余年，所印各书，不下四五百万部，佛像亦在百万余帧；法化之弘，亦复滂溥中外。综观师之一言一行，无非代佛宣化，以期挽救世道人心，俾贤才辈出，福国利民。而其自奉，食唯充饥，不求适口；衣取御寒，厌弃美丽。有供养珍美衣食，非却而不受，即转锡他人；若普通物品，辄令持交库房，俾大众共享，决不自用。此虽细行，亦足为末世佛子矜式者也。</p>
<p>师之维护法门，功难思议。其最重要者，若前次欧战时，政府有移德侨驻普陀之议；师恐有碍大众清修，特函嘱陈锡周居士，转托要人疏通，其事遂寝。民十一年（六十二岁），江苏义务教育期成会会长等，呈准省府借寺庙作校舍；定海知事陶在东，函师挽救。师即函请王幼农、魏梅荪二居士设法，并令妙莲和尚奔走，遂蒙当局明令保护。十六年（六十七岁），政局初更，寺产毫无保障，几伏灭教之祸，而普陀首当其冲；由师舍命力争，始得苟延残喘。及某君长内政，数提庙产兴学之议，竟致举国缁素，惊惶无措；幸师与谛老在申，得集热心护法诸居士计议，先疏通某君，次派代表请愿，而议未实行。逮某君将退，又颁驱僧夺产条例，期次第剥夺，以达灭教目的；幸条例公布，某即交卸。得赵次陇部长接篆，师特函呈设法，遂无形取销。继嘱焦易堂居士等，鼎力斡旋，始将条例修正，僧侣得以苟安。二十二、三年（七十三、四岁），安徽阜阳古刹资福寺，唐尉迟敬德造供三佛存焉，全寺为学校占据；山西五台碧山寺广济茅篷，横遭卮运，两皆涉讼官厅。当道偏听一面之辞，二寺几将废灭。各得师一函，忽转视听；广济因此立定真正十方，永远安心办道之基础；资福亦从兹保全，渐次中兴。二十四年（七十五岁），全国教育会议，某教厅长，提议全国寺产作教育基金，全国寺庙改为学校。议决，呈请内政部、大学院备案。报端揭载，群为震惊。时由佛教会理事长圆瑛法师，及常务理事大悲、明道诸师，关、黄、屈等诸居士，同至报国叩关请示。师以卫教相勉，及示办法。返沪开会，公举代表，入都请愿。仗师光照，教难解除。江西庙产，自二十二至二十五（七十六岁）四年之内，发生三次大风波，几有灭尽无遗之势。虽由德森历年呼吁，力竭声嘶；中国佛教会，亦多次设法；终得师之慈光加被，感动诸大护法，群起营救，一一达到美满结果，仍保安全。此其荦荦大者。其他小节，于一函或数言之下，消除劫难，解释祸胎，则随时随处，所在有之，不胜枚举。非师之道德，足以上感龙天，下孚群情，乌能至此。</p>
<p>师之无缘慈悲，化及囹圄，及与异类。民十一、二年，应定海县陶知事请，物色讲师，至监狱宣讲，乃推智德法师应聘。师令宣讲安士全书等，关于因果报应，净土法门各要旨，狱囚亦多受感化。及沪上王一亭、沈惺叔等居士，发起江苏监狱感化会，聘师为名誉会长。讲师邓朴君、戚则周、乔恂如等居士，皆师之皈依弟子。由师示以心佛众生，三无差别，及注重因果，提倡净土，为讲演之要目。而狱官监犯，因之改过迁善，归心大法，吃素念佛者，亦大有其人。其于异类也。十九年（七十岁）二月，师由申太平，赴苏报国，铺盖衣箱，附来臭虱极多。孳生之蕃，致关房会客聪口，与外之几上，夏秋之间，均常见臭虱往来。有弟子念师年老，不堪其扰，屡请入内代为收抬，师皆峻拒不许。且云：此只怪自己无道德。古高僧，不耐臭虱之扰，乃告之曰：畜生，你来打差，当迁你单。虱即相率而去。吾今修持不力，无此感应，夫复何言？泰然处之，终不介意。至二十二年（七十三岁），臭虱忽然绝迹，师亦不对人言。时近端午，德森念及问师。答云：没有了。森以为师年老眼花，故一再坚请入内检查，确已净尽，了无踪迹，殆亦为师迁单去矣。师在关净课外，常持大悲咒加持水米，以赐诸医束手之危病者，辄见奇效。一日报国藏经楼，发现无数白蚁。师在山闻之，赐大悲水令洒之，白蚁亦从此绝迹。此为二十七年夏事也。师之法力神应，类多如此。</p>
<p>师固不喜眷属，故无出家剃徒；然渴仰亲近，迭承训诲，深沾法益，在家二众，不可胜数。其出家缁侣，除与谛老法师为最相契之莲友外，而久承摄受，饱餐法乳，仍承以莲友相待者，过去，则有了余和尚；现在，尚有了清和尚，及真达二人。确居学人之列者，已故，则有圆光、康泽、慧近、明道诸师；现在，尚有妙莲、心净二和尚，及莲因、明西二师，与妙真、了然、德森等，暨现在灵岩、报国二寺诸师。此乃专指常久亲近，屡蒙教导提携，沐恩戴德，有逾剃度恩师者。若随缘请益，通函问道，及读师之文钞，与流通各书，而沐法泽者，盖亦不可胜举。然则师虽不收徒弟，而中外真正佛子，实多数赖以为师。师又宿誓不作寺庙主。自客居法雨，二十余年，晦迹精修，绝少他往。自民国七年，印安士全书以来，迭因事至沪，苦乏安居之所。真达于民十一年，翻造太平寺时，为师特辟净室一间；从此来沪，卓锡太平。而力护法门诸君子，如南京魏梅荪、西安王幼农、维扬王慧常、江西许止净、嘉兴范古农、沪上冯梦华、施省之、王一亭、闻兰亭、朱子桥、屈文六、黄涵之、关絅之等诸居士，或因私人问道，或因社会慈善，有所咨询，亦时莅太平，向师请益。至各方投函者，更仆难胜数。则太平兰若，名传遐迩，亦自师显。至民十七年（六十八岁），师因厌交通太便，信札太多，人事太繁，急欲觅地归隐。真达乃与关絅之、沈惺叔、赵云韶诸大居士商；三居士遂将苏州报国寺，举以供养。即由弘伞、明道二人，前往接管；真达以数千圆修茸。故十八年，师离山在沪，校印各书，急欲结束归隐。时有广东弟子黄筱伟居士等数人，建筑精舍，决欲迎师赴香港；师已允往。真达乃以江浙佛地，信众尤多，一再坚留。终以法缘所在，遂于十九年（七十岁）二月往苏，即就报国掩关。先是木渎灵岩，真达请示于师，立为十方专修净业道场；一切规约章程，悉秉师志而定。三四年来，以旧堂狭隘，不能容众，正在设法改建堂寮，从事刷新；适师至苏，与灵岩咫尺，内外施设，请益多缘。而仰承指导，日就振兴。灵岩迄今，推为我国净土宗第二道场者，岂偶然哉？师在关中，佛课余暇，圆成普陀、清凉、峨眉、九华各志之修辑；及函复弟子学人问法。今四山志，已早出版流通；函答诸文，亦已有文钞续编印行，多为师至苏以后之所赐者。可谓恒顺众生，无有疲厌者矣。逮二十六年（七十七岁）冬，为时局所迫，苏垣势不可住；不得已，顺妙真等请，移锡灵岩。安居才三载，孰料智积菩萨显圣之刹，竟为我师示寂归真之地耶。</p>
<p>师之示寂也，预知时至。二十九年春，复章缘净居士书，有云：今已八十，朝不保夕。又云：光将死之人，岂可留此规矩？逮冬十月二十七日，略示微疾。至二十八日午后一时，即命召集在山全体职事，及居士等，至关房会谈。告众曰：灵岩住持，未可久悬。即命妙真任之，众表赞同。乃詹十一月初九日为升座之期。师云：太迟。改选初四，亦云：迟了。后择初一，即点首曰：可矣。旋对众开示本寺沿革，达两小时余。后虽精神渐弱，仍与真达等，时商各事，恬适如常，无诸病态。初三晚，仍进稀粥许。食毕，语真达等云：净土法门，别无奇特，但要恳切至诚，无不蒙佛接引，带业往生。此后精神逐渐疲惫，体温降低。初四早一时半，由床上起坐云：念佛见佛，决定生西。言讫，即大声念佛。二时十五分，索水洗手毕，起立云：蒙阿弥陀佛接引，我要去了！大家要念佛！要发愿！要生西方！说竟，即移坐椅上，面西端身正坐。三时许，妙真至，承嘱咻云：汝要维持道场，弘扬净土，不要学大派头！后不复语，只唇动念佛。延近五时，在大众念佛声中，安详西逝。按数日之间，一切安排，如急促妙真实任住持等，虽不明言所以，确是预知时至之作略。身无一切病苦卮难，心无一切贪恋迷惑，诸根悦豫，正念分明，舍报安详，如入禅定。观师之一生自行化他，及临终瑞相，往生莲品，当然不在中下。师生于清咸丰十一年辛酉，十二月十二日辰时；寂于民国二十九年庚辰，十一月初四日卯时；世寿八十，僧腊六十。灵岩赖师以中兴，而得师示现生西模范，时节因缘，有不可得而思议者矣。翌年辛巳，二月十五佛涅槃日，适师西逝百日之期，举火荼毗，灵骨坚白异常。舍利累累，群弟子，分请供养。成都、无锡多处，均特造舍利塔，以各供一方善信瞻礼。举国缁素，特组永久纪念会，以期继志述事。由纪念会，产生建塔委员会，公议，奉灵骨与舍利，即建塔淤灵岩山石鼓之东南。奈因时局关系，今仍未遂所愿，尚待时节因缘耳。</p>
<p>赞曰：乘愿示现，盛德巍巍！运四无量心，饶益诸有情。其教人一以净业三福为归。煌煌文钞，辞致恳恻；敦重人乘，妙契时机。惟期真实受用，不务高谈玄妙。钳锤所在，折摄兼施；行化之广，晚世所希。受教往生净土者，为数无量。一期垂迹，懿欤盛矣！</p>
<p><a name="a17"></a><span style="color:#333399">莲宗正范后跋<span lang="EN-US"></span></span></p>
<p>念佛求生西方之净土法门，阿弥陀佛之所建立，释迦世尊之所宣扬，十方诸佛同声称赞；因其仗佛慈力，三根普被，利钝全收。释尊宣说，即自叹为希有难信；历代祖师，特地指出殊胜超绝。信受奉行者，是男是女总堪修，若智若愚皆有分；不断惑业，得预圣流；即此一生，便登不退。较之一切禅教律密，必须专仗自力，断惑证真，方出生死之通途法门，其难易奚啻天渊。由斯胜异方便，故得千经万论，处处指归；往圣前贤，人人趣向。其修因克果，同登彼岸者，具载往生集、净土圣贤录等书，仍不外纪其恒河沙数之万一也。就中不拣禅教律密，僧俗智愚，老幼男女，下而至于鹦鹉八哥，凡修净业之因，俱得往生之果。所以传承次序，自与其他诸宗迥别。寄东居士发刊序云，故凡往生集之所载，净土圣贤录之所传者，实皆为净土之师若弟也。诚然诚然！</p>
<p>宋有石芝晓师，初集莲宗七祖传。厥后继续推崇，虽不一致，而普通净侣，不知净土法门之传承证信，特别公而且广者，终不免仍以其他各宗传承相比例。我依止师</p>
<p>印公老人，虽宗说兼通，门门畅达；而其一生自行化他之旨趣，单提净土，为晚近中兴莲宗之杰出高僧。薄海内外，修净之士，不拘及门与否，人人尊祟，实非吾人之私意。故一旦西归，无间遐迩，异口同音，一致推为莲宗十三祖。香港方养秋居士，即汇法币一千圆来，嘱将老人行业记，加于莲宗正传之后，重刊流通。而陈海量居士，据理力陈，谓昙鸾、道绰、传灯三大师，大有功于净土，务乞依次加入。德森心识暗钝，一向人云亦云，尚愧无力追随，从不知有何建白。详观三大师修因克果之实际，且觉确有加入之必要；净宗行者，亦多数赞同；但有稍碍前人之规定，自难求人无间言。因已早收方居士之汇款，而方居士现已生西，则此事不能不办。缘此几经商量，仍由陈居士主编，易名莲宗正范，与以前正传，别为两书，以避抵触前人规定之嫌。复因森终日忙碌，无暇理及，又阁二年。近乃急思摆脱，对此非了不可之手续，自不容再有延缓。所幸以前收入，纸已备好；目下所需之排印装订等费，共计十五六万圆，又得陶希泉、牛敬亭、余墀敬、宣望屺、郑柏候等诸居士，及其他许多居士，或自捐，或代募，合力助成。即今各书排版将竣，陈子嘱森须赘数言，因述经过，跋于书后。深望本书十六尊者之言教，遍传遐迩；普令含识，信受奉行；则三藏十二部之法益，亦即因之普及矣！</p>
<p>佛历二千九百七十一年观音大士成道日苦恼比丘德森谨跋</p>
<p>莲宗正范终</p>
