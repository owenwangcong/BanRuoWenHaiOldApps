<p align="center" style="text-align:center"><b><span style="font-size:36.0pt;color:#FF6600">佛教各宗大意一辑第一种<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">—俱舍宗大意</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">黄忏华居士编述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">第一篇 绪论</a></span></p>
<p align="center" style="text-align:center"><span lang="EN-US"><a href="#a02">第二篇 诸法概论</a></span></p>
<p align="center" style="text-align:center"><span lang="EN-US"><a href="#a03">第三篇 因果论</a></span></p>
<p align="center" style="text-align:center"><span lang="EN-US"><a href="#a04">第四篇 有漏因果</a></span></p>
<p align="center" style="text-align:center"><span lang="EN-US"><a href="#a05">第五篇 无漏因果</a></span></p>
<p align="center" style="text-align:center"><span lang="EN-US"><a href="#a06">第六篇 无我略说</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">俱舍宗大意<span lang="EN-US"></span></span></p>
<p><font color="#333399">第一篇<span>&nbsp; </span>绪论</font></p>
<p><font color="#333399">第一章<span>&nbsp; </span>此宗之名称及其略史</font></p>
<p>俱舍者，世亲论师所造论名，此依俱舍立宗，故名。佛世尊灭后一百年间，法海清净一味，人无乖竞，法无异说。圆满百年已，有大天论师，作五事颂，立新义。佛法大众，（龙象边鄙多闻大德四众，）共议所成立，或朋其说，或翻之，斗诤纷然，遂分二部，一大众部，二上座部。从此二部，更生支派，展转流出十有八部，本末合称二十部执。于中有曰说一切有，佛灭后三百年初，从上座流出。此部先弘对法，后宏经律。四百年出，说一切有复出一部，名经量部。此部唯依经为正量，不依律及对法。三百年末，迦多衍尼子论师，集初期有不论六足论义，造发智论，组织有部之教义。四百年初，有部诸论师，造大毗婆沙论，广释发智，大成有部之教义。婆沙出后，有部宗徒，嫌其太博，撮录其要义缀为专书者层出，就中最简明而得要者，五百年中法胜论师之阿毗昙心论，以心论太略，造杂阿毗昙心论增补之。九百年顷，世亲论师出世，初于有部出家，受持有部三藏，后学经部，见其当理，增订杂心，造俱舍论，述一切有义，时以经部正之，理为长宗，不偏一部。印度学徒，咸称为总明论。有部众贤论师，造俱舍雹论，破俱舍。世亲见之，为改题为顺正理论。一千年顷，安慧无师，糅杂集论，救俱舍，破正理师，遂入大乘。</p>
<p>此土陈文帝天嘉四年，真谛三藏，携俱舍梵本来华、于制多寺释之，凡五年而成，题为阿毗达磨俱舍释论，世称旧俱舍。陈智恺唐净慧等，作疏弘之。其后唐太宗贞观七年，玄奘法师，适印度，于迦湿弥罗国，就僧伽论师，学俱舍。归国后，永徽年中，于大慈恩寺再译之，题为阿毗达磨俱舍论，世称新俱舍，即此宗所依今本。其弟子神泰普光法宝，各作疏释，弘布此论。稍后，圆晖做颂疏义钞，遁麟作颂疏记，讲敷其胜盛。唐后此宗遂绝不传。</p>
<p><font color="#333399">第二章<span>&nbsp; </span>此宗之位置</font></p>
<p>此宗虽正述有宗，而折衷诸部，唯以理胜为宗，于经部义取携犹多，较之根本有部发达有加。然当大乘诸宗，判释一代佛教，立有空中三时教之法相宗，置之于有时。立藏通别圆四教之天台宗。置之于藏教。立小始终顿圆五教之华严宗，置之于小教。乃至立异生羝羊心等十住心之真言宗，置之于唯蕴无我心。皆判为小乘。</p>
<p><font color="#333399">第三章<span>&nbsp; </span>此宗之典籍</font></p>
<p><font color="#333399">第一节<span>&nbsp; </span>总说</font></p>
<p>此宗除以俱舍论为正所依外，所宗经有四阿含等，论有七论婆沙，及阿毗昙心论，杂阿毗心论等。兹列举如下。</p>
<p><span>&nbsp;&nbsp;&nbsp;&nbsp;&nbsp; </span>┌一、长阿含经后秦佛陀耶舍译</p>
<p>四阿含│二、中阿含经东晋瞿昙僧伽提婆译</p>
<p><span>&nbsp;&nbsp;&nbsp;&nbsp;&nbsp; </span>│三、增一阿含经前秦</p>
<p><span>&nbsp;&nbsp;&nbsp;&nbsp;&nbsp; </span>└四、杂阿含经宋求那跋陀罗译</p>
<p>阿含梵语，此云传，即佛佛展转传来之意，本通大小，后专为小乘经之总名。新称阿笈摩，旧称阿含。如玄应音义云，阿笈摩，亦言阿伽摩，此云教法，或言传，展转传来以法相教授也，旧言阿含，讹略也。四阿含者，一长阿含，文言长广。二中阿含，非略非广。三增一阿含，于一法上增一至多。四杂阿含，相杂明义。如颂疏记云，一长阿含，多说长偈。二中阿含，多说中偈。三增一阿含，谓一法为始，于一法增一至多故也。四杂阿含，此翻为藏，有言种种说也。</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>┌一集异门足论—舍利子造┐</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│二法蕴足论—大目干连造│六</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│三施设足论—迦多演那造│足</p>
<p>七论婆沙│四识身足论—提婆设摩造│论</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│五品类足论—世友造&nbsp;&nbsp;&nbsp; ┘</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│六界身足论—世友造</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│七发智论—迦多衍尼子造—身论</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>└八大毗婆沙论—有部诸论师造</p>
<p>初七论中，发智一论，义门完备，喻之以身，是为身论。集异门等，义门稍狭，皆称足论。如光记云，前之六论，义门稍少。发智一论，法门最广。故后代论师，说六为足，发智为身。此上七论，是说一切有部根本论也。关于六论著作之次第及其作者，玄奘法师，旧传一说。梵士称友，释具舍论，又传一说。西藏他拉那他及布通等，又传一说。如集异门一说大拘絺罗造，法蕴一说舍利子造，施设一说目干连造。兹姑依光记宝疏等，列表如上。又此六论，除施设翻外，余皆玄奘法师所译。然今人依西藏译本对勘，知法护译施设备，即六论中施设原文略出。</p>
<p>毗婆沙，译云广说胜说异说。如光记等云，毗婆沙者，毗名为广，或名为胜，或名为异，婆沙名说，谓彼论中，分别义广，故名广说。说义胜故，名为胜说。五百罗汉，各以异义，解释法智，名为意说。</p>
<p><font color="#333399">第二节<span>&nbsp; </span>俱舍论大纲</font></p>
<p><font color="#333399">第一<span>&nbsp; </span>名义</font></p>
<p>俱舍梵语，具云阿毗达磨俱舍，阿毗此云对，达磨此云法，俱舍此云藏。对法者，无漏慧之异名。对有二义，一者对向，谓对向涅槃。二者对观，谓对观四谛。法有二种，一胜义法，唯是涅槃。其性是善是长，故名为胜。有实体故，复名为义。即胜名义，即胜义名法，故名胜义法。二法相法，通四圣谛。相者，性也，状也，望自体边名性，望他缘边名相。此四谛法，是一切诸法之性相，故名法相法。无漏尽慧，能对向涅槃果法。或能对观苦集灭道四谛，故称对法。对法有二，一胜义对法，无漏名胜，实体称义。二世俗对法，是有漏法，名为世俗。胜义对法，复有二种。一者自性，即无漏尽慧。二者随行，谓净慧眷属，即慧相应心及受想等诸心所法四相及得道共无表。世俗对法，亦有二种。一者方便。谓有漏诸慧。此复有四，一生得慧，生便得故。二闻慧，闻教成故。三思慧，因思起故。四修慧，从定生故。二者资量，谓诸论教，即是六足发智等论。此诸慧诸论，非真对法。然先因论教，次有生得。从生得后，方有闻慧。从闻慧后，次起思慧。从思慧后。始生修慧。从修慧后，起无漏慧。为真对法作资量故，亦名对法论。此论摄藏彼对法论所明胜义，故名为藏。或对法藏者，发智等论，此论以彼对法为所依，亦名对法藏。</p>
<p><font color="#333399">第二<span>&nbsp; </span>内容</font></p>
<p>世亲论师，依诸法无我法印以造斯论。如光记云，西方造论，皆释佛经。经教虽多，略有三种，谓三法印，一诸行无常，二诸法无我，三涅槃寂静。此印诸法，故名法印，若顺此印，即是佛经。若违此印，即非佛说。故后作论者，皆释法印。于中意乐、广略不同，或有偏释一法印，或有举一以明三。如五蕴等，唯解诸行无常。如涅槃论等，唯释涅槃寂静。此即偏释一法印。如俱舍论等，解诸法无我印，此即是举一以明三。所以就此释者，诸行无常，唯明有为。涅槃寂静，唯明无为。诸法无我，通明有为无为。欲彰此论无事不摄，故就广以明。</p>
<p>此总论有九品，一界品，二根品，三世间品，四业品，五随眠品，六贤圣品，七智品，八定品，九破我品，初界品等八品，明诸法事。后破我一品，明无我理。其明诸法事中，初界根二品，总明有漏无漏法。后世间品以下六品，其别明有漏无漏法。初世间品以下三品，明有漏。后贤圣品已下三品，明无漏。其明有漏中，初世间品，明果。次业品，明因。后随眠品，明缘。其明无漏中，初贤圣品，明果。次智品，明因。后定品，明缘。兹表如下。</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌明诸法体……………界品</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌总明有漏无漏诸法┴明诸法用……………根品</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ┌明有漏果…世间品</p>
<p><span>&nbsp;&nbsp;&nbsp;&nbsp;&nbsp; </span>┌明诸法事┤&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ┌明有漏┤明有漏因…业品</p>
<p><span>&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp; └明有漏缘…随眠品</p>
<p><span>&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; └别明有漏无漏诸法┤</p>
<p>俱舍论│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp; ┌明无漏果…贤圣品</p>
<p><span>&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └明无漏┤明无漏因…智品</p>
<p><span>&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;└明无漏缘…定品</p>
<p><span>&nbsp;&nbsp;&nbsp;&nbsp;&nbsp; </span>└明无我理…………………………………………………破我品</p>
<p><font color="#333399">第三<span>&nbsp; </span>疏释</font></p>
<p>此论之疏释，印度有德慧世友安慧称友之制作。现今为世所知者，唯称有一书。于中国，真谛三藏，译出此论后，自作疏释，亡逸不传。其后陈智恺唐净慧等，作疏弘之。唐玄奘法师译出此论后，其弟子普光，禀师说，作记。神泰法宝，作疏。世称俱舍三大疏。其后圆晖作颂疏，释俱舍本颂。遁麟作颂疏记，慧晖作颂疏义钞，释颂疏。世称颂疏二大释。</p>
<p><font color="#333399"><a name="a02"></a>第二篇<span>&nbsp; </span>诸法概论</font></p>
<p><font color="#333399">第一章<span>&nbsp; </span>七十五法</font></p>
<p>此宗大别一切诸法为有为无为二法，又区分之为五位，更细析之为七十五法，如下。</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌色法…………十一&nbsp; ┐</p>
<p><span>&nbsp;&nbsp;&nbsp; </span>┌有为法│心法…………一&nbsp;&nbsp;&nbsp; │</p>
<p><span>&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp; │心所法………四十六├七十五法</p>
<p>诸法┤<span>&nbsp;&nbsp;&nbsp;&nbsp;&nbsp; </span>└不相应行法…十四&nbsp; │</p>
<p><span>&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │</p>
<p><span>&nbsp;&nbsp;&nbsp; </span>└无为法…………………三&nbsp;&nbsp;&nbsp; ┘</p>
<p>所谓一切诸法，即宇宙万有。所谓法，有任持自性，轨生物解二义。宇间所有万事万物无论为有形为无形，皆各任持自家之特性。以任持自家之特性故，能为轨范标准，令人生某事某物之了解。故皆以法名之。如光记云，释法名有二，一能持自性，谓一切法各守自性。如色等性，常不改变。二轨生物解，如无常等，生人无常等解。</p>
<p>所谓有为法者，万中有众缘聚集所作为有生灭便迁之部分。如神泰疏云，众缘所为，故名有为。又颂疏云，为者，作也。此有为法，众缘造作，故名为。有彼为，故名为有为。无为法者，非因缘所作为，无生灭变迁，湛然常住之部分。如法宗原云，无因缘为作，故名无为。</p>
<p><font color="#333399">第一节<span>&nbsp; </span>色法</font></p>
<p>所谓色，即通常所谓物质，有变坏对碍等义。如论谓由变坏故名色，又谓有说变碍故名为色。变坏，谓物有变化，归于破坏。对碍，谓物各有其势力，假乙自他，相对相碍，如手碍手，或石碍石，或二相拟。此色法有十一种，即</p>
<p><span>&nbsp;&nbsp;&nbsp; </span>┌五根—眼 耳 鼻 舌 身</p>
<p>色法┤五境—色 声 香 味 触</p>
<p><span>&nbsp;&nbsp;&nbsp; </span>└无表色</p>
<p>五根者，一眼根，谓照见青黄等色彩长短等形量，令内界之心作用即眼识发生之官能。二耳根，谓听取琴瑟等音声，令耳识发生之官能。三鼻根，谓能嗅沉檀等香气，令鼻识发生之官能，四舌根，谓能尝甘苦等食味，令舌识发生之官能。五身根，谓接触冷暖等物境，令身识发生之官能。根者，增上义，能生义。眼等五种官能，能感取外界之现象，发动内心之心识有增胜之力用，故名为根。又如草木有根，能生枝干，此眼等根，能生眼识，故名为根。此五根有胜义根，扶尘根二类，胜义根者，感取外界之现象，令内界之心识发动之官能。其体净妙，如珠宝光。扶尘根者，扶持助成胜义五根义，其体则粗显之四尘所成之肉体也。今所谓五根，正谓胜义根。如法宗原云，眼谓内处，眼识所依，能见色境，四大种所造净色为体，有色无见有对，乃至身根广说亦尔。</p>
<p>五境者，一色境，谓眼根所照见之境物。如法宗原云，色谓外处，是眼所见，四大种所造，有色有见有对，此有二种，一显色，二形色。显色者，显现分明之色，形色者，体势各别之形量。或开为二十种，显色十二，形色有八，故成二十。显色十二者，青黄赤白，影光明闇，云烟尘雾。形色八者，长短方圆，高下正不正。此中青黄赤白四种曰根本显色，余八色是此四色差别。因龙气等名云，因火名烟，烟未散名尘，地气曰雾，因日名光，因宝月等名明，障光明生于中余色可见名影，翻此名闇。更有碧红紫绿等，即是青等四色深浅不同。浅青为碧薄赤为红，青黄合为绿，赤黑合为紫。一面多生名长，一面少生名短，四面齐等名方，于一切处周遍而生名圆，中凸名高，押凹名下，于面齐平名正，于面参差名不正。二声境谓耳根所听取之境物。如法宗原云，声谓外处，是耳所闻，四大种所造，有色无见有对。此有八种，一有执受大种为因有情名可意声，如好语声，即歌赞等。二有执受大种为因有情名不可意声，如恶语声，即骂詈等。三有执受大种为因非有情名可意声，如好拍手声，即合意拍手声等。四有执受大种为因非有情名不可意声，如恶拍手声，即叱呵拍手声等。五无执受大种为因有情名可意声，如好化语声，即化人软语等。六无执受大种为因有情名不可意声，如恶化语声，即化人呵责声等。七无执受大种为因非有情名可意声，如好风林声，即非情出好声。八无执受大种为因非有情名不可意声，如恶风林声，即非情出恶声。初有执受无执受者，心心所法共所执持，摄为所依处，众缘所触对时，能觉苦乐等，名有执受。与此相违，名无执受。言有执受无执受大种者，属于有情身内之四大种，有执受义，名有执受大种。属于木石等外物之四大种，无执受义，名无执受大种。言大种为因，谓一切声皆因四大相击发故。即人畜等有苦乐之感觉，其身中所发之声，谓之有执受大种因声。反之，山川草木金石等，无苦乐之感觉，其所发之声，谓之无执受大种因声。次有情名非有情名者，能诠表事理，谓之有情名。反之，不能诠表事理，谓之非有情名。次可意不可意者，适顺闻者之意，谓之可意。反之，不适顺闻者之意，谓之不可意。三香境，谓鼻根所能嗅之境物。如法宗原云，香谓外处，是鼻所嗅，四大种所造，有色无见有对。此有好恶等不等四种。沉檀等，名好香。葱薤等，名恶香。好恶香中，增益依身，名为等香。损减依身，名不等香。四味境，谓舌根能尝之境物，如法宗原云，味谓外处，是舌所尝，四大种所造，有色无见有对。此有苦醡辛甘咸淡六种，余味皆是此六差别。五触境，谓身根所接触之境物。如法宗原云；触谓外处，是身所触，是四大种及四大种所造，有色无见有对。此有十一种，一地，二水，三火，四风，五滑，六涩，七重，八轻，九冷，十饥，十一渴。此中前四，曰能造触。后滑涩等七种，曰所造触。宇宙间一切物质，无一非地水火风四种所造，故名能造触。但此能造四大，非通常眼所见之地水火风，特名物质之坚性曰地，湿性曰水，暖性曰火，动性曰风，此四，实四大，又名性四大。眼所见者显色形色，假四大也，又名事四大。谓青等地，依显色立。长短等地，依形色立。此非实地，实地是坚，唯身根得，非眼根见。言大种者，大有三义，一体宽广故。谓四大种遍所造色，其体宽广。二增盛聚中形相大故，谓大地大山地增盛，大江大海水增盛，炎炉猛焰火增盛，黑风团风风增盛。三能起种种大事用故，如地能持世界，火能坏初禅，水能坏二禅，风能坏三禅。种唯一义，与一切所造色为所依故。余色所依，是能生义，故名为种。滑涩等七种者，四大种所造，故名所造。此所造触，非离四大别有实体，特于水火二大势用增而柔软，立滑性。于地风二大势用增而粗强，立涩性。于地水二大势用增而可称，立重性。于火风二大势用增而不可称，立轻性。冷饥渴三，相隐难知，从果为名。暖欲名冷，食欲名饥，饮欲名渴。境者，境界义。色等五种者，眼等五根所缘境界，故名为境。</p>
<p>无表色者，对表示于他令之内心是善是恶之色法言，谓不能表示心等令他了知之色法。如法宗原云，言无表者，无表难以色业为性，如有表业，而非表示内心善恶令他了知，故名无表。即吾人动身体发言语行善或作恶时，发内心是善是恶之表业表色，同时原因结果之法则，击发将来必感其结果之原因于身内。以其所击发之原因，无形无象，无表示令他了知，名之曰无表色。无表虽名为色。而其体非极微，唯从其能击发之身语予所击发以色名。</p>
<p><font color="#333399">第二节<span>&nbsp; </span>心法</font></p>
<p>心法者，心之主作用，即根境相对时，依根生了别境之总作用。对所缘境，唯取其总相，恰如国王，主宰一国，故名心王。此一心法，有心意识三名。梵云质多，此云心，是集起义，谓由心力引诸心所及诸一切所作事业，如树之心，集起皮肤及枝叶等。梵云末那，此云意，是思虑义，以心能思量故。梵云毗若南，此云识，是别了义，谓心能于境能了别故。如论云，集起故名心，思量故名意，了别故名识。此心对所缘境时，以其对境有六总别，心王亦生六种不同。即</p>
<p>心法—眼识 耳识 鼻识 舌识 身识 意识</p>
<p>眼识依眼根，了别青黄赤白长短方圆等色境。耳识，依耳根，了别内声外声等声境。鼻识，依鼻根，了别好香恶香等香境。舌识依舌根，了别甘辛苦碱等味境。身识，依身根，了别坚湿暖动等触境。意识， 依意根，即于前念现起无间灭已之意识、能了别内外百般事理诸法。</p>
<p>此六种心王，虽各对所缘境，有了别之作用。而于中略有自性分别，计度分别，随念分别三种。心识自性，对现前境，寻求动跃，如眼识识别色，耳识识别声，体即分别，名自性分别。散心意识相应智慧，于过现未不现见事，计较量度，名计度分别。若散若定意识相应诸念。忆念分别过去等境，名随念分别。自性分别，无随念分别及计度分别义，恰如无分别。眼等五识，唯有一自性分别，故名无分别。第六意识具三，广考察思惟，故名有分别如论云，分别略有三种，一自性分别，二计度分别，三随念分别。由五识身，虽有自性，而无余二，说无分别。如一足马，名为无足。</p>
<p><font color="#333399">第三节<span>&nbsp; </span>心所法</font></p>
<p>心所法者，心所有法之略，从属心王而起之心作用也。即心王所有贪嗔等别作用之心法。心王总了别所对境。心所对之，起贪嗔等情。此心所法，有四十六种，大别为六类，如下。</p>
<p><span>&nbsp;&nbsp;&nbsp;&nbsp;&nbsp; </span>┌（一） 大地法—受 想 思 触 欲 慧 念 作意 胜解三摩地</p>
<p><span>&nbsp;&nbsp;&nbsp;&nbsp;&nbsp; </span>│（二） 大善地法—信 不放逸 轻安 舍 惭 愧 无贪 无嗔 不害 勤</p>
<p>心所法┤（三） 大烦恼地法—痴 放逸 懈怠 不信 惛沉 掉举</p>
<p><span>&nbsp;&nbsp;&nbsp;&nbsp;&nbsp; </span>│（四） 大不善地法—无惭 无愧</p>
<p><span>&nbsp;&nbsp;&nbsp;&nbsp;&nbsp; </span>│（五） 小烦恼地法—忿 覆 悭 嫉 恼 害 恨 谄 诳 憍</p>
<p><span>&nbsp;&nbsp;&nbsp;&nbsp;&nbsp; </span>└（六） 不定地法—寻 伺 睡眠 恶作 贪嗔 慢疑</p>
<p>第一大地法，总称恒于一切心有之心所。一切心作用生起时，此心所必与之相应俱起，故明大地法。受等十法，遍善恶无记等一切心，名为大法。地谓所依行处，即目心王。此心王是彼受等十法所依行处，大法之地，名为大地。受等十法，是大地心王所有，名大地法。受谓领纳，此有三种，苦乐俱非有差别故。想者取像，谓于前境取差别相。思者造作，谓能令心有所造作。触谓触对，根境室三和合而生，能有触对。欲谓希求所作事业。慧谓于法能有选择。念谓于缘明记不忘作。作意者，作动于意，谓能令心警觉为性。胜解者，谓能于境印可，此事如此非不如是，起殊胜解。三摩地者，此云等持，平等持心，于一境转。</p>
<p>第二大善地法，总称恒于诸善心有之心所。其性善，遍与一切善心相应俱起，故名大善地法。信者。澄净也。如水清珠，能清浊水。心有信珠，令心澄净。有说于四谛三宝善恶业果忍许名信。不放逸者，修诸善法。轻安者，谓心堪忍性。轻谓轻利，安谓安适。于善法中有所堪忍，名心堪忍性。舍者，舍离沉掉，令心平等，无警觉性。惭者，于所造罪，自观有耻。愧者，于所造罪，观他有耻。无贪者，谓于顺境不著。无嗔者，谓于逆境不恚。不害者，谓无损恼。勤者精进，谓能令心勇悍为性。</p>
<p>第三烦恼地法，总称恒于染污心有之心所。其性恶或有覆无记，扰乱有情，遍与一切染心相应俱起，故名大烦恼地法。痴者愚痴，亦名无明，迷境起故。亦名无智，无决断故，亦名无显，无彰了故。放逸者，谓不修善法，是修诸善所对治法。懈怠者，谓心不勇悍，是前所说勤所对治不信者，谓令心不澄净，是前所说信所对治，惛沉者，惛谓惛昧。沉谓沉重，于善法中无所堪任，亦名身心之无堪任性。掉举者，谓令心不寂静性。</p>
<p>第四大不善地法，总称恒于不善心有之心所。其性恶，遍与一切不善心相应俱起，故名大不善地法。无惭者，谓于所造罪，自观无耻。无愧者，谓于所造罪，观他无耻。</p>
<p>第五小烦恼地，总称少分染污心俱之心所。其性恶，或有覆无记，而各别现行，故名小烦恼地法。忿者，除嗔及害，于情有情，令心愤发。覆者，隐藏自罪。悭谓违财施法施，令心悭著。嫉谓于它诸兴盛事，令心不喜。恼谓坚执诸有罪事，由此不取如理谏诲。害谓于他能为逼迫，由此能行打骂等事，恨谓于忿所缘事中，数数寻思，结怨不舍。谄谓心曲，由此不能如实自显，或矫非拨，或设方便，令解不明。诳谓惑他。憍谓染者自法为先，令心放逸无所顾性。</p>
<p>第六不定地法，总称不入前五地之心所。非若大善地法，其性定善。非若大烦恼地法小烦恼地法，其性定不清净。又非若不善地法，其性定恶。遍善恶无记三性，而又非若大地法定遍一切心而起，故名不定地法。寻谓寻求。伺谓伺察。心之粗性，名之为寻。心之细性，名之为伺。睡眠令心昧略为性，无有功力执持于身。恶作者，谓缘于恶作事心追悔性。恶作体者，谓不称情所作事业，非不如理事。贪谓贪爱。嗔谓嗔恚。慢谓对他心自举性。疑谓于谛疑豫为性。</p>
<p><font color="#333399">第四节<span>&nbsp; </span>心不相应法</font></p>
<p>心不相应法者心不相应法非色非心之有为法也。义钞释之云，广应云非色非心不相应行。言不相应，简一切心心所。言行简色及无为法，以彼非行蕴故。此法无缘虑用，不与心义相应。又非质碍性，不与色义相应，故名之为不相应。行者，造作迁流义。非色非心之不相应，非若无为法常住不变，故更加行字，表其有生灭变迁。此不相应行法有十四种，即</p>
<p>不相应行法—得 非得 同分 无想果 无想定 灭尽定 命根 生 住</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>异 灭 文身 名身 句身</p>
<p>有部宗言色心之外有别实物名得，能令色心善恶等法，系属有情。非得与上相违，能令色心善恶等法，舍离有情。一切有情，智愚各别，善恶不同，乃至凡圣悬殊，皆此得非得之故。若无有得，异生圣者，同起世俗心，应无异生及诸圣者建立差别。经部释之云，岂不烦恼圣人已断凡夫未断，有差别故，应有凡圣差别，不由其得。由所依五根及心王中，有或种无或种有差别故，烦恼已断未断义成。圣者所依身中，无生惑种子能，名烦恼断。或凡夫用世间六行等智道，损伏所依身中烦恼种子，无近生惑功能，亦名为断。与上相违，名为未断。故所依身中，唯有种子，未为圣道永拔烦恼种子，未为世间道伏损烦恼种子，未为邪见损伏生得善种子，若加行善增长自在，于如是位立成就名，种子之外，无有别物。此中何法名为种子，谓名与色，于生自果，所有转邻近功能。次有部谓有别实物，名为同分，一切有情，其形体业用，虽千差万别，而人与人有所同，禽兽与禽兽有所类，此则同分所使然也。即所谓同分者，诸有情类其身形诸根业用等，彼此相似之原因也。诸有情上有情同分。能令有情展转类等，一类有情各别同分。能令界等展转类等，名有情同分。能令蕴处界法自类相似，名法同分。经部宗谓相似种类诸行生时，于中假立人同分等，无别实体。如诸谷等同分非实。无想果者，由修无想定所招色界第四禅无想天之果报。有部宗谓若生无想有情天中，有不相应行异熟果法，能令未来心心所灭明为无想。此法体性，是实有物，所以能遮未来心心所法，令暂不起，于五百劫中间，长时无想。复有前心不相应行法，能令心心所灭，名无想定。一类外道，计无想异熟为真解脱，为求证彼，以出离想作意为先所修之无心定也。复有别不相应行法，能令心心所灭，名灭尽定。圣者厌心身之过劳，为求静住，以止息想作意为先所修之无心定也。有部宗谓二定实有，以能遮碍未来心令不生故。经部谓此证理不应然，由前定心能遮碍故，谓前定心与所余心相违而起。由此起故，唯令余心暂时不转。唯不转位，假立为定，无别实体，入前出后，两位皆无。命根者，命谓寿命，增上名根，有部谓有别法能持有情暖识，或经十年，或百年等，令不失坏，说名为寿。经部谓由三界业力所引同分住时势分相续决定，随应住时尔所时住，或经十年，或百年等，即此势分假说为寿。次生住异灭，此四称有为四相，即是有为法之标相，故法若有此，应是有为，与此相违，是无为法。生者，能起义，令有为诸法未来未起者流入现在。住者，能安义，令已起者暂时安住。异者，能衰义，令已往者衰损变易。灭者，能坏义，令已变者坏灭，流入过去。由此四相之作用，令宇宙无边之万象，生灭变迁。有部宗谓定有有为四相，令一切诸法成有为法，由四本相生住异灭。令本相成有为法，由四随相生生住住异异灭灭。即生本法者，大生相。生大生相者，小生相。乃至灭本法者，大灭相。灭大灭相者，小灭相。本法四本相四随相，合有九法。四本相，除自体，向他八法，施能起等功能。四随相，独向本相，施功能。如论云，本相中生，除其自性生余八法。随相生生，于九法内，唯生本生。经部宗约诸行相续，假立四相。初生起位，名生。终尽灭位，名灭。中间相续，随转不断，名住。即此住时前后刹那差别，名住异。若据刹那假立，本无今有，体起名生。有己还无，无时名灭。能引后后刹那嗣前前起，或即此念后后刹那嗣前前起，名住。即彼住相或与前念，或与后念有差别故，名为住异。四相于法，非即非离，有因缘合。诸法即生，无即不生，何劳生相。是故生等唯假建立，无别实物。名谓色声等名，诠事物之自性者。身者，积聚义。二名积集，名名身。三名已上，名多名身。句谓诸行无常等章句，诠事物之义理者。文谓名句所依恶阿壹伊等音声屈曲级字形。有部宗谓别有实物，名为名等。若依经部，名等是假。如经部间云，岂不比三语为性故，用声为体，色自性摄，如何乃说为心不相应行有部答云，此三非以语为自性，语是音声，非唯音声，即令了义。谓语发名，名能显义，乃能令了。经部叙自宗义云，非但一切因生皆称为语，要由此声有所诠表，义可了知，方称为语，如是此十四不相应行法，有部宗谓色心以外别有实物。经部宗谓唯假建立。</p>
<p>有部宗对于有为法体与三世之关系，立三世实有法体恒有。谓一切有为诸法，于三世中，自体恒有，即现在之事物不待言，过去未来之事物，其法体亦历然实有。说三世实有，婆娑有四说，一法就尊者，说由类不同有三世，谓有为诸法，从未来至现在时，舍未来类，得现在类。若从现在流至过去，舍现在类，得过去类。但类不同，非体有异。如破金器作余物时，形虽有殊，而体无异。二妙音尊者，说由相不同有三世。谓有为诸法，在过去，正与过去相合，而不名为离现未相，以过去相显，但名为过去。现在，正与现在相合，而不名为离过为相。未来，正与未来相合，而不名为离过现相。随显得名，准过去说。三世友尊者，说由位不同有三世，谓有为诸法，三世迁流。未作用位，名为未来。正作用位，名为现在。作用谢位，名为过去。至位位中，作异异说。如运一筹，置一位名一，置百位名百，置千位名千，历位有别，筹体无异。四觉天尊者，说由待不同有三世，待谓观待，前观于后，名为过去。后观于前，名为未来。观待前后，名为现在。如一女人，名母名女，观女名母。世亲论师评此四家，谓第三世友立世最善，以约作用位立世差别故。</p>
<p>经部立现在有体过未无体，谓一切诸法，惟于现在实有。然经部宗立三世者，谓过去世曾有，故名有。未来当有，故名有。过去有，是现果说曾有因。未来有，现在因说当有果。若假若实，若曾若当，如其所有而说有言，非皆实有犹如现在。</p>
<p><font color="#333399">第五节<span>&nbsp; </span>无为法</font></p>
<p>无为法有三种，即</p>
<p>无为法—虚空无为 择灭无为<span>&nbsp; </span>非择灭无为</p>
<p>虚空无为者，依有部，虚空语，直指大虚空，无限无际离一切障碍之无为法也。世言虚空者，于空界色就虚空声，空界色虽非能碍而是所碍。被余色障而开避故，其体不生。此无为以无障碍为自性，由无障碍故，遍满一切处，弥纶十方界，非能碍亦非所碍，故一切有障碍之色法于其中自在行动，而虚空无增减消长，常住不动，故名为虚空无为。</p>
<p>择灭无为者，离烦恼之系缚所显，诸相寂灭之真理也。择灭者，涅槃之异名，具足应云择力所得灭。择力者，智慧。智慧有拣择一切事理之力用，故名为择。以此智慧，简择四圣谛理，断灭无始以来系缚我等之身心令不得自在之烦恼时，证得本来恒存之灭理。从能证之择力，名所得诸相寂寂之真理，为择力所得灭。</p>
<p>非择灭无为者，非因智慧之简择力所得，但由有为法缘阙不生，所得之灭理，即一切法缘会则生，生缘阙时，住未来世，毕竟不生。于不生时，得非择灭。如眼与意识专一青色时，同时所余不见闻等黄赤等色及余四境，落谢过去。五境已谢故。能缘彼境之五识，永不复起。由五识等不能缘彼过去境界，缘不具故，得非择灭。此阙缘不生法，既无生故无灭，不生不灭，故与彼生灭变迁之有为法相违。故名之曰非择灭无为。</p>
<p><font color="#333399">第二章<span>&nbsp; </span>三科</font></p>
<p>此宗以五蕴十二处十八界三科，总摄一切诸法。五蕴者，谓色受想行识，诸有为法和合聚义，是蕴义。诸有为法品类差别，略为一聚，名之为蕴。一色蕴，摄十一种色。二受蕴，摄心所中受。三想蕴，摄心所中想。四行蕴，摄五十八法。谓四十六心所中，除受想二，余四十四及十四不相应。五识蕴，摄心王。于五法中，前四有为，后一无为。有为聚集，故皆蕴摄。无为非聚集，故蕴不摄。</p>
<p>十二处者，谓眼耳鼻舌身意，色声香味触法。生长门义，是处义。是能生长心心所法处，故明为处，由六识生，必托根境，方能起故。眼耳鼻舌身色声相味触处，如其次第，摄十一种色中前十种。意处，摄心王，法处，摄六十四法，谓色中无表，四十六心所，十四不相应，及三无为。此中摄尽一切诸法无余。</p>
<p>十八界者，谓眼耳鼻舌身意，色声香味触法，眼识耳识鼻识舌识身识意识。种族义，是界义。此有两释，一解，族者，谓种族也，是生本义，如一山中，有金银铁等矿，说名多界。于一身中有色声等十八类诸法种族，名十八界。一解，界声，表种类义，谓十八法种类自性各别不同，名十八界。眼耳鼻舌身色声香味触界，如其次弟，摄前十一种色。意界及六识界摄心王。法界，摄六十四法。</p>
<p>论言所化有情有三品故，世尊为说蕴等三门。初就所迷浅深说三科，或愚心所总执为我，为说五蕴。以五蕴中一蕴是色，一蕴是心。分心所法为受想行三蕴，广明心所法，故说五蕴，能破彼执。或唯愚色总执为我，为说十二处。以二十处中，十处是色，唯意法非色，广明诸色法，故说处门，能破彼执。或愚色心总执为我，为说十八界。以十八界广说色心，十界是色，余八是心，故说界门，能破彼执。次约机根利钝说三科，上根总利，说略便解，为开五蕴。中根稍迟。说处方解。下根最顿，要须广说，故为谈界。后随乐欲略广说三科，为乐略中及广文故，如其次第，说蕴界等三。兹列表如下。</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>所迷浅深 机根立钝 乐欲略广</p>
<p><span>&nbsp;&nbsp;&nbsp; </span>┌蕴—愚心所—上根（利）—乐略</p>
<p>三科┤处—愚色——中根（中）—乐中</p>
<p><span>&nbsp;&nbsp;&nbsp; </span>└界—愚色心—下根（钝）—乐广</p>
<p>有部宗谓蕴等三门，皆是实法。经部宗谓蕴处是假，唯界是实。若依论主，唯蕴是假，余二并实。此中处中，现十二处，八处实有，四处少分实有。如色处中，显色实有，形色实无。声处中，无记刹那声实有，相续语叶善恶等声是实无。触处中，四大实有，余触实无。法处中，定境界色受想思实有，余心所法思假上立实无。不相应法，三无为法，亦是实无。</p>
<p><font color="#333399"><a name="a03"></a>第三篇<span>&nbsp; </span>因果论</font></p>
<p><font color="#333399">第一章<span>&nbsp; </span>六因</font></p>
<p>一切有为法。必依因缘和合后得生。此宗立六因四缘五果。论定原因结果之规则。六因者，一能作因，二俱有因，三同类因，四相应因，五遍行因，六异熟因。一能作因，谓于有为法生时，不为障，或能助彼者，故此因有二类，一有生力，二无生力。如光记云，能作有亲有疏，亲有力能，疏但不障。即无力能作因，谓不障他生法，令他自在生者。有为法生时，除自体外，余一切法，皆不为障。如漏生之时，智无障住。睹星之时，光无障住。若为其障，即不得生。但无障故，立能作因。有力能作因，谓诸法生时，与胜力者。诸法生位，必待胜力各别因缘。如眼色等于眼识等生，饮食于身，种于芽等。此能助故，名能作因。有余师说，诸能作因，皆于果生，有能作力。此师意说，一切诸法与一切法为能作因，展转皆悉有其力用。此因所得果，名增上果。</p>
<p>二俱有因，俱有者，俱时而有也。此有互为果同一果二义。互为果俱有因者，若法更互为果，彼法更互为俱有因。如四大种，互相假藉，生所造色，更互相望，恰如三杖互相依住。一大为因，他三大为果。它三大为因，此一大为果。自他同时，互为因果。同一果俱有因者，有为法中，展转有力，同得一果，名俱有因。如心心所，共成一果，犹如三杖相依，共支一鼎。婆沙评家及正理论，以一果释俱有因。世亲论主，以互为果释。入阿毗达磨，兼举二因。此因所得果，名士用果。</p>
<p>三同类因。因果相似，名为同类。各自同类法与同类法为因，如前念善心与后念善心为因。又前念恶心，与后念恶心为因。论谓善五蕴与善五蕴，展转相望，为同类因。言展转者，色蕴与色为因，与余四蕴为因。余四蕴等望色等，皆得名为因也。染污与染污，无记与无记五蕴相望，同前善五蕴，亦展转为因。善染五蕴，展转为因，更无异说。无纪五蕴，四说不同。光记泰疏，以第四说色与四蕴互不为因，但是无记劣异类（色非色）故，为正。宝疏破之，以第一说展转为因，性类等故，为正。此同类名，就善恶性立，非就色心等事相。又唯前生法与后相似为同类因，非如俱有因果同时。此因所得果，名等流果。</p>
<p>四相应因，心心所更相随顺共相应义，名相应因。相应者，如前所述，谓心王心所五义平等。于俱有因中，别开心心所法，立此因。若心王心所同一所依边，即相应因义。若心王心所互相依边，即俱有因义。即由互为果义，立俱有因。犹如远行，商侣相依，共游险道。由五平等共相应义，立相应因。即如商侣相依，于一时中，同受用饮食衣服等，同作行住等事业。此因所得果，例俱有因，名士用果。</p>
<p>五遍行因，遍行者，十一遍行及相应俱有法。十一遍行者，苦谛下五见及疑无明，集谛下邪见见取二见及疑无明。此等前过现已生诸法势立强盛，遍与后同地五部污染诸法为因，即遍为一切烦恼之起因，故名遍行。同类因唯与自部自地为因，此遍行因与一切染法为通因故。不但与自部染法为因，亦为余部染法因故。同类因外，更别建立。此因所得果，例同类因，名等流果。</p>
<p>六异熟因，新云异熟，旧云果报。言异熟者，依有部宗，因是善恶，果是无记，异类而熟，是异熟义。如善业感乐果，恶业感苦果，苦乐二果，非善非恶，但无记性。因果异类而熟，名为异熟。经部宗义，由因变异，而果方熟，是异熟义。要具二义，方得熟名。一由因多时相续转变差别，其体得生。造业非及感果，要待相续。将欲感果，名转变。正感果时，名差别。由斯果体方乃得生。二由异熟果随因势力胜劣，时有分限，或经十年，或百年等。三性法中，唯不善及善有漏法，是异熟因。无记力劣，如朽败种，不招异熟。无漏爱水润，如贞实种无水润沃，又非系地，不招异熟。不善及善有漏法，具二义，一体贞实，二为爱润，故是异熟因，此因所得果，名异熟果。</p>
<p><font color="#333399">第二章<span>&nbsp; </span>四缘</font></p>
<p>四缘者，一因缘，二等无间缘，三所缘缘。四增上缘。一因缘，言因缘者，因即是缘，总称于诸法之生起有亲密之关系者。于六因内，除能作因，所余五因，是因缘性。</p>
<p>二等无间缘前念一聚心所，与后念一聚心心所为缘。即前念心与后念心相望，前念心为后念心生起之原因。前与后处。后方得生。故等无间缘具二义，一开前避后，二前念引后念。约开避及据牵生，立此缘体。前后体一，名之为等。前灭后生，中间无有余心间起，明为无间。等而无间，名等无间。除阿罗汉临涅槃时最后心心所法，诸余已生心心所法，皆是等无间缘。</p>
<p>三所缘缘，所缘缘者，谓所缘境为缘，能牵生心心所法。心心所法，其性嬴劣，必托所缘境，方乃得生。犹如嬴人，非杖不起。如眼识及相应法，以一切色为所缘缘。如是，耳识及相应法以一切声，鼻识相应以一切香，舌识相应以一切味，身识相应以一切触，意识相应以一切法为所，缘缘。以一切法是心心所生攀附，故曰所缘。即此所缘，是心心所发生缘，故名所缘缘。</p>
<p>四增上缘，增上缘者，有增上力，能生果法，增上即缘。增上缘性，即能作因。此缘体广，名增上缘，一切皆是增上缘故。或所作广，名增上缘，以一切法各除自性，与一切有为为增上缘故。</p>
<p>因之与缘，非无有异，因是亲称。缘是疏名，六因之中，五是亲故。以亲名同，四缘之中，三是疏故，以疏名同。然因中有疏，谓能作因。缘中有亲，谓因缘也。</p>
<p>复次，六因四缘。有互香摄，缘摄因非因摄缘二说。初说谓前五因是因缘，能作因是余三缘。后说谓前五因是因缘，能作因是增上缘，等无间缘及所缘缘非因所摄。光记谓此论同后说，增上缘似能作因，因缘似五因，等无间所缘缘不似因故。宝疏谓前说为善，以有力无力俱有能作故。</p>
<p><font color="#333399">第三章<span>&nbsp; </span>五果</font></p>
<p>五果者，一异熟果，二等流果，三士用果，四增上果，五离系果。异熟果者，异熟因生果。不似因，故明为异。熟谓成熟，堪受用故。如善恶业因，感苦乐果报。苦乐二果，性唯无覆无记，异业因善恶性，异类而熟，名异熟果。</p>
<p>等流果者，同类因遍行因所生果。果似因故，说名为等。从因生故。复说为流。此从因相为名也。如同类因，善染无记，彼等流果，其相亦尔。如遍行因，唯是染污，彼等流果，其相亦尔。士用果者，俱有因相应因所生果。由此势力，彼得生故，此（因）名士用，彼（果）名为果。如论云，若法因彼势力所生，即说此法名士用果。士用者，士夫作用义。即因作用有果，如因士夫作用能成诸事业。</p>
<p>增上果者，能作因所生果。由前增上，后法得生，增上之果。即由能作因之增上力所得结果。</p>
<p>离系果，非六因四缘所生。择灭无为，名离系果。此由道得，非道所生。果即离系，名离系果。即以智慧之简择力断除烦恼之系缚时，证得择灭无为，此无为即离系果也。是慧所证，非所生。</p>
<p>俱有等六因，皆有取果与果二种作用。取者能引，与者与力，即能为彼所生法种，名取果。种者因义。现在为因，能取后果。又能生义，因有生果之能。正与彼所生法力名与果。谓果将生时，因与力用，令入现在。除能作因，五因取果，唯于现在。定非过去，彼已取故。亦非未来，彼无因故。与果有过现不同。俱有相应二因与果，唯于现在。由此二因得俱生果，正取果时亦与果故。同类遍行二因与果，通过现在。现在世与果者，谓此二因有等流果无间生故。过去与果者，谓有隔念等流果也。异熟因惟过去与果，异熟果不与因俱及无间生故。</p>
<p>一切世间诸法，唯从如上所说诸因诸缘所起。于中心心所法，由四缘生。此中因缘，谓五因性。等无间缘者，谓心心所必须前念等无间缘引发生故。所缘缘者，缘境起故。增上缘者，除自性外，余一切法皆不障故。</p>
<p>无想灭尽二定。由三缘生。非能缘故，除所缘缘，由因缘者，谓由二因。一俱有因，谓二定各自体上生住异灭四相，互为因果。二同类因，谓前已生同地善法。若无想定，无想天中一切善法。若灭尽定：有顶天中一切善法。等无间缘者，谓入二定前心心所法为等无间缘。增上缘，如前说。</p>
<p>除二无心定，余不相应及诸色法，由因增上二缘所生。非能缘故，除所缘缘。非心等引生，无等无间缘。色法由二缘生者，大种所造，自他相望，互为因缘。一大种望大种，但为俱有同类二因。一聚四大，更互相望，为俱有因。前念后念相望，前生四大与后生四大，为同类因。非心所故，无相应因。同无记性故，无异熟因。非是染故，无遍行因。二大种望所造。能为五因，一生，二依，三立，四持，五养。如是五因，但是能作因之差别。此四大种，生所造色，名为生因。造色生已，随逐大种，如依师等，说为依因。大种任持所造色故，如壁持画，说为立因。令所造色相续不断，说为持因。增长因故。说为养因。三所造望所造，但为三因，谓俱有同类异熟。更互相望，为俱有因。前后相望，前念色与后念色，为同类因。善恶身语恶业，能招异熟无记眼根等果，为异熟因。四所造望大种，但为一切因，谓异熟因。由身语二业，能招异熟大种果故。能作因无差别转，故不恒数。</p>
<p><font color="#333399"><a name="a04"></a>第四篇<span>&nbsp; </span>有漏因果</font></p>
<p><font color="#333399">第一章<span>&nbsp; </span>有漏缘</font></p>
<p>所言有漏因果者，谓诸有情，起烦恼，造业，招生死苦，次第缘起，漏者漏泄，即诸烦恼，有烦恼法。名为有漏。果不孤起，必藉于因，有情世间及器世间各多差别，皆由业生。因不孤起，必待于缘，此业复由随眠，方得生长。如光记云，谓由随眠能发诸业，复由诸业能感有果。故业为亲因，惑为疏缘。</p>
<p>惑者烦恼，谓迷惑宇宙万有事理之妄心。惑有二类，一本惑。二随惑。本惑者，根本烦恼。烦扰恼乱有情身心，故云烦恼。随逐有情增昏滞故，又称随眠。（有部贪等即随眠。大众及经部，现行名缠垢，种子名随眠。大乘眠伏藏识现行明名缠垢，种子名随眠。）此复有六，谓贪嗔痴慢疑恶见（大地法中慧心所一分。）更开恶见，为萨迦耶见。边执见，邪见，见取，戒禁取五种，并为十惑。身即是有，故名有身。以五取蕴为体。缘于有身，执我我名，名有身见。（经部师释，坏故名萨，聚谓迦耶，迦耶名身。毗婆沙师释，有故名萨，身义如前。）即于所执我我所事，或执为断，或执为常，名边执见。于实有体苦集灭道四圣谛中，起见拨无，名为邪见。于劣为胜，名为见取见谓身见边见邪见，执此三见以为胜故，名为见取。非因谓因。非道谓道，名戒禁取。戒谓佛法中五戒等也，禁谓外道狗牛等禁也，执此戒禁以为因道，名戒禁取。此十惑中，前五迟钝，名五钝使。后五猛利，名五利使。此五利使五钝使，有迷理迷事之别。言迷理惑者，谓迷苦集道四谛理所起烦恼。言迷事惑者，谓迷宇宙万有之事相起烦恼。迷理惑，以于见道顿断，又称见惑。迷事惑，于修道断，又称修惑。言见惑者，谓邪分别计度迷悟因果道理所起身边档等妄见。言修惑者谓迷色声等世间事物所起贪嗔痴等妄情。</p>
<p>随惑者，随从根本烦恼而起之枝末惑，即随烦恼。如光记云，复有此本惑余，异诸本烦恼，染污心所，行蕴所摄，随烦恼起故，亦名随烦恼，不名烦恼，非根本故。此有十九，谓大烦恼中除无明，余放逸懈怠不信昏沉掉举五，大不善无惭无愧，二小烦恼忿覆悭嫉恼害恨谄诳憍十，不定中不善睡眠恶作二。放逸懈怠不信惛沉掉举无惭无愧睡眠八种，通见修二断。忿覆等十一种，唯修所断。</p>
<p><font color="#333399">第二章<span>&nbsp; </span>有漏因</font></p>
<p>业者造作，谓从迷惑宇宙万有事理之烦恼所发身体之动作言语之发动等。业有二种，一思业，二思已业。思业谓心所思，思即是业，故名思业。即身口将发动作言语时，先于心中思惟造作。思巳业谓思所作身语二业，思之所作，由思巳作，名思巳业。即于心中思惟造作巳发于外之动作言语。如是二业，分别为三，一身业，二语业，三意业。谓业依身，故名身业。业性即语，故名语业。此业依意，复与意俱，等起身语，故名意业，于此身口意三，造有漏不善业，引得爱非爱果。</p>
<p>此业，望感果时分，别为四种，一顺现法受业，二顺次生受业，三顺后次生受业，四顺不定受业。顺现法受者，现法为现身，受谓异熟。谓此生造业，即于此生受异熟果。顺次生受者，谓此生造业，次第二生受异熟果。顺后次生受者，谓此生造业，从第三生已去乃至多生，次第受果。顺不定受者，谓此生造业，不定于现在及第二生第三生等受果。或复开此不定受业为二，一异熟定时不定，谓果必受，时即不定。二异熟与时俱不定，谓果与时，俱不定受。</p>
<p>更自体性上分业为二种，一引业，二满业。引业感总报果，满业感别报果。例如人趣虽有贫富寿夭等差别，而同禀人身，彼此各俱六根，彼此受共同之果报，是曰总报。指能感此总报果之业因曰引业。虽同禀人身，而有贫富寿夭等差别彼此不同，是曰别报。指能感此别报果之业因曰满业。一业引一生，而彼圆满许由多业。譬如画师，先以一色图其形状，后填众彩。</p>
<p><font color="#333399">第三章<span>&nbsp; </span>有漏果</font></p>
<p>果者果报，谓由前惑业之原因所得之结果。果有二种，一有情世间，二器世间。有情世间者，由前世之业力所感之依身，有地狱傍生鬼人天五趣。梵云那落迦，此云苦具，义翻地狱，以地下有狱故，非正翻也。言傍生者，以傍行故。言鬼者，以余生中喜盗他物，又复多是所祀祖宗，又多希求以自存济，又多怯劣身心轻躁，故名为鬼。言人者，多思虑故，名之为人。言天者，有光明故，或复尊高神用自在众所祈告，故名为天。</p>
<p>五趣有情，其生略有四种，一卵生，二胎生，三湿生，四化生。如孔雀等，生从卵壳，是名卵生。如牛马等，生从胎藏，是名胎生。如飞蛾等，生从湿气，是名湿生。如诸天等，诸根顿其，无有欻有，是名化生。</p>
<p>于胎生中，四有轮转，所言四有，谓中有生有本有死有。言中有者，谓死有后，在生有前，二有中间，有五蕴起，为至生处，故起此身，二趣中间，说名中有。即于死有生有中间生起之身心。言生有者，初受生时一刹那蕴也。即于诸趣结生之一刹那。言本有者，本过去所感之有，名为本有。此之本有，在死有前，居士有后，中间诸蕴，为本有体。即除生有一刹那死有一刹那前余位。言死有者，最后命终一刹那蕴也。即最后一刹那，次中有前。所言四有轮转，谓由数习烦恼业力，令中有蕴相续入胎，如业所引，令胎中蕴次第转增，至根熟位，乃至命终。现蕴相续。于现在世，复起惑业，以此为因，更趣余世。如是惑业为因故生，生复为因，起于惑业。从此惑业。更复有生，故知有轮旋环无始。</p>
<p>论明四有轮转，更述十二缘起，详示惑业苦三道，于过现未三世展转相生。十二缘起者，一无明。二行，三识，四名色，五六处，六触，七受，八爱，九取，十有，十一生，十二老死，十二支也。一无明支，于无始宿生中诸业烦恼位所五蕴，至今五果熟位，总谓无明。二行支，于无始宿生中福非服不动等业位所有五蕴，至今五果熟位，总得行名。三识支，正结生时一刹那五蕴，名识。四名色支，从结生后，六处生前中间诸位所有五蕴，总称名色。中间诸位者，即是胎中从羯罗蓝（凝滑）至钵罗奢佉（支节）五位也。五六处之，眼等已生，至根境识未和合位，中间所有五蕴，说名六处。六触支，出胎已去，三两岁来，根境识三能有对触，未了能生苦乐舍受违顺中庸三因差别，此位五蕴，总名为触。七受支，五六岁已去，十四十五已来，已了三受因差别之相，未起淫贪，此位五蕴，总名为受。八爱支，十五已去，贪妙资具，淫爱现行，未广追求，此位五蕴，总名为爱。九取支，年渐长大，为得种种上妙境界，周遍驰求，不辞劳倦，然未为后有起善恶业，此位五蕴，总名为取。十有支，因驰求故，积集能牵当有果业。此位五蕴，总名为有。（业名为有。有当果故）十一生支，由是现在业力，从此舍命，正结当有一刹那顷，此位五蕴，总立生名。十二老死支，从生刹那后，乃至当来受支位所有五蕴。总名老死。此中初无明行，即惑业，为过去因。识名色六处触受者，由过去惑业因所受现在果，此过现一重因果也。次爱取者，现在惑。有者，现在业。由此现在惑业因，感未来生老死果，此现未一重因果也。事曰三世两重因果。</p>
<p>器世间者，五趣有情所居住之世界，有欲色无色三界。下极无间地狱，中人四洲，上至六欲天，是名欲界。欲者，段食淫所引贪，即淫欲食欲，欲界欲胜，故但言欲。此欲界上，有梵众天等十七处，名为色界。色界色胜，身相宫殿，殊妙精好，故但言色。无色界都无处所，以非色法无方所故。但就果报胜义云在色界上。此有空无边处等四天。体非是色，立无色名。</p>
<p>千四大洲乃至梵世，名一小千世界。千小世界，名一中千世界。千中千界，名一大千世界。何称三千大千世界。如是大千，同成同坏。</p>
<p><font color="#333399"><a name="a05"></a>第五篇<span>&nbsp; </span>无漏因果</font></p>
<p><font color="#333399">第一章<span>&nbsp; </span>无漏缘</font></p>
<p>离烦恼法，明为无漏。依出世定，发无漏正智，由智断烦恼，证离系果，故智为无漏果之亲因，定为疏缘。</p>
<p>定者禅定，梵云三摩地，心一境性，名之为定。一境性者，专注一缘，离于散动。论有二义，一经部义，谓若专一缘，即此心王专一境位，依之建立三摩地名，不应别有余心所法。二有部义，谓别有心所令彼心王于一境转，名三摩地，非体即心。定有等引，等持，等至，静虑，心一境性，止，现法乐住七名。此中等引等至虑，通有心无心。余四唯有心定。又等持心一境性二，通定散，余五唯定，不通散。</p>
<p>定心有定地散地有心定无心定之别。定地定，谓色无色界定心。散地定，谓欲界定心。入灭尽定时定心，名无心定。其他定心，名有心定、</p>
<p>定有二类，一生得定，二修得定。生得定，论云生静虑，谓由前世之业力自然生得之定地，如彼受生色界四静虑无色界四处者是。修得定，论云定静虑，谓由修力所得之定心，如于欲界修得四静虑四无色定等是。</p>
<p>静虑者，具云寂静审虑，慧能审滤故。审虑即是实了知义。如说心在定能如实了知。虑体是慧。定有静用及生慧虑，故名静虑。唯胜方立此名，无色定亦有静用能审虑，不名静虑。色界定止观均行，最能审虑，立静虑名。四静虑者。心一境性，是静虑体，依寻伺喜乐具不具分为四种。具伺乐喜，名初静虑。离伺但有喜乐二种，名第二静虑。离伺喜二，但有乐一，名第三静虑。具离伺喜乐三种，名第四静虑。</p>
<p>四无色定，与四静虑同，亦以心一境性为体，约生不同，分为四种。离第四静虑染，生上地时，立空无边处名。离空边处染，生上地时，立识无边处名。离识无边处染，生上地时，立无所有处名。离无所有处染，生上地时，立非想非非想处名。谓修定前起加行位，厌色境故，作胜解想，思无边空，加行成时，名空无边处。又于加行中，厌无边空，起胜解想，思无边识，加行成时，名识无边处。又于加行中，厌无边识，起胜解想，舍诸所有，寂然而住，加行成时，名无所有处。有顶地无下地明慧胜想，得非想名。有昧劣想，名非非想。前三无色，约加行名。第四非想，约当体立。</p>
<p>静虑无色，更有味定静定无漏定之别。一味定，谓色无色界爱相应定。于定中起贪爱，味著定中妙境，故名味定。如光记云，初味等至谓爱相应。爱能味著净定，故名为味，等至与彼相应，故此等至得味名。二净定，谓有漏善定。如光记云，净等至名，目诸世间有漏善定，与无贪等自性善诸白净法相应起故，此等至得净名。即是第一味相应所味著境。诸净等至，复有四种，一能烦恼，名顺退分定。随顺味定，将退本定时位也，二能顺自地，名顺住分定。住定当分，不退不进位也。三能顺上地，名顺胜进分定。定力增进，顺上地定，将进入彼定时位也。四能顺无漏，名顺决择分定。决择者，无漏智。无漏智能决择诸法性相，故名决择。定力愈增，顺无漏智，将转进无漏定时位也。八等至中，前七等至，各有四分。有顶唯有三种，无顺胜进分，由彼更无上地可趣故。三无漏定，谓无漏法相应定。如论云，无漏定者，谓出世定，爱不缘故非所味著。八等至中，前七等至，各有三定。有顶味劣，唯有二种，无无漏定。无漏定者，最殊胜之定心，发起无遍正体智（根本智）之根本，而正为离系果之疏缘者也。</p>
<p>上界八地，各有近分定。与八根本定为入门，根本定者，断下地修惑所发上地定。近分定者，伏下地修惑所发，近似上地。八近分中，初静虑近分，在散地定地中间，未至上界定地根本，别立未至定名。此八近分唯一舍受相应。此近分定起时艰辛作功用转故，未离下染情怀怖故，非喜乐相应。又八近分皆净定摄。唯初近分亦通无漏，未离欲者依近分定起圣道故。皆无有味，是离染道故。又初虑静根本二静虑近分间有中间定。初定根本及初定近分，寻伺相应。上七定中根本近分，皆无寻伺。唯中间静虑有伺无寻，故与近分差别不同。由无寻故。胜初静虑。由有伺故。位及第二。依此义故，立中间名。此诸定中，无漏定，唯依魏至中间四本静虑下三无色根本九地生。</p>
<p><font color="#333399">第二章<span>&nbsp; </span>无漏因</font></p>
<p>智者智慧，慧于曾见决断名智。此有忍智见等异名，于大地法中慧心所一，约作用异，分别为忍智见三。忍许名忍，决断名智，推度名见。</p>
<p>智有十种，摄一切智。一世俗智，二法智，三类智，四苦智，五集智，六灭智，七道智、八他心智，九尽智，十无生智。如是十智，总为二种，一有漏智，二无漏智。有漏智者带烦恼之智慧。无漏智者，离烦恼清净无垢之智慧。如是二智相别有三。前有漏智，总名世俗智。此智多取瓶衣军林等世俗境物为所缘，即缘世间俗事之智，故名世俗。如正里云，瓶衣等物，性可毁坏，显世俗情，故名世俗。此智多取世俗境故，多顺世间俗事转故，从多建立世俗智名。非无取胜义顺胜义事转，然是爱境、无胜功能息内众惑，故非无漏。此世俗智复有四种，一生得慧，二闻慧，三思慧，四修慧。生得慧者，生得之智慧。闻慧者，由闻至教所生智慧。此慧唯缘名境，未能舍文而观义故。思慧者，由思正理所生智慧。此慧缘名及义，未全舍文而观义故。修慧者，由修等持所生智慧。此慧唯缘义境，已能舍文而观义故。前无漏智，分为二种，一法智，二类智。法智者，证知欲界四谛之智慧，即观欲界四谛断迷欲界四谛理所起烦恼之智慧。此智最初证知诸法真理，故名法智。类智者，证知上二界四谛之智慧，即观上二界四谛断迷上二界四谛理所起烦恼之智慧。此之智境，与前法智相伺，故立类名。</p>
<p>此法智类智，由所缘境有差别，又各分为苦集灭道四智。苦智者，证知上下界苦谛之智慧，即观上下界苦谛断迷上下界苦谛理所起烦恼之智慧。乃至道智者，证知上下界道谛之智慧。苦等四智，一一各有缘自谛境四种行相。即苦智，缘苦谛境，起一非常二苦三空四非我之观解。待众缘生，故非常。迁流逼迫性，故苦。违我所见，故空。违我见，故非我。集智，缘集谛境，起一因二集三生四缘之观解。犹如种子生芽道理，故因。能等现果理，故集。令果相续理，故生。能成办果理，故缘。灭智，缘灭谛境，起一灭二静三妙四离之观解。诸有有漏蕴断尽，故灭。贪嗔痴三火息，故静。体无众患，故妙。解脱众灾横，故离。道智，缘道谛境，起一道二如三行四出之观解。通众圣门义，故道。契合正理，故如。正趣向涅槃，故行。能永超生死，故出。</p>
<p>此上六智，至无学位，名尽无生二智。尽智者，于有顶第九解脱道，灭尽一切漏，得择灭无为，曰漏尽得。与此漏尽得最初俱生之法类及四谛智，曰尽智。即无学圣者断尽烦恼时，自知我已知苦，我已断集，我已证灭，我已修道之智慧。无生智者，于知段证修，得毕竟不生之非择灭，曰无生。观此无生之智慧，曰无生智。即自知我已知苦，不应更知，乃至我已修道，不应更修之智慧。</p>
<p>此外有由前法智，类智，道智，及世俗智，所成之他心智。此为知他心之智慧，有有漏无漏二类。</p>
<p><font color="#333399">第三章<span>&nbsp; </span>无漏果</font></p>
<p>由前定慧之原因所得之结果，曰无漏果。以无漏正智断烦恼有等差故，果亦有四种。一预流果，二一来果，三不还果，四阿罗汉果。预流果者，以无漏正智断三界见惑所得果。梵语须陀洹，此云预流。此位初见真理，得预入圣者之流类，故名预流。如颂疏云，诸无漏道。总名为流，初预此流，名为预流。此有因果二位，因曰预流向，果曰预流果。预流向者，趣向预流果之因道也。一来果者，欲界修惑九品中断前六品修惑所得果。梵语斯陀含，此云一来。此位未断后三品故，为此三品惑所润生，尚必往天上受一生，更来人间受一生，方般涅槃，故名一来。此亦有果向二位。不还果者，断欲界修惑全分所得果。梵语阿那含，此云不还。已断欲界修惑，必不还生欲界，故名不还。此亦有果向二位。阿罗汉果者，尽断三界见修二惑所得果。梵语阿罗汉，此云应。唯应作他利益事故，诸有情者所应供故，故名为应。如颂疏云。应受人天广大供养故。又颂疏记云，结累都亡，堪受供养。又阿罗汉有杀贼不生等义，如婆沙谓阿罗者，谓一切烦恼。汉名能害。用利慧刀，害烦恼贼，令无余故，名阿罗汉。又罗汉名生，阿是无义，以无生故，名阿罗汉。又汉名一切恶不善法。言阿罗者，是远离义。远璃诸恶不善法，故名阿罗汉。此亦有果向二位。</p>
<p>上四果中，前四向三果，为得漏尽，常乐学彼戒定慧故，皆名有学。后阿罗汉一果。为得别果所应修学，此无有故，得无学名。</p>
<p><font color="#333399"><a name="a06"></a>第六篇<span>&nbsp; </span>无我略说</font></p>
<p>已上略述俱舍一部之法相，此论最后破执我一品，明于五蕴相续法上假说为我，无真无体。如论主引杂阿笈摩云。我实无我性，颠倒故执有，无有情无我，唯有有因法，谓十二有支，所摄蕴处界，审思此一切，无补特伽罗。又云，谓此法外诸所执我，非即于蕴相续假立，执有真实离蕴我故。由我执力，诸烦恼生，三有轮回，无容解脱。又宝疏云，我有二种，一五蕴聚集，假名为我。二或即蕴离蕴，别执一物，以为实我。五蕴假我，不违理教，论主不破。别执实我，违其理教，论主今破。论主又述我执之起因，谓无始来我执熏习种子。缘自相续有垢染心，为我执因。如前所述，此论一部，释佛契经三法印中诸法我。是以论主于此论中，处处破我。最后更设破执我一品。末复颂云，此涅槃宫一广道，千圣所游无我性，诸佛日言光所照，虽开昧眼不能睹。光记释之云，大涅槃，众圣所居，名涅槃宫。无我大路，趣涅槃宫，名一广道，此一广道，千圣所游，即无我性。此无我道，诸佛如日，其言似光所照无我大道，显诸外道由无胜慧，虽开昧眼而不能睹。或无我道。诸佛日言光明所照，虽彼复开僻见昧眼而不能睹。</p>
