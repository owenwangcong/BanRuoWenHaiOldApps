<td class="tbook_art2" colspan="3"> <p style="text-indent:0em;" align="center" class="caption">中观根本慧论颂</p> <p style="text-indent:0em;" align="center" class="tbook_caw1">龙树菩萨&nbsp;&nbsp;造颂<br> 鸠摩罗什&nbsp;&nbsp; 译</p> <p style="text-indent:0em;" align="center">顶礼文殊师利童子！</p> <p style="text-indent:0em;" align="center">不生亦不灭， 不常亦不断，<br> 不一亦不异， 不来亦不去。<br> 能说是因缘， 善灭诸戏论，<br> 我稽首礼佛， 诸说中第一。</p> <strong><p style="text-indent:0em;" align="center">一、观因缘品</p></strong> <p style="text-indent:0em;" align="center">诸法不自生， 亦不从他生，<br> 不共不无因， 是故知无生。<br> 因缘次第缘， 缘缘增上缘，<br> 四缘生诸法， 更无第五缘。<br> 如诸法自性， 不在于缘中，<br> 以无自性故， 他性亦复无。<br> 作非具有缘， 无缘作不成，<br> 无作则非缘， 若具作可生。<br> 因是法生果， 是法名为缘，<br> 若是果未生， 何不名非缘？<br> 果先于缘中， 有无俱不可，<br> 先无为谁缘？ 先有何用缘？<br> 若果非有生， 亦复非无生，<br> 亦非有无生， 何得言有缘？<br> 若有此缘法， 则彼无实义，<br> 于此无缘法， 云何有缘缘？<br> 果若未生时， 则不应有灭，<br> 灭法何能缘， 故无次第缘。<br> 诸法无自性， 故无有有相，<br> 说有是事故， 是事有不然。<br> 略广因缘中， 求果不可得，<br> 因缘中若无， 云何从缘出？<br> 若谓缘无果， 而从缘中出，<br> 是果何不从， 非缘中而出？<br> 若果从缘生， 是缘无自性，<br> 从无自性生， 岂得缘自性？<br> 故缘无自性， 非缘性成果，<br> 非有中无果， 非缘岂成缘？</p> <strong><p style="text-indent:0em;" align="center">二、观去来品</p></strong> <p style="text-indent:0em;" align="center">已去无有去， 未去亦无去，<br> 离已去未去， 去时亦无去。<br> 动处则有去， 此去时之动。<br> 非已去未去， 是故去时去。<br> 云何于去时， 而当有去法。<br> 若离于去法， 去时不可得。<br> 若言去时去， 彼者于去时，<br> 应成无去法， 去时有去故。<br> 若去时有去， 则有二种去。<br> 一谓为去时， 二谓去时去。<br> 若有二去法， 则有二去者。<br> 以离于去者， 去法不可得。<br> 若离于去者， 去法不可得。<br> 以无去法故， 何得有去者。<br> 去者则不去， 不去者不去，<br> 离去不去者， 无第三去者。<br> 若离于去法， 去者不可得。<br> 若言去者去， 云何有此义？ <br> 去者去何处， 彼去者将成，<br> 无去之去者， 许去者去故。<br> 若谓去者去， 是人则有咎。<br> 离去有去者， 说去者有去。<br> 已去中无发， 未去中无发，<br> 去时中无发， 何处当有发？<br> 于未发之前， 何处发可成？<br> 无去时无去， 未去何有发？<br> 一切无有发， 何故而分别？<br> 无去无未去， 亦复无去时。<br> 去者则不住， 不去者不住，<br> 离去不去者， 何有第三住？<br> 若当离于去， 去者不可得，<br> 去者若当住， 云何有此义？ <br> 去时无有回， 去未去无回，<br> 所有行发回， 皆同于去义。<br> 去法即去者， 是事则不然，<br> 去法异去者， 是事亦不然。<br> 若谓于去法， 即为是去者，<br> 作者及作业， 是事则为一。<br> 若谓于去法， 有异于去者，<br> 离去者有去， 离去有去者。<br> 去去者是二， 若于一异法，<br> 二门俱不成， 云何当有成？<br> 因去知去者， 不能用是去，<br> 先无有去法， 故无去者去。<br> 因去知去者， 不能用异去，<br> 于一去者中， 不得二去故。<br> 决定有去者， 不能用三去，<br> 不决定去者， 亦不用三去。<br> 去法定不定， 去者不用三，<br> 是故去去者， 所去处皆无。</p> <strong><p style="text-indent:0em;" align="center">三、观六情品</p></strong> <p style="text-indent:0em;" align="center">眼耳及鼻舌， 身意等六情，<br> 此眼等六情， 行色等六尘。<br> 是眼则不能， 自见其己体。<br> 若不能自见， 云何见余物？<br> 火喻则不能， 成于眼见法。<br> 去未去去时， 已总答是事。<br> 见若未见时， 则不名为见，<br> 而言见能见， 是事则不然。<br> 见不能有见， 非见亦不见。 <br> 若已破于见， 则为破见者。 <br> 离见不离见， 见者不可得。<br> 以无见者故， 何有见可见？<br> 见可见无故， 识等四法无。<br> 近取等诸缘， 云何当得有？<br> 耳鼻舌身意， 声及闻者等，<br> 当知如是义， 皆同于上说。</p> <strong><p style="text-indent:0em;" align="center">四、观五阴品</p></strong> <p style="text-indent:0em;" align="center">若离于色因， 色则不可得。<br> 若当离于色， 色因不可得。<br> 离色因有色， 是色则无因。<br> 无因而有法， 是事则不然。 <br> 若离色有因， 则是无果因。<br> 若言无果因， 则无有是处。<br> 若已有色者， 则不用色因。<br> 若无有色者， 亦不用色因。<br> 无因而有色， 是事终不然。<br> 是故有智者， 不应分别色。<br> 若果似于因， 是事则不然。<br> 果若不似因， 是事亦不然。<br> 受阴及想阴， 行阴识阴等。<br> 其余一切法， 皆同于色阴。<br> 以空辩论时， 若人欲答辩。<br> 是则不成答， 俱同所立故。<br> 解说空性时， 若人言其过。<br> 是则不成过， 俱同于所立。</p> <strong><p style="text-indent:0em;" align="center">五、观六种品</p></strong> <p style="text-indent:0em;" align="center">空相未有时， 则无虚空法。<br> 若先有虚空， 即为是无相。<br> 是无相之法， 一切处无有。<br> 若无无相法， 法相依何成？<br> 有相无相中， 相则无所住。<br> 离有相无相， 余处亦不住。<br> 相法无有故， 可相法亦无。<br> 可相法无故， 相法亦复无。<br> 是故今无相， 亦无有可相。<br> 离相可相已， 更亦无有物。<br> 若使无有有， 云何当有无？<br> 有无既已无， 知有无者谁？<br> 是故知虚空， 非有亦非无，<br> 非相非可相。 余五同虚空。<br> 浅智见诸法， 若有若无相。<br> 是则不能见， 灭见安隐法。</p> <strong><p style="text-indent:0em;" align="center">六、观染染者品</p></strong> <p style="text-indent:0em;" align="center">若离于染法， 先自有染者。<br> 因是染欲者， 应生于染法。<br> 若无有染者， 云何当有染？<br> 染者复染着， 有无次第同。<br> 染者及染法， 俱成则不然。<br> 染者染法俱， 则无有相待。<br> 染者染法一， 一法云何合？<br> 染者染法异， 异法云何合？<br> 若一有合者， 离伴应有合。<br> 若异有合者， 离伴亦应合。<br> 若异而有合， 染染者何事？<br> 是二相先异， 然后说合相。<br> 若染及染者， 先各成异相。<br> 既已成异相， 云何而言合？<br> 异相无有成， 是故汝欲合。<br> 为使合相成， 复说异相乎？<br> 异相不成故， 合相则不成。<br> 于何异相中， 而欲说合相？<br> 如是染染者， 非合不合成。<br> 诸法亦如是， 非合不合成。</p> <strong><p style="text-indent:0em;" align="center">七、观三相品</p></strong> <p style="text-indent:0em;" align="center">若生是有为， 则应有三相。<br> 若生是无为， 何名有为相？<br> 三相若聚散， 不能有所相。<br> 云何于一处， 一时有三相？<br> 若谓生住灭， 更有有为相。<br> 是即为无穷， 无即非有为。<br> 生生之所生， 生于彼本生。<br> 本生之所生， 还生于生生。<br> 若谓是生生， 能生于本生。<br> 生生从本生， 何能生本生？<br> 若谓是本生， 能生于生生。<br> 本生从彼生， 何能生生生？<br> 若彼尚未生， 而能生彼法，<br> 汝言正生时， 彼生可成立。<br> 如灯能自照， 亦能照于彼。<br> 生法亦如是， 自生亦生彼。<br> 灯中自无暗， 住处亦无暗。<br> 破暗乃名照， 无暗则无照。<br> 此灯初生时， 不能及于暗。<br> 云何灯生时， 而能破于暗？<br> 灯若未及暗， 而能破暗者。<br> 灯在于此间， 则破一切暗。<br> 若灯能自照， 亦能照于彼。 <br> 暗亦应自暗， 亦能暗于彼。<br> 此生若未生， 云何能自生？<br> 若生已自生， 生已何用生？<br> 生非生已生， 亦非未生生，<br> 生时亦不生。 去来中已答。<br> 若谓生时生， 是事已不成。 <br> 云何依生法， 尔时而得生？<br> 若法众缘生， 即是寂灭性。<br> 是故生生时， 是二俱寂灭。<br> 若有未生法， 说言有生者。<br> 可生之彼法， 不成岂可生？<br> 若言生时生， 是能有所生。<br> 何得更有生， 而能生是生？<br> 若谓更有生， 生生则无穷。<br> 离生生有生， 法皆自能生。<br> 有法不应生， 无亦不应生，<br> 有无亦不生， 此义先已说。<br> 若诸法灭时， 是时不应生。<br> 法若不灭者， 终无有是事。<br> 不住法不住， 住法亦不住，<br> 住时亦不住， 无生云何住？<br> 若诸法灭时， 是则不应住；<br> 法若不灭者， 终无有是事。 <br> 所有一切法， 皆是老死相。<br> 终不见有法， 离老死有住。<br> 住不自相住， 亦不异相住。<br> 如生不自生， 亦不异相生。 <br> 法已灭不灭， 未灭亦不灭，<br> 灭时亦不灭， 无生何有灭？<br> 若法有住者， 是则不应灭；<br> 法若不住者， 是亦不应灭。<br> 是法于是时， 不于是时灭；<br> 是法于异时， 不于异时灭。<br> 如一切诸法， 生相不可得。<br> 以无生相故， 即亦无灭相。<br> 若法是有者， 是即无有灭。<br> 不应于一法， 而有有无相。<br> 若法是无者， 是则无有灭。<br> 譬如第二头， 无故不可断。<br> 法不自相灭， 他相亦不灭。<br> 如自相不生， 他相亦不生。<br> 生住灭不成， 故无有有为。<br> 有为法无故， 何得有无为？<br> 如幻亦如梦， 如乾闼婆城。<br> 所说生住灭， 其相亦如是。<br> <strong></strong></p><p style="text-indent:0em;" align="center"><strong>八、观作作者品</strong></p> <p style="text-indent:0em;" align="center">决定有作者， 不作决定业；<br> 决定无作者， 不作无定业。<br> 定作者无作， 无作者成业；<br> 有业而无作， 无业有作者。<br> 若不定作者， 作不定之业，<br> 作业堕无因， 作者亦无因。<br> 若堕于无因， 则无因无果，<br> 无作无作者， 无所用作法。<br> 若无作等法， 则无有罪福。<br> 罪福等无故， 罪福报亦无。<br> 若无罪福报， 亦无大涅槃。<br> 诸可有所作， 皆空无有果。<br> 作者定不定， 不能作二业。<br> 有无相违故， 一处则无二。<br> 有不能作无， 无不能作有。<br> 若有作作者， 其过如先说。<br> 决定之作者， 不作不定业，<br> 及定不定业， 其过先已说。<br> 若作者不定， 不作决定业，<br> 及定不定业， 其过先已说。<br> 作者定不定， 亦定亦不定，<br> 不能作于业， 其过先已说。<br> 因业有作者， 因作者有业，<br> 成业义如是， 更无有余事。<br> 如破作作者， 受受者亦尔。<br> 及一切诸法， 亦应如是破。</p> <strong><p style="text-indent:0em;" align="center">九、观本住品</p></strong> <p style="text-indent:0em;" align="center">眼耳等诸根， 苦乐等诸法，<br> 虽有如是事， 是则名本住。<br> 若无有本住， 谁有眼等法？<br> 以是故当知， 先已有本住。<br> 若离眼等根， 及苦乐等法，<br> 先有本住者， 以何而可知？<br> 若离见法等， 而有本住者。<br> 亦应离本住， 而有所受法。<br> 以法知有人， 以人知有法。<br> 离法何有人？ 离人何有法？<br> 一切见等前， 实无有本住，<br> 见等中他法， 异时而分别。<br> 一切见等前， 若无有本住。<br> 一一见等前， 云何能知尘？<br> 见者即闻者， 闻者即受者，<br> 如是等诸根， 则应有本住。<br> 若见闻各异， 受者亦各异。<br> 见时亦应闻， 如是则神多。<br> 眼耳等诸根， 苦乐等诸法，<br> 所从生诸大， 彼大亦无神。<br> 若眼耳等根， 苦乐等诸法，<br> 无有本住者， 见等亦应无。<br> 见等无本住， 今后亦复无。<br> 以三世无故， 无有无分别。</p> <strong><p style="text-indent:0em;" align="center">十、观燃可燃品</p></strong> <p style="text-indent:0em;" align="center">若燃是可燃， 作作者则一。<br> 若燃异可燃， 离可燃有燃。<br> 如是常应燃， 不因可燃生。<br> 则无燃火功， 亦名无作火。<br> 燃不待可燃， 则不从缘生。<br> 火若常燃者， 人功则应空。<br> 若汝谓燃时， 名为可燃者。<br> 尔时但有薪， 何物燃可燃。<br> 若异则不至， 不至则不烧，<br> 不烧则不灭， 不灭则常住。<br> 燃与可燃异， 而能至可燃。<br> 如此至彼人， 彼人至此人。<br> 若谓燃可燃， 二俱相离者。<br> 如是燃则能， 至于彼可燃。<br> 若因可燃燃， 因燃有可燃，<br> 先定有何法， 而有燃可燃？<br> 若因可燃燃， 则燃成复成。<br> 是为可燃中， 则为无有燃。<br> 若法因待成， 是法还成待，<br> 若所待可成， 待何成何法？<br> 若法有待成， 未成云何待？<br> 若成已有待， 成已何用待？<br> 因可燃无燃， 不因亦无燃。<br> 因燃无可燃， 不因无可燃。<br> 燃不余处来， 燃处亦无燃。<br> 可燃亦如是， 余如去来说。<br> 可燃即非燃， 离可燃无燃，<br> 燃无有可燃， 燃中无可燃。<br> 以燃可燃法， 说受受者法，<br> 及以说瓶衣， 一切等诸法。<br> 若人说有我， 诸法各异相，<br> 当知如是人， 不得佛法味。</p> <strong><p style="text-indent:0em;" align="center">十一、观本际品</p></strong> <p style="text-indent:0em;" align="center">大圣之所说， 本际不可得。<br> 生死无有始， 亦复无有终。<br> 若无有始终， 中当云何有？<br> 是故于此中， 先后共亦无。<br> 若使先有生， 后有老死者。<br> 生则无老死， 不死而有生。<br> 若先有老死， 而后有生者。<br> 不生有老死， 无因岂能成？<br> 生及于老死， 不得一时共。<br> 生时则有死， 是二俱无因。<br> 若使初后共， 是皆不然者。<br> 何故而戏论， 谓有生老死？<br> 非但于轮回， 本际不可得。<br> 诸所有因果， 及相可相法，<br> 受及受者等， 所有一切法，<br> 如是一切法， 本际皆亦无。</p> <strong><p style="text-indent:0em;" align="center">十二、观苦品</p></strong> <p style="text-indent:0em;" align="center">自作及他作， 共作无因作。 <br> 如是说诸苦， 于果则不然。<br> 苦若自作者， 则不从缘生。<br> 因有此阴故， 而有彼阴生。<br> 若人自作苦， 离苦何有人？<br> 而谓于彼人， 而能自作苦。<br> 若谓此五阴， 异彼五阴者。<br> 如是则应言， 从他而作苦。<br> 若苦他人作， 而与此人者。<br> 若当离于苦， 何有此人受？<br> 苦若彼人作， 持与此人者。<br> 离苦何有人， 而能授于此？<br> 自作若不成， 云何彼作苦？<br> 若彼人作苦， 即亦名自作。<br> 苦不名自作， 法不自作法。<br> 彼无有自体， 何有彼作苦？<br> 若彼此苦成， 应有共作苦。<br> 此彼尚无作， 何况无因作？<br> 非但说于苦， 四种义不成。<br> 一切外万物， 四义亦不成。</p> <strong><p style="text-indent:0em;" align="center">十三、观行品</p></strong> <p style="text-indent:0em;" align="center">如佛经所说， 虚诳妄取相。<br> 诸行妄取故， 是名为虚诳。<br> 虚诳妄取者， 是中何所取？<br> 佛说如是事， 欲以示空义。<br> 诸法有异故， 知皆是无性。<br> 无性法亦无， 一切法空故。<br> 若诸法无性， 云何而有异？<br> 若诸法有性， 云何而得异？ <br> 是法则无异， 异法亦无异。<br> 如壮不作老， 老亦不作老。<br> 若是法即异， 乳应即是酪。<br> 离乳有何法， 而能作于酪？<br> 若有不空法， 则应有空法。<br> 实无不空法， 何得有空法？<br> 大圣说空法， 为离诸见故。<br> 若复见有空， 诸佛所不化。</p> <strong><p style="text-indent:0em;" align="center">十四、观和合品</p></strong> <p style="text-indent:0em;" align="center">见可见见者， 是三各异方，<br> 如是三法异， 终无有合时。<br> 染与于可染， 染者亦复然。<br> 余入余烦恼， 皆亦复如是。<br> 异法当有合， 见等无有异，<br> 异相不成故， 见等云何合？<br> 非但可见等， 异相不可得。<br> 所有一切法， 皆亦无异相。<br> 异因异有异， 异离异无异。<br> 若法所因出， 是法不异因。<br> 若离从异异， 应余异有异。<br> 离从异无异， 是故无有异。<br> 异中无异相， 不异中亦无。<br> 无有异相故， 则无此彼异。<br> 是法不自合， 异法亦不合。<br> 合者及合时， 合法亦皆无。</p> <strong><p style="text-indent:0em;" align="center">十五、观有无品</p></strong> <p style="text-indent:0em;" align="center">众缘中有性， 是事则不然。<br> 性从众缘出， 即名为作法。<br> 性若是作者， 云何有此义？<br> 性名为无作， 不待异法成。<br> 法若无自性， 云何有他性？<br> 自性于他性， 亦名为他性。<br> 离自性他性， 何得更有法？<br> 若有自他性， 诸法则得成。<br> 有若不成者， 无云何可成？<br> 因有有法故， 有坏名为无。<br> 若人见有无， 见自性他性。<br> 如是则不见， 佛法真实义。<br> 佛能灭有无， 于化迦旃延，<br> 经中之所说， 离有亦离无。<br> 若法实有性， 后则不应无。<br> 性若有异相， 是事终不然。<br> 若法实无性， 云何而可异？<br> 若法实有性， 云何而可异？<br> 定有则著常， 定无则著断。<br> 是故有智者， 不应著有无。<br> 若法有定性， 非无则是常。<br> 先有而今无， 是则为断灭。</p> <strong><p style="text-indent:0em;" align="center">十六、观缚解品</p></strong> <p style="text-indent:0em;" align="center">诸行往来者， 常不应往来，<br> 无常亦不应， 众生亦复然。<br> 若众生往来， 阴界诸入中，<br> 五种求尽无， 谁有往来者？<br> 若从身至身， 往来即无身。<br> 若其无有身， 则无有往来。<br> 诸行若灭者， 是事终不然；<br> 众生若灭者， 是事亦不然。<br> 诸行生灭相， 不缚亦不解；<br> 众生如先说， 不缚亦不解。<br> 若身名为缚， 有身则不缚，<br> 无身亦不缚， 于何而有缚？<br> 若可缚先缚， 则应缚可缚。<br> 而先实无缚， 余如去来答。<br> 缚者无有解， 不缚亦无解，<br> 缚时有解者， 缚解则一时。<br> 若不受诸法， 我当得涅槃。<br> 若人如是者， 还为受所缚。<br> 涅槃无有生。 原有而后无，<br> 岂可为轮回？ 涅槃岂安立？</p> <strong><p style="text-indent:0em;" align="center">十七、观业品</p></strong> <p style="text-indent:0em;" align="center">人能降伏心，利益于众生，<br> 是名为慈善， 二世果报种。<br> 大圣说二业， 思与从思生。<br> 是业别相中， 种种分别说。<br> 佛所说思者， 所谓意业是。<br> 所从思生者， 即是身口业。<br> 身业及口业， 律仪非律仪，<br> 及其余无表， 亦善亦不善。<br> 从用生福德， 罪生亦如是，<br> 及思为七法， 能了诸业相。<br> 业住至受报， 是业即为常，<br> 若灭即无常， 云何生果报？ <br> 如芽等相续， 皆从种子生。<br> 从是而生果， 离种无相续。<br> 从种有相续， 从相续有果。<br> 先种后有果， 不断亦不常。<br> 如是从初心， 心法相续生。<br> 从是而有果， 离心无相续。<br> 从心有相续， 从相续有果。<br> 先业后有果， 不断亦不常。<br> 能成福业者， 是十白业道。<br> 二世五欲乐， 即是白业报。<br> 若如汝分别， 其过则甚多。<br> 是故汝所说， 于义则不然。<br> 今当复更说， 顺业果报义。<br> 诸佛辟支佛， 贤圣所称叹。<br> 不失法如券， 业如负财物。<br> 此性则无记， 分别有四种。 <br> 见谛所不断， 但思惟所断。<br> 以是不失法， 诸业有果报。<br> 因见断故断， 业灭彼亦灭。<br> 则得破业等， 如是之过咎。<br> 一切诸行业， 相似不相似，<br> 一界初受身， 尔时法独生。<br> 如是二种业， 现世受果报，<br> 或言受报已， 而法犹故在。<br> 若度果已灭， 若死已而灭。<br> 于是中分别， 有漏及无漏。<br> 虽空亦不断， 虽有而不常，<br> 业果报不失， 是名佛所说。 <br> 诸业本不生， 以无定性故；<br> 诸业亦不灭， 以其不生故。<br> 若业有性者， 是即名为常，<br> 不作亦名业， 常则不可作。<br> 若有不作业， 不作而有罪，<br> 不断于梵行， 而有不净过。<br> 是则破一切， 世间语言法。<br> 作罪与作福， 亦无有差别。<br> 受于果报已， 而应更复受。<br> 若言业决定， 而自有性者。<br> 若诸世间业， 从于烦恼生。<br> 是烦恼非实， 业当何有实？<br> 诸烦恼及业， 是说身因缘。<br> 烦恼诸业空， 何况于诸身？<br> 无明之所蔽， 爱结之所缚。<br> 而于本作者， 不异亦不一。<br> 业不从缘生， 不从非缘生。<br> 是故则无有， 能起于业者。<br> 无业无作者， 何有业生果？<br> 若其无有果， 何有受果者？<br> 如世尊神通， 所作变化人，<br> 如是变化人， 复变作化人。 <br> 如初变化人， 是名为作者；<br> 变化人所作， 是则名为业。<br> 诸烦恼及业， 作者及果报，<br> 皆如幻如梦， 如焰亦如响。</p> <strong><p style="text-indent:0em;" align="center">十八、观我法品</p></strong> <p style="text-indent:0em;" align="center">若我是五阴， 我即为生灭；<br> 若我异五阴， 则非五阴相。 <br> 若无有我者， 何得有我所？<br> 灭我我所故， 无我我所执。<br> 得无我智者， 彼等不可得。<br> 无我我所执， 谁见终未见。<br> 内外我我所， 尽灭无有故，<br> 诸受即为灭， 受灭则身灭。<br> 业烦恼灭故， 名之为解脱。<br> 业烦恼非实， 入空戏论灭。<br> 诸佛或说我， 或说于无我。<br> 诸法实相中， 无我无非我。<br> 诸法实相者， 心行言语断，<br> 无生亦无灭， 寂灭如涅槃。<br> 一切实非实， 亦实亦非实，<br> 非实非非实， 是名诸佛法。<br> 自知不随他， 寂灭无戏论，<br> 无异无分别， 是则名实相。<br> 若法从缘生， 不即不异因。<br> 是故名实相， 不断亦不常。<br> 不一亦不异， 不常亦不断。<br> 是名诸世尊， 教化甘露味。<br> 若佛不出世， 声闻已灭尽，<br> 诸辟支佛智， 从于远离生。</p> <strong><p style="text-indent:0em;" align="center">十九、观时品</p></strong> <p style="text-indent:0em;" align="center">若因过去时， 有未来现在。<br> 未来及现在， 应在过去时。<br> 若过去时中， 无未来现在。<br> 未来现在时， 云何因过去？<br> 不因过去时， 是故无二时。<br> 既无未来时， 亦无现在时。 <br> 以如是义故， 则知余二时。<br> 上中下一异， 是等法皆无。 <br> 不住时不得， 而于可得时，<br> 驻留不可得， 云何说时量？<br> 因物故有时， 离物何有时？<br> 物尚无所有， 何况当有时？</p> <strong><p style="text-indent:0em;" align="center">二十、观因果品 </p></strong> <p style="text-indent:0em;" align="center">若众缘和合， 而有果生者。<br> 和合中已有， 何须和合生？<br> 若众缘和合， 是中无果者。<br> 云何从众缘， 和合而果生？<br> 若众缘和合， 是中有果者。<br> 和合中应有， 而实不可得。<br> 若众缘和合， 是中无果者。<br> 是则众因缘， 与非因缘同。<br> 若因与果因， 作因已而灭。<br> 是因有二体， 一与一则灭。<br> 若因不与果， 作因已而灭。<br> 因灭而果生， 是果则无因。<br> 若众缘合时， 而有果生者。<br> 生者及可生， 则为一时俱。<br> 若先有果生， 而后众缘合。<br> 此即离因缘， 名为无因果。<br> 若因变为果， 因即至于果。<br> 是则前生因， 生已而复生。<br> 云何因灭失， 而能生于果？ <br> 若因果相关， 因住果岂生？<br> 若因果无关， 更生何等果？<br> 因见不见果， 是二俱不生。 <br> 若言过去果， 而于过去因，<br> 未来现在因， 是则终不合。<br> 若言现在果， 而于现在因，<br> 未来过去因， 是则终不合。<br> 若言未来果， 而于未来因，<br> 现在过去因， 是则终不合。<br> 若不和合者， 因何能生果？<br> 若有和合者， 因何能生果？<br> 若因空无果， 因何能生果？<br> 若因不空果， 因何能生果？<br> 果不空不生， 果不空不灭。<br> 以果不空故， 不生亦不灭。<br> 果空故不生， 果空故不灭。<br> 以果是空故， 不生亦不灭。<br> 因果是一者， 是事终不然；<br> 因果是异者， 是事亦不然。<br> 若因果是一， 生及所生一；<br> 若因果是异， 因则同非因。<br> 若果定有性， 因为何所生？<br> 若果定无性， 因为何所生？<br> 因不生果者， 则无有因相。<br> 若无有因相， 谁能有是果？<br> 若从众因缘， 而有和合法。<br> 和合自不生， 云何能生果？<br> 是故果不从， 缘合不合生。<br> 若无有果者， 何处有合法？</p> <strong><p style="text-indent:0em;" align="center">二十一、观成坏品</p></strong> <p style="text-indent:0em;" align="center">离成及共成， 是中无有坏；<br> 离坏及共坏， 是中亦无成。<br> 若离于成者， 云何而有坏？<br> 如离生有死， 是事则不然。<br> 成坏共有者， 云何有成坏？ <br> 如世间生死， 一时则不然。<br> 若离于坏者， 云何当有成？<br> 无常未曾有， 不在诸法时？<br> 坏成共有者， 云何有坏成？<br> 如世间生死， 一时则不然。<br> （该偈颂在鸠摩罗什翻译的汉文版中缺漏）<br> 成坏共无成， 离亦无有成。<br> 是二俱不可， 云何当有成？<br> 尽则无有成， 不尽亦无成；<br> 尽则无有坏， 不尽亦无坏。<br> 若当离于法， 则无有成坏。<br> 若离于成坏， 是亦无有法；<br> 若法性空者， 谁当有成坏？<br> 若性不空者， 亦无有成坏。<br> 成坏若一者， 是事则不然；<br> 成坏若异者， 是事亦不然。<br> 若谓以现见， 而有生灭者。<br> 则为是痴妄， 而见有生灭。<br> 法不从法生， 不从非法生；<br> 非法亦不从， 非法及法生。<br> 法不从自生， 亦不从他生，<br> 不从自他生， 云何而有生？<br> 若有所受法， 即堕于断常。<br> 当知所受法， 若常若无常。<br> 所有受法者， 不堕于断常。<br> 因果相续故， 不断亦不常。<br> 若因果生灭， 相续而不断，<br> 灭更不生故， 因即为断灭。<br> 法住于自性， 不应有有无。<br> 涅槃灭相续， 则堕于断灭。<br> 若初有灭者， 则无有后有；<br> 初有若不灭， 亦无有后有。<br> 若初有灭时， 而后有生者。<br> 灭时是一有， 生时是一有。<br> 若言于生灭， 一时则非理。<br> 岂可此阴死， 亦于此阴生？<br> 三世中求有， 相续不可得。<br> 若三世中无， 何有有相续？</p> <strong><p style="text-indent:0em;" align="center">二十二、观如来品</p></strong> <p style="text-indent:0em;" align="center">非阴非离阴， 此彼不相在，<br> 如来不有阴， 何处有如来？<br> 阴合有如来， 则无有自性。<br> 若无有自性， 云何因他有？<br> 法若因他生， 是即非我有。<br> 若法非我者， 云何是如来？<br> 若无有自性， 云何有他性？<br> 离自性他性， 何名为如来？<br> 若不因五阴， 先有如来者。<br> 以今受阴故， 则说为如来。<br> 今实不受阴， 更无如来法。<br> 若以不受无， 今当云何受？ <br> 若其未有受， 所受不名受。<br> 无有无受法， 而名为如来。<br> 若于五种求， 一异之如来，<br> 悉皆不可得。 云何受中有？<br> 又所受五阴， 不从自性有。<br> 若无自性者， 云何有他性？<br> 以如是义故， 受空受者空。<br> 云何当以空， 而说空如来？<br> 空则不可说， 非空不可说，<br> 共不共叵说， 但以假名说。<br> 常无常等四， 本寂何处有？<br> 边无边等四， 本寂何处有？<br> 邪见深厚者， 耽执有如来。 <br> 如来寂灭相， 分别有亦非。<br> 如是性空中， 思惟亦不可，<br> 如来灭度后， 分别于有无。<br> 如来过戏论， 而人生戏论。<br> 戏论破慧眼， 是皆不见佛。<br> 如来所有性， 即是世间性。<br> 如来无有性， 世间亦无性。</p> <strong><p style="text-indent:0em;" align="center">二十三、观颠倒品</p></strong> <p style="text-indent:0em;" align="center">从忆想分别， 生于贪恚痴，<br> 净不净颠倒， 皆从众缘生。<br> 若因净不净， 颠倒生三毒。<br> 三毒即无性， 故烦恼无实。<br> 我法有与无， 是事终不成。<br> 无我诸烦恼， 有无亦不成。<br> 谁有此烦恼， 是即为不成。<br> 若无有所依， 烦恼亦不成。<br> 如身见五种， 求之不可得。<br> 烦恼于垢心， 五求亦不得。<br> 净不净颠倒， 是则无自性。<br> 云何因此三， 而生诸烦恼？<br> 色声香味触， 及法为六种，<br> 如是之六种， 是三毒根本。<br> 色声香味触， 及法体六种，<br> 皆空如焰梦， 如乾闼婆城。<br> 犹如幻化人， 亦如镜中像。<br> 如是六种中， 何有净不净？<br> 不因于不净， 则亦无有净。<br> 因不净有净， 是故无有净。<br> 不因于净相， 则无有不净。<br> 因净有不净， 是故无不净。<br> 若无有净者， 由何而有贪？<br> 若无有不净， 何由而有恚？<br> 于无常著常， 是则名颠倒。<br> 空中无无常， 何处有常倒？<br> 著无常为常， 即是为颠倒。<br> 空中无无常， 何有非颠倒？<br> 可著著者著， 及所用著法。<br> 是皆寂灭相， 是故无有著。<br> 若倒为真实， 且无有著法， <br> 颠倒不颠倒， 谁有如是事？<br> 有倒不生倒， 无倒不生倒。<br> 若于颠倒时， 亦不生颠倒。<br> 汝可自观察， 谁生于颠倒？<br> 若颠倒不生， 何有颠倒者？<br> 诸法不自生， 亦不从他生。<br> 不从自他生， 何有颠倒者？<br> 若我常乐净， 而是实有者。<br> 是常乐我净， 则非是颠倒。<br> 若我常乐净， 而实无有者。<br> 无常苦不净， 是则亦应无？<br> 如是颠倒灭， 无明则亦灭。<br> 以无明灭故， 诸行等亦灭。<br> 若烦恼性实， 而有所属者。<br> 云何当可断？ 谁能断其性？<br> 若烦恼虚妄， 无性无属者。<br> 云何当可断， 谁能断无性？</p> <strong><p style="text-indent:0em;" align="center">二十四、观四谛品</p></strong> <p style="text-indent:0em;" align="center">若一切皆空， 无生亦无灭。<br> 如是则无有， 四圣谛之法。<br> 以无四谛故， 见苦与断集，<br> 证灭及修道， 如是事皆无。<br> 以是事无故， 则无有四果。<br> 无有四果故， 得向者亦无。<br> 若无八贤圣， 则无有僧宝。<br> 以无四谛故， 亦无有法宝。 <br> 若无法僧宝， 岂能有佛宝？<br> 如是说空者， 是则破三宝。<br> 空法坏因果， 亦坏于罪福。 <br> 亦复悉毁坏， 一切世俗法。<br> 汝今实不能， 知空空因缘，<br> 及知于空义， 是故自生恼。<br> 诸佛依二谛， 为众生说法。<br> 一以世俗谛， 二第一义谛。<br> 若人不能知， 分别于二谛。<br> 则于深佛法， 不知真实义。<br> 若不依俗谛， 不得第一义。<br> 不得第一义， 则不得涅槃。<br> 不能正观空， 钝根则自害。<br> 如不善咒术， 不善捉毒蛇。<br> 世尊知是法， 甚深微妙相，<br> 非钝根所及， 是故不欲说。<br> 若汝发太过， 谓空为无理。<br> 汝则弃空性， 于自宗不容。<br> 以有空义故， 一切法得成；<br> 若无空义者， 一切则不成。<br> 汝今自有过， 而以回向我。<br> 如人乘马者， 自忘于所乘。<br> 若汝见诸法， 决定有性者。<br> 即为见诸法， 无因亦无缘。<br> 即为破因果， 作作者作法。<br> 亦复坏一切， 万物之生灭。<br> 众因缘生法， 我说即是空，<br> 亦为是假名， 亦是中道义。<br> 未曾有一法， 不从因缘生。<br> 是故一切法， 无不是空者。<br> 若一切不空， 则无有生灭。<br> 如是则无有， 四圣谛之法。<br> 苦不从缘生， 云何当有苦？<br> 无常是苦义， 定性无无常。<br> 若苦有定性， 何故从集生？<br> 是故无有集， 以破空义故。<br> 苦若有定性， 则不应有灭。<br> 汝著定性故， 即破于灭谛。<br> 道若有定性， 则无有修道。<br> 若道可修习， 即无有定性。<br> 若无有苦谛， 及无集灭谛。<br> 所可灭苦道， 竟为何所至？<br> 若苦定有性， 先来所不见。<br> 于今云何见？ 其性不异故。<br> 如见苦不然， 断集及证灭，<br> 修道及四果， 是亦皆不然。<br> 是四道果性， 先来不可得。<br> 诸法性若定， 今云何可得？<br> 若无有四果， 则无得向者。<br> 以无八圣故， 则无有僧宝。<br> 无四圣谛故， 亦无有法宝。<br> 无法宝僧宝， 云何有佛宝？ <br> 汝说则不因， 菩提而有佛；<br> 亦复不因佛， 而有于菩提。<br> 若先非佛性， 虽复勤精进，<br> 修行菩提道， 不应得成佛。<br> 若诸法不空， 无作罪福者。<br> 不空何所作？ 以其性定故。<br> 汝许离罪福， 而有诸果报。 <br> 罪福因所生， 果报则无有。<br> 若谓从罪福， 而生果报者。<br> 果从罪福生， 云何言不空？<br> 汝破一切法， 诸因缘空义，<br> 则破于世俗， 诸余所有法。<br> 若破于空义， 即应无所作，<br> 无作而有作， 不作名作者。<br> 若有决定性， 众生无生灭， <br> 恒常而安住， 远离种种相。<br> 若无有空者， 未得不应得，<br> 亦无断烦恼， 亦无苦尽事。<br> 若人能现见， 一切因缘法，<br> 则为能见苦， 亦见集灭道。</p> <strong><p style="text-indent:0em;" align="center">二十五、观涅槃品</p></strong> <p style="text-indent:0em;" align="center">若一切法空， 无生无灭者。<br> 何断何所灭， 而称为涅槃？<br> 若诸法不空， 则无生无灭。<br> 何断何所灭， 而称为涅槃？<br> 无弃亦无得， 不断亦不常，<br> 不生亦不灭， 是说名涅槃。<br> 涅槃不名有， 有则老死相。<br> 终无有有法， 离于老死相。<br> 若涅槃是有， 涅槃即有为。<br> 终无有一法， 而是无为者。<br> 若涅槃是有， 云何非缘起？<br> 非缘起之法， 始终皆无有。<br> 若涅槃非有， 何况于无耶？<br> 涅槃若非有， 无实亦不成。<br> 若涅槃是无， 云何不依有？<br> 未曾有不依， 而名为无法。<br> 来去轮回法， 乃假立缘起；<br> 非假立缘起， 是名为涅槃。<br> 如佛经中说， 断有断非有。<br> 是故知涅槃， 非有亦非无。<br> 若谓于有无， 合为涅槃者。<br> 有无即解脱， 是事则不然。<br> 若谓于有无， 合为涅槃者。<br> 涅槃非无依， 是二从依生。<br> 有无共合成， 云何名涅槃？<br> 涅槃名无为， 有无是有为。<br> 有无二事共， 云何是涅槃？<br> 是二不同处， 如明暗不俱。<br> 分别非有无， 如是名涅槃。<br> 若有无成者， 非有非无成。<br> 若非有非无， 名之为涅槃。<br> 此非有非无， 以何而分别？<br> 如来灭度后， 不言有与无，<br> 亦不言有无， 非有及非无。<br> 如来现在时， 不言有与无，<br> 亦不言有无， 非有及非无。<br> 涅槃与世间， 无有少分别；<br> 世间与涅槃， 亦无少分别。<br> 涅槃之实际， 即为世间际。 <br> 如是二际者， 无毫厘差别。<br> 灭后有无等， 有边等常等，<br> 诸见依涅槃， 未来过去世。<br> 一切法空故， 何有边无边，<br> 亦边亦无边， 非有非无边？<br> 何者为一异， 何有常无常，<br> 亦常亦无常， 非常非无常？<br> 诸法不可得， 灭一切戏论，<br> 无人亦无处， 佛亦无所说。</p> <strong><p style="text-indent:0em;" align="center">二十六、观十二因缘品</p></strong> <p style="text-indent:0em;" align="center">众生痴所覆， 为后起三行，<br> 以起是行故， 随行入六趣。<br> 随诸行因缘， 识受六道身；<br> 依靠诸识故， 而成于名色。<br> 依靠名色故， 因而生六入；<br> 依靠六入故， 而生于六触。<br> 依眼根色法， 作意而生触；<br> 是故依名色， 而生于识处。<br> 情尘以及识， 三者之和合，<br> 彼者即生触， 由触而生受。<br> 以受生渴爱， 因受生爱故。<br> 因爱有四取， 因取故有有。<br> 若取者不取， 则解脱无有。<br> 从有生五蕴， 从有而有生。 <br> 从生有老死， 从老死故有，<br> 忧愁及哀号， 痛苦与不悦，<br> 以及诸迷乱。 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br> 如是等诸事， 皆从生而有。<br> 是故大苦阴， 但以因缘生。<br> 生死根即行， 诸智者不为，<br> 愚者即行者， 智非见性故。<br> 以无明灭故， 诸行则不生。<br> 若欲灭无明， 以智修法性。<br> 前前若能灭， 后后则不生。<br> 但是苦阴聚， 如是而正灭。</p> <strong><p style="text-indent:0em;" align="center">二十七、观邪见品</p></strong> <p style="text-indent:0em;" align="center">我于过去世， 有生与无生，<br> 世间常等见， 皆依过去世。<br> 我于未来世， 有生及无生，<br> 有边等诸见， 皆依未来世。<br> 过去世有我， 是事不可得。<br> 过去世中我， 不作今日我。<br> 若谓我即是， 而身有异相。<br> 若当离于身， 何处别有我？<br> 离身无有我， 是事为已成。<br> 若谓身即我， 若都无有我。<br> 但身不为我， 身相生灭故。 <br> 云何当以受， 而作于受者？<br> 若离身有我， 是事则不然。<br> 无受而有我， 而实不可得。<br> 今我不离受， 亦不但是受，<br> 既非无有受， 无有亦不定。<br> 过去我不作， 是事则不然；<br> 过去世中我， 异今亦不然。<br> 若谓有异者， 离彼应有今，<br> 与彼而共住， 彼未亡今生。<br> 如是则断灭， 失于业果报，<br> 彼作而此受， 有如是等过。<br> 先无而今有， 此中亦有过。<br> 我则是作法， 其生亦无因。<br> 如过去世中， 有生无生见，<br> 若共若不共， 是事皆不然。<br> 我于未来世， 为作为不作，<br> 如是之见者， 皆同过去世。 <br> 若天即是人， 则堕于常边。<br> 天则为无生， 常法不生故。<br> 若天异于人， 是即为无常。<br> 若天异人者， 是则无相续。<br> 若半天半人， 则堕于二边。<br> 常及于无常， 是事则不然。<br> 若常及无常， 是二俱成者。<br> 如是则应成， 非常非无常。<br> 法若定有来， 及定有去者。<br> 生死则无始， 而实无此事。<br> 今若无有常， 云何有无常，<br> 亦常亦无常， 非常非无常？<br> 若世间有边， 云何有后世？<br> 若世间无边， 云何有后世？<br> 五阴常相续， 犹如灯火焰。<br> 以是故世间， 不应边无边。<br> 若先五阴坏， 不因是五阴，<br> 更生后五阴， 世间则有边。<br> 若先阴不坏， 亦不因是阴，<br> 而生后五阴， 世间则无边。<br> 若世半有边， 世间半无边。<br> 是则亦有边， 亦无边不然。<br> 受亦复如是， 云何一分破，<br> 一分而不破？ 是事亦不然。<br> 彼受五阴者， 云何一分破，<br> 一分而不破？ 是事则不然。 <br> 若亦有无边， 是二得成者。<br> 非有非无边， 是则亦应成。<br> 一切法空故， 世间常等见，<br> 何处于何时， 谁起是诸见？<br> 瞿昙大圣主， 怜愍说正法，<br> 悉断一切见， 我今稽首礼！</p> <p>归属大乘对法之义，阐扬胜义真如法性，开显（圣）般若波罗密多之理的《中观根本慧论》，乃为拥有不可掠夺之智慧与悲心，开演如来无上大乘之理，成就极喜地之果位，前往极乐刹土，于“极净光世界”成佛，号“智源光如来”之圣者大阿阇黎——龙树菩萨圆满撰著完毕。</p> <p>奉具备殊胜自在妙智之吉祥天母化身——大国王赤松德赞之圣诏，印度中观大论师，堪布[法师]杂加纳嘎巴达（益西娘波，即智藏论师，约在七、八世纪时，古印度一佛学家名，著中观二谛论，持自续派中观见），与主校比丘焦若·鲁坚赞（八世纪中，藏王赤松德赞时青年三译师之一。译有《解深密经大疏》四十卷、《了义中观》、《般若要义》和《抉择诸法关枢》等经籍）译师共同翻译、校勘并订正。</p> <p>该论共二十七品，四百四十九偈，共计一卷半。</p> <p>之后，于克什米尔慧美继鸿城[妙臂城]中心的仁亲卫寺[藏宝寺]内，克什米尔堪布——大智者哈萨玛德（夏波洛珠），与西藏译师巴擦尼玛扎[日称]，于（克什米尔）国王帕巴拉[圣天国王]年间，根据与克什米尔版本相符之《显句论》，再次进行修订。随后，于拉萨大昭寺殿内，印度堪布嘎那嘎瓦马色及国卡[金铠]与译师（巴擦尼玛扎），（依照东西方各类版本）再次进行大校。</p> <p>&nbsp; </p> </td>
