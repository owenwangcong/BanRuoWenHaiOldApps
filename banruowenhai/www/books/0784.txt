<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(法藏因地第四)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">第二卷<span lang="EN-US"></span></span></p>
<p>本卷从经中第四品至第十品，详陈弥陀因地，见佛闻法，初发大心，五劫精勤，结得大愿。一乘愿海，六字洪名，三根普被，万类齐收，积功累德，住真实慧，一向专志庄严妙土。于无量劫，积植德行，所发誓愿圆满成就。如是内容，净土三经，唯此独备，故称本经为净土第一经也。</p>
<p><span style="color:#333399">贰、正宗分<span lang="EN-US"></span></span></p>
<p>经之正宗分，如人之身躯，心肺各脏皆备于是。本经以第四品至四十二品为正宗分。弥陀因行，法藏大愿，极乐依正庄严，三辈往生正因，极乐菩萨修持，边地疑城生因，娑婆秽土恶苦，极乐显现证信等，皆摄于此。故不但为全经之主体，实亦为一部净宗妙法之纲宗也。<span lang="EN-US"> </span></p>
<p>本经于极乐世界教主阿弥陀佛之因地修行、殊胜誓愿等等无边妙法行，陈述详尽，广于余经。本卷内容，即弥陀因地发愿，与大愿圆满之经过。经中首云，过去无量不可思议无数之劫。此表过去之时极为久远。此时弥陀为世饶王，遇佛出家学道，法名法藏，发起宏深誓愿，故知弥陀因地发心修行，为时实难称计。但更应知弥陀发愿之时，已非凡夫，古德多称此时已是地上菩萨，如是则弥陀最初发心之时，更远于此也。是故净宗学人于此应生净信，弥感佛恩。盖此极乐依正及持名妙法，乃弥陀无量无数不可思议劫，精勤修习之妙果。今则以此果觉，作我因心，此恩此德，匪言可喻。再者弥陀因地久证法身，故此一乘愿王、六字洪名、极乐依正种种庄严，甚至一毛一尘，无非弥陀无为法身、真实智慧之所流现。一一皆超情离见，一一皆是实相正印之所印，一一皆是开化显示真实之际，一一皆惠予众生真实之利。故此法门，不可思议。</p>
<p>下第四品，首明法藏比丘因地学道发心之因缘。</p>
<p><span style="color:#333399">法藏因地第四<span lang="EN-US"></span></span></p>
<p><b><span style="color:teal">佛告阿难：过去无量不可思议无央数劫，有佛出世，名世间自在王如来、应供、等正觉、明行足、善逝、世间解、无上士、调御丈夫、天人师、佛世尊。在世教授四十二劫。时为诸天及世人民说经讲道。<span lang="EN-US"></span></span></b></p>
<p>‘无央数劫’。梵语阿僧祗，翻为无央数。央者，尽也。无尽数之劫，称为无央数劫<span lang="EN-US">(或阿僧祗劫。劫之义，见上品‘布施累劫’。劫为极长之时间单位，非算数所及之劫，名无央数劫)，亦名阿僧祗劫。而此阿僧祗劫又复是无有限量，非思议所能及，故‘无量不可思议无央数劫’。指过去之时，久远无极。</span></p>
<p>‘世间自在王’<span lang="EN-US">(自《唐释》)。过去久远。无量不可思议，无尽数之大劫时，有佛出现于世，名为'世间自在王'。是乃古佛别有之名号，称为别号。世间自在者，常在世间而不为世间所拘碍。如'佛照世间相，常住自寂灭'，是世间自在义。又《甄解》曰：‘以世间配般若，自在即解脱义，王是法身。三一相即，不纵不横，名世自在王。’是从涅槃三德释佛名号。古代一切从属于王，故以王喻法身德。一切皆从法身所流现，又一一还归于法身。故曰王是法身。通达世间，属般若德。于世自在，是解脱德。故‘世自在王’圆摄三德，三即是一，一即是三，如‘∴’字三点，不纵不横，表涅槃真身，常乐我净之无上妙德。</span></p>
<p>‘如来，应供……佛世尊’是诸佛通号。一切佛同具此十号，实则诸佛德无量，故德号亦无量，今随众生机，节略而称十号。</p>
<p>又此十号在诸经中之开合，颇有不同，例如《净影疏》依《成实论》合无上士与调御丈夫为一号。开佛世尊为两号。今依《涅槃经》、《璎珞经》、《大论十》，无上士与调御丈夫分为两号。至于佛世尊，《涅槃经》则合之为第十号。今依《涅槃》之说。</p>
<p>以下分释十号。</p>
<p>一、‘如来’。如者真如也。乘真如之道来成正觉，故名如来。又如诸佛安稳道来，此亦如来来，更不去至后有中，故名如来。又如诸佛而来，故名如来。又《合赞》曰：‘《涅槃梵行品》曰：“云何名如来？如过去诸佛所说不变。云何不变？过去诸佛为度众生，说十二部经，如来亦然，故名如来。”’又《会疏》曰：‘如来义有三：谓法身、报身、应身也。《金刚经》云：“无所从来，亦无所去。”此法身如来也。《转法轮论》云：“第一义谛名如，正觉名来。”此报身如来也。《成实论》云：“乘如来道，来成正觉。故名如来。”此应身如来。’又《天台寿量品疏》云：‘如者，法如如镜，非因非果，有佛无佛性相常然。遍一切处而无有异为如。不动而至为来。指之为法身如来也。’盖佛有法报化三身，故如来之释亦有法、报、应<span lang="EN-US">(即化)之异。具如《会疏》所释：（一）无来去者为法身。（二）正觉于第一义谛、真如实相如是而来，是为报身。（三）乘真如实相之道而成正觉，如是而来，是为应身。诸释皆可依《会疏》之说，而知其意。</span></p>
<p>二、‘应供’。《大论》曰：‘佛诸结使除尽，得一切智慧，故应受一切天地众生供养。以是故佛名应供。’又《净影疏》曰：‘证灭相应，故名为应。又证灭故。合应供养，故云应供。’又《会疏》曰：‘万行圆成，福惠<span lang="EN-US">(即慧)具足，应受天上人间供养，饶益有情，故号应供。’</span></p>
<p>三、‘等正觉’。梵语三藐三菩提。具云阿耨多罗三藐三菩提。阿为无，耨多罗为上，三为正，藐为等，菩提为觉，即无上正等正觉。菩萨因行圆满而成等正觉。旧译为无上正遍知，《维摩经肇注》曰：‘阿耨多罗，秦言无上。三藐三菩提，秦言正遍知。道莫之大，无上也。其道真正，无法不知，正遍知也。’又《净影疏》曰：‘正者理也。于理穷照<span lang="EN-US">(即彻照于理体)，故云遍知。’</span></p>
<p>四、‘明行足’。‘明’有多解。（一）《大论》曰：‘宿命、天眼、漏尽，名为三明。’《会疏》与《净影疏》同之，均谓‘明’即三明也。（二）但《净影》又谓：‘明是证行，证法显了，故名为明。’是说较深。盖《华严》一经唯是信解行证。若于行法显了明证，如是方为明也。（三）《涅槃经十八》曰：‘明者，名得无量善果。……善果者，名阿耨多罗三藐三菩提。’是说最深，盖以得无上正等正觉为明也。今释本经，以《涅槃》之说为妥。又‘行足’者，《涅槃经十八》曰：‘行名脚足。……脚足者，名为戒慧。乘戒慧足，得阿耨多罗三藐三菩提，是故名为明行足也。’《净影疏》同之。疏曰：‘龙树说，戒空慧等，名之为行。此二<span lang="EN-US">(指戒与空慧)圆具，故名为足。’又《会疏》稍异。疏曰：‘行足者，谓身口意业，真正清洁。于自愿力一切之行，善修满足，故号明行足。’</span></p>
<p>五、‘善逝’。善者好也。逝者去也，故又名好去。《大论》曰：‘好去者，于种种诸深三摩提<span lang="EN-US">(即正定)无量诸大智慧中去。如偈说：“佛一切智为大车，八正道行入涅槃。”是名好去。’又《合赞》曰：‘善者，最初发心。逝者，大般涅槃。如来不舍最初发心，得大涅槃，是故如来名为善逝。’是均以入涅槃为善逝。又《会疏》曰：‘善逝即妙住之义也。谓以无量智慧，能断诸惑，妙出世间，能趣佛果故。’是以趣佛果为善逝。与上说亦无实异。至于佛无来去，云何名好去？《净影疏》曰：‘佛德圆满，更何处去，而言好去，虽无去处，非不能去。如劫尽火，虽非所烧，非不能烧，故得云去。’</span></p>
<p>六、‘世间解’。又译知世间。《甄解》曰；‘世间者，名为五阴。解者名知。诸佛世尊善知五阴。故名世间解。’《净影疏》曰：‘世间解者，是化他智。善解世间，名世间解。’《会疏》曰：‘谓世间出世间因果诸法，无不解了，故名世间解。’综上三释，故世间解者，乃化他之圣智，谓如来如实知世间与出世间种种因果诸法也。</p>
<p>七、‘无上士’。士者人也。人中最胜，名无上士。《涅槃经》曰：‘如来者，名无上士。譬如人身，头为最上。非余肢手足等也。佛亦如是，最为尊上，非法僧也。’又曰：‘有所断者，名有上士。无所断者，名无上士。’《会疏》同上二说。疏曰：‘业惑净尽，更无所断，于三界天人凡圣之中，第一最上无等，故号无上士。’又《智度论》曰：‘涅槃法无上。佛自知是涅槃，不从他闻。亦将导众生令至涅槃。如诸法中，涅槃无上，众生中佛亦无上。复次，持戒、禅定、智慧教化众生，一切无有与等者，何况能过，故云无上。’</p>
<p>八、‘调御丈夫’。《净影疏》曰：‘能善调伏众生，名调御丈夫。’《合赞》曰：‘自既丈夫，复调丈夫。故号佛为调御丈夫。若具四法，则名丈夫。何等为四：（一）近善知识。（二）能听法。（三）思惟义。（四）如说修行。’又《会疏》曰：‘谓具大丈夫力用而说种种诸法，调伏制御一切众生，令离垢染，得大涅槃。’或问：女人等亦应化度，何以独标丈夫。《智度论》答曰：‘若说丈夫，二根<span lang="EN-US">(同具男女二者之根)无根(天阉)及女尽摄，故说丈夫。’盖谓名为丈夫，则可概摄妇女、无根及二根等人。</span></p>
<p>九、‘天人师’。《净影疏》曰：‘能以正法近训天人，名天人师。’《会疏》曰：‘所有天上人间、魔王外道，释梵天龙，悉皆归命，依教奉行，俱作弟子，故号天人师。’又《合赞》曰：‘诸佛虽为一切众生无上大师。诸众生中，唯天与人，能发无上大菩提心，是故号佛为天人师。’</p>
<p>十、‘佛世尊’。《成实论》等开为两号，以佛为第九号，世尊为第十号。今依《涅槃经》，合佛世尊为第十号。佛者觉也。自觉觉他与觉满，三觉圆满，故称为佛。又《合赞》曰：‘佛者名觉，既自觉悟，复能觉他。譬如有人觉知有贼，贼无能为。’又佛名知者。如《智度论》曰：‘佛陀，秦言知者。知过去、未来、现在众生数、非众生数，有常无常等一切诸法。菩提树下了了觉知，故名为佛陀。’又‘佛一切智慧成就。故过去、未来、现在尽不尽、动不动，一切世间了了悉，故为佛陀。’‘世尊’梵名薄伽梵。圆备众德，为世钦重，故号世尊。《成实论十号品》曰：‘如是九种<span lang="EN-US">(指前诸号)具足，于三世十方世界中尊，故名世尊。’(又《智度论》以佛为第十号，以世尊为具十号尊德之总号，与此开合稍异，义无不同。)</span></p>
<p>‘在世教授四十二劫。时为诸天及世人民说经讲道’<span lang="EN-US">(见《汉译》)。彼佛住世宏法共四十二劫，时为诸天及世间之人民，演说经文，讲论道法与道要。‘道’者，觉悟之路也。《俱舍论》曰：‘道义云何？谓涅槃路，乘此能往涅槃城故。’又《华严大疏》曰：‘通至佛果，故名道。’道法者，至涅槃正道之法也。道要者，佛道之枢要也。如《赞阿弥陀佛偈》曰：‘究畅道要无障碍。’</span></p>
<p><b><span style="color:teal">有大国主名世饶王。闻佛说法，欢喜开解，寻发无上真正道意。弃国捐王，行作沙门。号曰法藏。<span lang="EN-US"></span></span></b></p>
<p>‘世饶王’见《汉译》。经曰：‘世饶王，闻经修道，欢喜开解。便弃王位，行作比丘。’义寂云：‘准彼经文，世饶王者，亦为法藏在俗时名。’盖《汉译》之文甚为明确，作国王时，名世饶王，出家后，即法藏比丘。</p>
<p>当时有一大国王，名为世饶王。闻世间自在王佛说法，顿然心开，了解实义。故曰‘开解’。由于开解，自然‘欢喜’。如各经末咸云：‘闻佛所说，皆大欢喜。’于是‘寻发无上真正道意’。‘寻’者，随即之义。‘发’者，发心也。‘无上真正道’梵语阿耨多罗三藐三菩提，即佛所得之道。更无能过之者，故名‘无上’。‘真’者，真实。‘正’者，圣智，如法相而知故。‘道’者，无碍道也。‘意’者，能求之心。即此求菩提道之心，名‘意’。故知‘发无上真正道意’，即是发无上大菩提心也。世饶王闻法开解，随即发无上大菩提心，舍弃国土与王位离世出家，成为沙门。‘沙门’原为出家人之通称，包括外道。后始作为佛教僧侣之专称。义为勤息。《会疏》曰：‘此人勤修善法，息诸恶故。’至于《四十二章经》云：‘辞亲出家，识心达本，解无为法，名为沙门。’此则‘沙门’之深义也。</p>
<p>‘号曰法藏’。法藏即世饶王为比丘时之法名。《汉译》为‘法宝藏’；《吴译》为‘昙摩迦’；《唐译》为‘法处’；《宋译》为‘作法’；《大论》为‘法积’。唯《魏译》为‘法藏’，今经沿之。诸本不同，只是译者用辞之异而已。又‘藏’者，《探玄记》云有四义：‘（一）含摄，（二）蕴积，（三）出生，（四）无尽。’以一切法为所藏故，名法藏。如《嘉祥疏》曰：‘在能蕴蓄佛法，故曰法藏。’又以能开佛法藏故，名为法藏。</p>
<p><b><span style="color:teal">修菩萨道。高才勇哲，与世超异，信解明记，悉皆第一。又有殊胜行愿，及念慧力。增上其心，坚固不动。修行精进，无能踰者。<span lang="EN-US"></span></span></b></p>
<p>本段盛赞法藏比丘出家后修行之德。‘修菩萨道’自《吴译》。表法藏菩萨直趋一乘，不落权小。《宋译》曰‘大乘第一’。故知菩萨所修，唯是一乘真如圆满大法。‘高才勇哲’。才，能也，智也。哲，明知也。《嘉祥疏》曰：‘称逸群之能，故曰高才。能自胜胜他，故称为勇。坏邪见之明，所以言哲。’又《净影疏》曰：‘才谓才巧，才德过人，故曰高才。志强名勇。心明称哲。’盖谓法藏菩萨才能过人，勇猛精进，心明智朗。</p>
<p>‘与世超异’。《净影疏》曰：‘此德孤出，名世超异。’又《会疏》曰：‘不<span lang="EN-US">(非)常人所及，故云与世超异。’又《合赞》曰：‘或约地上发心，则所谓世者，地前世间之义耳。’盖《合赞》对于法藏菩萨，当时居于何位而发菩提心，未敢遽断，故以疑惑之语出之，而曰：‘或约(如果是)地上发心。’地上发心，则‘与世超异’中之‘世字’，当指初地以前之一切，盖地前统名世间，登地以上，才名出世间也。窃窥《合赞》之意，亦遍于法藏当时是地上发心，唯未率言之耳。法藏菩萨何位发心，注经家颇有异解。净影云：‘今寻发无上心，是地前世间行，下我发无上正觉之心，是地上出世间行。’义寂、望西等同之，盖谓此段之发心，位在地前。第五品中之发心，乃是地上菩萨发心。至于昙鸾、嘉祥、善导诸师与《甄解》均异之。《甄解》破净影曰：‘说有前(此段)后(第五品)，发心无有二。唯是一发心也。’盖谓此段是释尊说法藏菩萨之发心，后段是法藏比丘自述所发心。又后说亦只是重述此发心。是以经中所说虽有先后之次，详略之别，而法藏所发唯是一心，并无有二也。《甄解》之见甚是。《甄解》复云：‘其龙树大士为初地(指所判法藏比丘发心之位。)，或为八地。……亦是从果向因，大与诸师别也。’盖据《大论》，龙树大士判法藏菩萨发心或位居初地，或居八地，皆是地上发心。故大不同于余师也。《甄解》之说实有所据。《法华寿量品》曰：‘我(释尊)实成佛以来，无量无边百千万亿那由他劫。’经中复云释尊与弥陀，于无量阿僧祗劫前，同为大通智胜如来前之王子。故知阿弥陀如来成佛亦极久远，法藏比丘正是从果向因。</span></p>
<p>‘信解明记，悉皆第一’。信者，信受。《大乘义章二》云：‘于三宝等净心不疑名信。’《晋译华严经六》云：‘信为道源功德母，……示现开发无上道。’解者，了解，开解，解了。《华严经》以‘信解行证’为纲要。盖因真实信解，方能生起真实行证。又‘明记’者，记忆分明也。于所闻法，记忆不忘，了了分明，故云明记。‘悉皆第一’有二解：一者，至高无上，人莫能超。二者，所信所解所契，悉契第一义谛，故云‘悉皆第一’。</p>
<p>‘又有殊胜行愿，及念慧力，增上其心，坚固不动’。‘殊胜’者，佛教术语。殊者，特也。胜者，超也。事之超凡绝俗，世间希有者曰殊胜。‘行愿’者，乃身行与心愿相资。《菩提心论》曰：‘求菩提者，发菩提心，修菩提心。’发者，信愿也，修者，行也。信愿行三资粮。此三者如鼎之三足，缺一不可。弥陀号大愿王，净土法门全依弥陀一乘愿海，以信愿持名为宗。可见愿字实为自觉觉他之关键。大愿能生大力，故与念慧力，同作增上因缘。《净影疏》曰：‘起行之愿，名为愿力。’《会疏》曰：‘愿力者，四宏誓愿能净佛国土，成就众生故。’今法藏菩萨所具殊胜之愿力，无能及者，是故号为大愿王。又‘念慧力’指念力及慧力。信力、精进力、念力、定力、慧力，称为五力。《智度论》曰：‘五根增长，不为烦恼所坏，故名为力。’又‘天魔外道不能阻坏，故名为力。’又‘念力’者，念根增长，能破诸邪念。慧力者，慧根增长，能破三界诸惑。又灵峰大师曰：‘念根增长，成就一切出世正念功德，名念力。慧根增长，能遮<span lang="EN-US">(止也)通别诸惑，发真无漏，名慧力。’见思惑为通惑，三乘所同断。尘沙惑、无明惑为别惑，别属菩萨所断。慧光止惑，显发无漏真智，名为慧力。如是诸力，悉皆殊胜。‘增上’者，有强力势，能使它法增长上进曰增上。今经中增上，至极殊胜。因所增上者，非是余法，而是‘其心’。‘其心’者，当人之自心也。《金刚经》曰：‘应无所住，而生其心。’此二经中所标之‘其心’，正是一心。譬如磨镜，垢尽明现。无明惑尽，自心朗现，故云‘增上其心’也。</span></p>
<p>‘坚固不动’。其心如金刚，能破一切，而不为一切所破，故云坚固。其心如如，《金刚经》曰：‘如如不动。’故云不动。此之不动，不是沈空滞寂，而是心心契于真如法一，念念流入如来觉海也。</p>
<p>‘修行精进，无能踰者’。‘修行’者为通用之辞。自晋后转为佛教术语。如理而行戒定慧，曰‘修行’。即佛教中教、理、行、果四法中之行法。‘精进’者勤也。《慈恩上生经疏》曰：‘精谓精纯，无恶杂故。进谓升进，不懈怠故。’又‘踰’者，越也，过也，胜也。此二句总结上文。修行总括以上种种妙行。如是诸行，悉皆精勤升进，故云‘修行精进’。法藏比丘之德行，无人能及，故云：‘无能踰者。’</p>
<p><b><span style="color:teal">往诣佛所，顶礼长跪，向佛合掌，即以伽他赞佛，发广大愿。颂曰：<span lang="EN-US"></span></span></b></p>
<p>‘诣’者，往也，到也。‘所’者，处所也。‘顶礼’梵音那谟，此译归命，稽首，顶礼，或直曰礼。常云：顶礼佛足。我所贵者顶也，彼所卑者足也。以我之所尊，恭敬彼之所卑，表礼敬之极。‘伽他’旧作‘偈’。此翻为颂。颂者，赞也，歌也。采用偈颂之意有二：（一）偈文少字之中能摄多义，易解易持。（二）偈音美妙，用之赞咏。法藏比丘到佛前礼佛赞佛，并发以下广大誓愿。现在当来一切众生，皆依此一乘愿海而得度脱。</p>
<p><b><font color="008080">如来微妙色端严<span>&nbsp; </span>一切世间无有等</font></b></p>
<p><font color="008080"><b>光明无量照十方<span>&nbsp; </span>日月火珠皆匿曜</b></font></p>
<p><font color="008080"><b>世尊能演一音声<span>&nbsp; </span>有情各各随类解</b></font></p>
<p><font color="008080"><b>又能现一妙色身<span>&nbsp; </span>普使众生随类见</b></font></p>
<p>此颂在《汉译》每句为五字，《魏译》为四字，唐宋两译均为七字<span lang="EN-US">(《吴译》缺此偈)。唐宋两译义理文字均较胜。故今会本亦为七言。</span></p>
<p>本颂首段是赞叹佛德。‘微’者，细小也，精妙也。‘妙’者，好也，善也，精也。乃赞美之辞，具不可思议、无比之义。佛之报土报身，色相不可思议，称为妙色。‘微妙’者，精妙之极也。‘色端严’者，色相端正庄严也。《法华经序品》曰：‘身色如金山，端严甚微妙。’‘匿’者，藏也，隐也，亡也。‘曜’者，明也，照也。首四句义为：如来微妙难思之色相，端正庄严。一切世间所有诸物，无有能与等比者。亦即赞佛偈中‘十方所有我尽见，一切无有如佛者’之义。佛放无量之光明，普照十方国土，其中日、月、火、珠四者之光焰，悉皆隐蔽不现。‘火’者，灯火，火烛兼指一切火光。‘珠’者，摩尼也，又作末尼。具足为震跢末尼，译作珠、宝、离垢、如意。合之可意译为如意宝珠。有大光明，超诸世品。《会疏》曰：‘天下至明，无大于日月。万品光耀，无过于摩尼。若映佛光。皆悉隐蔽。’</p>
<p>后继四句，均是《唐译》愿文。赞叹世间自在王佛圆明具德，事事无碍，不可思议之妙用。其义为，世尊演说妙法，能于一音声之中，普使九法界、六趣、四生种种异类众生，各各随其品类根性，而能闻能解佛之所说。世人言语，常因方言问题、知识水平问题而不能解。世尊则妙用无穷，普使一切众生随类得解。更为不可思议者，乃于任一音声，圆具如是无边不可思议妙用。正显超情离见之《华严》事事无碍境界。《华严普贤行愿品》曰：‘一切如来语清净，一言具众音声海，随诸众生意乐音，一一流佛辩才海。’此偈正与本经‘世尊能演一音声，有情各各随类解’之文同旨。一声中有无量声，无量声中之一一声，皆有无边妙用，能随众生之意乐，一一流出无边之慧辩，使众生得闻，得解，得度。此即是十玄门中之‘主伴圆明具德门’。一法圆满一切法之功德，故曰圆明具德。今一音之中出无量音，圆说一切法，普度无边众，是即‘圆明具德’。可见本经实与《华严》一味。</p>
<p>上明如来之语密。下曰：‘又能现一妙色身，普使众生随类见’。此二句显世尊之身密，能现一微妙之色身，普使种种众生，各各随其品类，而得见佛。按佛身可别为五：（一）法身，（二）报身，（三）应身，（四）化身，（五）等流身。（一）法身，即自性身，名为毗卢遮那，译为遍一切处。乃中道理体，离一切相及诸戏论，具无边真净功德，乃唯佛与佛之境界。（二）报身，如来名卢舍那，译为光明遍照，能使初地以上之菩萨感见之。（三）应身，如释迦文，指八相成道之佛。地前菩萨、二乘、凡夫得感见之。（四）化身，一时化现之佛为化身。（五）等流身，密教所立四身之一。佛身示现为与人天鬼畜等类同形之身。异类可得见之。今经则佛于一身，现无量种种之身，可使种种众生，各各得见。同表圆明具德，不可思议境界。</p>
<p>上为赞佛，下为发愿。法藏比丘于叹佛功德后，随即发起广大誓愿，愿自作佛，愿摄佛土，普利众生，速成正觉。盖发广大愿实为至要。如《普贤行愿品》曰：‘如来功德，假使十方一切诸佛，经不可说不可说佛刹极微尘数劫，相续演说，不可穷尽。若欲成就此功德门，应修十种广大行愿。’盖净宗以信愿行为三资粮。灵峰大师曰：‘非信不足启愿，非愿不足导行。’清省庵法师曰：‘修行急务，立愿居先。愿立则众生可度，心发则佛道堪成。’又曰：‘故知欲学如来乘，必先具发菩萨愿，不可缓也。’</p>
<p>下段为愿求自觉觉他之德。为觉他故，首须觉已；求自觉者，端为觉他。</p>
<p><b><font color="008080">愿我得佛清净声<span>&nbsp; </span>法音普及无边界</font></b></p>
<p><font color="008080"><b>宣扬戒定精进门<span>&nbsp; </span>通达甚深微妙法</b></font></p>
<p><font color="008080"><b>智慧广大深如海<span>&nbsp; </span>内心清净绝尘劳</b></font></p>
<p><font color="008080"><b>超过无边恶趣门<span>&nbsp; </span>速到菩提究竟岸</b></font></p>
<p><font color="008080"><b>无明贪嗔皆永无<span>&nbsp; </span>惑尽过亡三昧力</b></font></p>
<p>首二句乃法藏比丘，愿具如佛利他之行德。愿得如来清净之声。‘清净’者无恶行之过失，离烦恼之垢染曰清净。愿我如佛能宣无过离垢之法音，普及无边各各之界。‘界’者，《大乘义章》曰：‘界别<span lang="EN-US">(分别、差别)为界，诸法性别，故名为界。’盖谓界者，以差别为义。事物彼此能持自相，差别而无混，是曰界。俗语中，‘各界人士’，此界字亦具上义。由是可知，‘普及无边界’即是遍于一切。第三句‘宣扬戒定精进门’，此句是《宋译》，在《唐译》为‘演说施戒诸法门，忍辱精勤及定慧。’《唐译》文详，表宣说六度：（一）布施，（二）持戒，（三）忍辱，（四）精进，（五）禅定，（六）般若。《汉译》亦如之。今《宋译》较略，盖以戒定精进三度，含摄其余。此下‘通达甚深微妙法’，此法即十方佛赞，持名念佛，无上甚深之法。法藏比丘愿法音如佛，广宣六度等妙行，欲令众生通达此甚深微妙之法，心作心是，明自本心，识自本性，皆当成佛度生也。</span></p>
<p>首四句，求觉他之德，此下六句，求自觉之德。前求法音宣流，此六句，求智慧如海，直至究竟彼岸。</p>
<p>‘智慧’即般若。《智度论》曰：‘般若者，秦言智慧。一切诸智慧中，最为第一，无上无比无等，更无胜者。’又《往生论注》曰：‘般若者，达如之慧名。’其义为，通达于真如之智慧，名为般若。又《大乘义章》曰：‘真心体明，自性无闇，目之为慧。’其义为，真心本体明现，自性朗然，明显无暗，称之为慧。今经于自觉愿中，首言智慧者，以智慧最上故。又佛法大海，智为能度故。如《汉译》曰：‘檀施调伏意，戒忍及精进。如是三昧定，智慧为上最。’《嘉祥疏》曰：‘明五度为行，不能出离生死。要须智慧达解本原，方皆过出，故□最上也。’又从上引《大乘义章》可见智慧，即真心体明，自性无闇。故知正当智慧深广如海时，其内心亦必清净，无恶无过，离垢离染，绝诸尘劳。故云：‘内心清净绝尘劳’<span lang="EN-US">'也。如《心经》云：‘行深般若波罗蜜多时，照见五蕴皆空，度一切苦厄。’‘绝’者，断也，灭也，彻无也。‘尘劳’者，烦恼也。因贪嗔等烦恼，如尘垢蔽覆真性，劳乱身心，故曰尘劳。如上智慧深广，清净绝尘，故超越无边无数畜鬼地狱之门，不堕三恶道。故云：‘超过无边恶趣门’，并迅速达到菩提之究竟彼岸。菩提觉也。菩提究竟岸即究竟觉也，《三藏法数》曰：‘究竟即决定终极之义也。谓能觉了染心之源，究竟终穷，同于本觉，故名究竟觉。’是为菩萨大行圆满，究竟至极之觉。即成佛之位也。法藏比丘为度生死，首求智慧。以慧照故，内心清净永绝尘劳，于是杜塞恶趣，速证究竟果觉。故云‘速到菩提究竟岸’。‘岸’者，彼岸也。生死为此岸，涅槃为彼岸。‘究竟’岸者，究竟涅槃之位也。‘无明’痴之异名。《大乘义章》曰：‘痴闇之心，体无慧明。故曰无明。’无明贪嗔，即三毒。由于智慧到彼岸，并因三昧之力，故三毒永无。三惑(见思、尘沙与无明)俱尽，过失皆亡。‘三昧’者，正定，正受，等持。《探玄记三》曰：‘三昧，此云等持，离沉浮故。定慧等故，名等也。心不散故，住一境故，名持也。’至于诸三昧中，唯有念佛三昧，最尊如王，至贵若宝，故《大集经》中称之为宝王三昧，此处所指，应即此三昧也。末后‘力’字，表以上种种盛德，乃由此三昧力也。故云：‘无明贪嗔皆永无，惑尽过亡三昧力。’此六句愿文，以智慧为首，以宝王三昧及定慧等持为结，实有深意。</span></p>
<p><b><font color="008080">亦如过去无量佛<span>&nbsp; </span>为彼群生大导师</font></b></p>
<p><font color="008080"><b>能救一切诸世间<span>&nbsp; </span>生老病死众苦恼</b></font></p>
<p><font color="008080"><b>常行布施及戒忍<span>&nbsp; </span>精进定慧六波罗</b></font></p>
<p><font color="008080"><b>未度有情令得度<span>&nbsp; </span>已度之者使成佛</b></font></p>
<p><font color="008080"><b>假令供养恒沙圣<span>&nbsp; </span>不如坚勇求正觉</b></font></p>
<p>上之一段愿文，求佛之觉他德。首四句表法藏比丘愿如过去无量一切诸佛，为一切有情之大导师，导引众生，离苦得乐，从迷得悟，出生死海，入佛知见；并以种种方便，令一切众生，得无畏力。故曰：‘能救一切诸世间，生老病死众苦恼。’‘诸世间’者，浅言之，欲界、色界、无色界是世间。三界无安，犹如火宅，皆在生死海中，故愿救度。进言之，则地前诸位亦是世间，无明未尽，亦应度脱。‘常行布施……’以下四句显法藏菩萨无尽大悲之本愿。愿常行六度，普度众生。《普贤行愿品》曰：‘诸佛如来以大悲心而为体故。因于众生而起大悲；因于大悲生菩提心；因菩提心成等正觉。譬如旷野沙碛之中有大树王，若根得水，枝叶华果，悉皆繁茂。生死旷野菩提树王，亦复如是。一切众生而为树根，诸佛菩萨而为华果。以大悲水饶益众生，则能成就诸佛菩萨智慧华果。’又《大日经》曰：‘大悲为根。’今法藏菩萨亦复如是。以大悲故，广行六度，普度群生。</p>
<p>六波罗蜜，即六度，是证涅槃之正因。愿行六度，即‘法门无边誓愿学’与‘佛道无上誓愿证’也。又布施治悭贪，持戒治破戒，忍辱治嗔恚，精进治懈怠，禅定治散乱，智慧治愚痴。常行六度，是即‘烦恼无边誓愿断’也。自觉觉他，以己之觉，普觉众生；以己之行，导引众生；以己之德，回向众生，是即‘众生无边誓愿度’。故下云‘未度有情令得度，已度之者使成佛’，拯济负荷，悉登彼岸。此之四句，实摄四宏誓愿。</p>
<p>‘假令供养恒沙圣，不如坚勇求正觉’。‘恒沙’者，指印度恒河之沙。因恒河沙多，又因大众眼见，故佛常引为喻。文意为，假令供养如恒河沙数无量诸佛，‘不如求正觉，坚勇而不怯’<span lang="EN-US">(上为《汉译》原文)。今此经文，正与《华严普贤行愿品》一味。《行愿品》曰：‘善男子：诸供养中，法供养最。所谓如说修行供养；利益众生供养；摄受众生供养；代众生苦供养；勤修善根供养；不舍菩萨业供养；不离菩提心供养。善男子：如前供养无量功德，比法供养一念功德，百分不及一，千分不及一，百千俱胝那由他分、迦罗分、算分、数分、喻分、优婆尼沙陀分，亦不及一。何以故？以诸如来尊重法故。以如说行，出生诸佛故。若诸菩萨行法供养，则得成就供养如来。如是修行，是真供养故。’以‘坚勇求正觉’是法供养，是真供养，供养中最。故胜于以余物供养恒沙诸圣也。上文中‘俱胝’，此云千万。‘那由他’，此云万万，以下则为更多之数。最后‘优婆尼沙陀分’，将大地碎为极微之微尘，其数众多，法供养之功德，如地球所有微尘之总数，至于财物供养之功德尚不及一微尘。更何能比于地球微尘之总和。此乃盛赞法供养功德不可思议。此较量弥显法藏菩萨‘坚勇求正觉’，其功德远超供养恒沙诸圣。</span></p>
<p><b><font color="008080">愿当安住三摩地<span>&nbsp; </span>恒放光明照一切</font></b></p>
<p><font color="008080"><b>感得广大清净居<span>&nbsp; </span>殊胜庄严无等伦</b></font></p>
<p><font color="008080"><b>轮回诸趣众生类<span>&nbsp; </span>速生我刹受安乐</b></font></p>
<p><font color="008080"><b>常运慈心拔有情<span>&nbsp; </span>度尽无边苦众生</b></font></p>
<p>上之八句是成佛摄净佛土愿。此八句实以上诸愿之总归，亦是下四十八愿之核心。《普贤行愿品》曰：‘若诸菩萨以大悲水饶益众生，则能成就阿耨多罗三藐三菩提。是故菩提，属于众生。’为成就度生事业之究竟方便，故发大愿摄净国土。</p>
<p>‘愿当安住三摩地，恒放光明照一切’。上句中‘三摩地’即三昧，正定。愿安住于正定之中，常放光明，遍照一切。又上句寂也，体也。下句照也，用也。此二句正表定慧等持，寂照同时，体用不二之妙德。放光表修德。其体为性德。寂而常照，照而恒寂。土即常寂光，身即无量寿、无量光如来。故安住寂定，恒放光明，遍于一切。</p>
<p>至于所感得者，乃‘广大清净’之佛国也。句中‘居’字，即指国土。‘广大’者即经中‘宽广平正，不可限极。’‘清净’者，即‘清净庄严，超踰十方’，故□‘广大清净居’也。如《往生论》所谓三种庄严入一法句，一法句者，清净句。清净句者，真实智慧无为法身。无为法身，体也，从是流现极乐依正庄严。故云：‘感得广大清净居，殊胜庄严无等伦。’‘无等伦’者，无能等，无能比。又《魏译》曰：‘道场超绝’。超绝即殊胜，故与此同。《嘉祥疏》曰：‘修道疾速成佛，故云超绝。’嘉祥大师一语破的。净宗之殊胜超绝，首在疾速成佛，凡夫往生，迳登不退，不退才能疾速成佛也。因有此殊胜方便，故普愿‘轮回诸趣众生类，速生我刹受安乐’。此之安乐，才是真实安乐。顿脱生死，速成正觉，故云安乐。又《称赞净土经》曰：‘为诸有情宣说甚深微妙之法，令得殊胜利益安乐。’又‘无有一切身心忧苦，唯有无量清净喜乐。是故名为极乐世界’。故云‘受安乐’也。经云‘惠以真实之利’正指此。</p>
<p>‘常运慈心拔有情，度尽无边苦众生’。慈者，与乐。悲者，拔苦。此两句表法藏大慈大悲之弘誓。愿常为一切众生，拔苦与乐，尽未来际，拯济负荷，度尽众生，方成正觉也。‘常’，指时间。过去、未来、现在为三际。常即竖穷三际，即包括过去、现在、未来一切时间。‘无边’兼指空间，遍及十方虚空，即横遍十虚。包括一切空间。故无边者，乃十方三世无量无边也。法藏菩萨于一切时中，于一切处，大慈大悲，度脱众生，务期度尽方休。但时间无有穷尽，空间无有穷尽，众生亦无有穷尽，故此大慈大悲大愿大行亦终无穷尽也。</p>
<p><b><font color="008080">我行决定坚固力<span>&nbsp; </span>唯佛圣智慧证知</font></b></p>
<p><font color="008080"><b>纵使身止诸苦中<span>&nbsp; </span>如是愿心永不退</b></font></p>
<p>本颂分为三大段，首为赞佛，次为发愿，在末后四句偈，则为请佛证明，法藏比丘发愿已，即请世自在王如来为作证明。‘我’者，法藏自称。我之愿行，所具决定坚固之力，唯佛世尊三觉圆满，五眼明朗，智慧无碍，始能为我，真实证明。故□‘唯佛圣智慧证知’也。又法藏发愿时已是地上菩萨，境界甚深，故非余人所能知，唯佛圣智始能作证，此亦深表法藏大士妙德难测。</p>
<p>最末二句，结誓立心。《唐译》曰：‘从沈无间诸地狱，如是愿心终不退。’无间地狱，苦毒无限，《唐译》举地狱极重之苦，以摄诸余。今经法藏誓言，‘纵使身止诸苦中’。诸苦自当赅括地狱。我之如上愿行，纵堕地狱亦不退转。正显前文‘我行决定坚固力’也。又《会疏》曰：‘但有其愿，愿即虚。但有其行，行即虚。要须愿行相扶，所为皆克<span lang="EN-US">(‘克’今作‘克’，成也)。</span></p>
