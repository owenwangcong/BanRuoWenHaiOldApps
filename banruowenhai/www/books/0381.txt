<p align="center" style="text-align:center"><b><span style="font-size:36.0pt;color:#FF6600"><font face="标楷体">生死关全集</font></span></b></p>
<p align="center" style="text-align:center"><font face="标楷体"><b><span style="font-size:36.0pt;color:#FF6600">（劝修赞颂篇）</span></b></font><b><span style="font-size:36.0pt;color:#FF6600"><span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">陈由斌居士編著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">一、不净观五绝颂</a></span></p>
<p align="center" style="text-align:center"><span lang="EN-US"><a href="#a02">二、四觉观</a></span></p>
<p align="center" style="text-align:center"><span lang="EN-US"><a href="#a03">三、九想观</a></span></p>
<p align="center" style="text-align:center"><span lang="EN-US"><a href="#a04">四、省庵大师不净观颂</a></span></p>
<p align="center" style="text-align:center"><span lang="EN-US"><a href="#a05">五、省庵大师四念处颂</a></span></p>
<p align="center" style="text-align:center"><span lang="EN-US"><a href="#a06">六、如如居士颜丙劝修行文</a></span></p>
<p align="center" style="text-align:center"><span lang="EN-US"><a href="#a07">七、戒淫文</a></span></p>
<p align="center" style="text-align:center"><span lang="EN-US"><a href="#a08">八、黄庭坚戒淫发愿文</a></span></p>
<p align="center" style="text-align:center"><span lang="EN-US"><a href="#a09">九、戒之在色赋文</a></span></p>
<p align="center" style="text-align:center"><span lang="EN-US"><a href="#a10">十、戒淫宝训文</a></span></p>
<p align="center" style="text-align:center"><span lang="EN-US"><a href="#a11">十一、钟离祖师戒淫歌</a></span></p>
<p align="center" style="text-align:center"><span lang="EN-US"><a href="#a12">十二、紫柏大师龙蛇戒淫歌</a></span></p>
<p align="center" style="text-align:center"><span lang="EN-US"><a href="#a13">十三、赵令衿之戒欲文</a></span></p>
<p align="center" style="text-align:center"><span lang="EN-US"><a href="#a14">十四、戒淫短文</a></span></p>
<p align="center" style="text-align:center"><span lang="EN-US"><a href="#a15">十五、戒淫诗集</a></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">第三章　劝修赞颂篇<span lang="EN-US"></span></span></p>
<p><a name="a01"></a><span style="color:#333399">一、不净观五绝颂<span lang="EN-US"></span></span></p>
<p>此观成时，顿觉男女精血污秽，</p>
<p>是为对治淫关方便门</p>
<p>世间苦恼事，皆从爱欲生；</p>
<p>爱心不能断，对色已消魂。</p>
<p>水从骨内出，火自眼中腾；</p>
<p>心雄胆已泼，业重障还深。</p>
<p>平时顾礼义，或复爱声名；</p>
<p>到此霎时间，廉耻安足论？</p>
<p>鬼神且不畏，名教岂能绳？</p>
<p>茫茫一浊世，狱讼渐繁兴。</p>
<p>圣贤垂训戒，纸上亦空存；</p>
<p>幸有如来教，大开甘露门。</p>
<p>示以不净观，欲火化为冰；</p>
<p>纵有天仙女，还同癞乞形。</p>
<p>何况凡间妇，本是革囊成；</p>
<p>不用谈因果，不用设严刑，</p>
<p>见此众秽具，淫魔不敢争；</p>
<p>此观得成就，拔去爱淫根。</p>
<p>我从昔年来，亦复似摩登；</p>
<p>多方用强制，对境还复萌。</p>
<p>作此观想后，欲念顿然轻；</p>
<p>今日稍觉悟，归戴大慈尊。</p>
<p>誓于未来世，扫尽魔王军；</p>
<p>分身无量刹，普利诸有情。</p>
<p>冰庵张夫子，诲我尝谆谆；</p>
<p>其言修观法，譬之学庖丁。</p>
<p>庖丁技成后，不见全牛身；</p>
<p>用刀十九载，犹如新发硎。</p>
<p>我此降魔剑，百炼已成金；</p>
<p>斩尽妖容鬼，目内无全人。</p>
<p>西施接膝坐，唯见骨缠筋；</p>
<p>三十六种物，色秽气膻腥。</p>
<p>坐怀即是乱，不复慕展禽。</p>
<p>爰述为俚句，朴陋不堪吟。</p>
<p>但使文义畅，牧竖亦能听。</p>
<p>听后转相化，永断爱河津。</p>
<p>法轮时时转，浊世皎然清。</p>
<p align="right" style="text-align:right;text-indent:24.0pt;">——周安士老居士（节录自《欲海回狂》页<span lang="EN-US">114—115）</span></p>
<p>附：六不净观</p>
<p>静观一切凡夫，皆从情欲生，是‘种子不净’。</p>
<p>本精血和合，是‘受生不净’。</p>
<p>住腹中生藏之下，熟脏之上，是‘居处不净’。</p>
<p>在胎惟饮母血，是‘所食不净’。</p>
<p>十月满足，从产门出，‘是初生不净’。</p>
<p>身内脓血，九窍常流，是‘举体不净’。</p>
<p><a name="a02"></a><span style="color:#333399">二、四觉观<span lang="EN-US"></span></span></p>
<p>此观成时，深知彼我同具陋质，</p>
<p>是为随境除贪方便门</p>
<p>凡夫淫欲念，世世常迁徙。</p>
<p>宿生为女时，见男便欢喜；</p>
<p>今世得为男，又爱女人体。</p>
<p>随在觉其污，爱从何处起？</p>
<p><span style="color:#333399">睡起生觉第一<span lang="EN-US"></span></span></p>
<p>默想清晨睡起，两眼朦胧，未经盥漱，此时满口粘腻，舌黄堆积，甚是污秽。——当念绝世娇姿，纵具樱桃美口，而脂粉未傅之先，其态亦当尔尔。</p>
<p><span style="color:#333399">醉后生觉第二<span lang="EN-US"></span></span></p>
<p>默想饮洒过度，五内翻腾，明晨忽然大呕，尽吐腹中未消之物，饿犬嗅之，摇尾而退。——当念佳人细酌，玉女轻餐，而杯盘狼籍之时，腹内亦当尔尔。</p>
<p><span style="color:#333399">病时生觉第三<span lang="EN-US"></span></span></p>
<p>默想卧病以后，面目黧黑，形容枯槁，又或疮痈腐溃，脓血交流，臭不可近。——当念国色芳容，纵或年华少艾，而疾苦缠身之日，形状亦当尔尔。</p>
<p><span style="color:#333399">见厕生觉第四<span lang="EN-US"></span></span></p>
<p>默想通衢大厕，屎尿停积，白蛆青蝇，处处缭绕。——当念千娇百媚之姿，任彼香汤浴体，龙麝熏身，而饮食消融之后，所化亦当尔尔。</p>
<p><font color="333399"><a name="a03"></a><span style="&quot;Times New Roman&quot;;color:#333399;">三、九想观</span></font><span style="&quot;Times New Roman&quot;;color:#333399;"><span lang="EN-US"></span></span></p>
<p>此观成时，方悟身后无量凄惨，</p>
<p>是为返终绝爱方便门</p>
<p>人想死亡日，欲火顿清凉；</p>
<p>愚人若闻此，愁眉叹不祥。</p>
<p>究竟百年后，同入烬毁场；</p>
<p>菩萨九想观，苦海大津梁。</p>
<p><span style="color:#333399">新死想第一<span lang="EN-US"></span></span></p>
<p>静观初死之人，正直仰卧，寒气彻骨，一无所知。——当念我贪财恋色之身，将来亦必如是，则淫心淡矣。</p>
<p><span style="color:#333399">青瘀想第二<span lang="EN-US"></span></span></p>
<p>静观未敛骸尸，一日至七日，黑气腾溢，转成青紫，甚可畏惧。——当念我如花美貌之身，将来亦必如是，则淫心淡矣。</p>
<p><span style="color:#333399">脓血想第三<span lang="EN-US"></span></span></p>
<p>静观死人初烂，肉腐成脓，势将溃下，肠胃消糜。——当念我风流俊雅之身，将来亦必如是，则淫心淡矣。</p>
<p><span style="color:#333399">绛汁想第四<span lang="EN-US"></span></span></p>
<p>静观腐烂之尸，停积既久，黄水流出，臭不可闻。——当念我肌肤香洁之身，将来亦必如是，则淫心淡矣。</p>
<p><span style="color:#333399">虫啖想第五<span lang="EN-US"></span></span></p>
<p>静观积久腐尸，遍体生虫，处处钻啮，骨节之内，皆如蜂窠。——当念我鸾俦凤侣之身，将来亦必如是，则淫心淡矣。</p>
<p><span style="color:#333399">筋缠想第六<span lang="EN-US"></span></span></p>
<p>静观腐尸，皮肉钻尽，止有筋连在骨，如绳束薪，得以不散。——当念我偷香窃玉之身，将来亦必如是，则淫心淡矣。</p>
<p><span style="color:#333399">骨散想第七<span lang="EN-US"></span></span></p>
<p>静观死尸，筋已烂坏，骨节纵横，不在一处。——当念我崇高富贵之身，将来亦必如是，则淫心淡矣。</p>
<p><span style="color:#333399">烧燃想第八<span lang="EN-US"></span></span></p>
<p>静观死尸，被火所烧，焦缩在地，或熟或生，不堪目击。——当念我文章盖世之身，将来或亦如是，则淫心淡矣。</p>
<p><span style="color:#333399">枯骨想第九<span lang="EN-US"></span></span></p>
<p>静观破冢弃骨，日暴雨侵，其色转白，或复黄朽，人兽践踏。——当念我韶光易迈之身，将来亦必如是，则淫心淡矣。</p>
<p><span style="color:#333399">引经策发第十<span lang="EN-US"></span></span></p>
<p>★ 菩萨修于死想，观是寿命，常为无量怨仇所绕，念念损灭，无有增长。犹山瀑水，不得停住；亦如朝露，势不久停。如囚趣市，步步近死；如牵牛羊，诣于屠所。</p>
<p align="right" style="text-align:right;text-indent:24.0pt;">——《涅槃经》</p>
<p>★ 佛告比丘：‘当观此身，有诸不净——肝、胆、肠、胃、心、肺、脾、肾、屎、尿、脓、血──充满其中，八万尸虫，居在其内，发、毛、爪、齿，簿皮覆肉，九孔常流，无一可乐。又复此身，根本始生，由于不净。此身所可往来之处，皆悉能令不净流溢，虽复饰以雕彩，熏以名香，譬如宝瓶中藏臭秽。又其死时，膨胀腐烂，节节支解，身中有虫，而还食之，又为虎、狼、鸷、枭、雕、鹫之所吞噬。世人愚痴，不能正观，恋著恩爱，保之至死，横于其中，而生欲；何有智者，而乐此耶！’</p>
<p align="right" style="text-align:right;text-indent:24.0pt;">——《大般涅槃经》</p>
<p>★如一美色，淫人见之，以为净妙，心生染著；不净观人视之，种种恶露，无一净处；等妇见之，妒嗔憎恶，目不欲见，以为不净。淫人观之为乐，妒人观之为苦，净行人观之得道，无豫之人观之，无所适莫，如见土木。若此美色实净，四种人观，皆应见净；若实不净，四种人观，皆应不净。以是故知，好丑在心，外无定也。</p>
<p align="right" style="text-align:right;text-indent:24.0pt;">——《大智度论》</p>
<p><a name="a04"></a><span style="color:#333399">四、省庵大师不净观颂（净土宗第十一代祖师）<span lang="EN-US"></span></span></p>
<p>念佛无难事，所难在一心。</p>
<p>一心亦无难，难在断爱根。</p>
<p>当观此身体，臭秽难具论。</p>
<p>内外及中间，无一清净物。</p>
<p>己身既如此，它身亦复然。</p>
<p>深生厌恶心，慎勿生贪著。</p>
<p>当观极乐国，纯是莲花生。</p>
<p>不假父母胎，寿命原无量。</p>
<p>一念念佛时，莲花即化生。</p>
<p>若能无间断，决定生安养。</p>
<p align="right" style="text-align:right;text-indent:24.0pt;">——《卍续藏经》第一○九册页<span lang="EN-US">604上</span></p>
<p>佛为贪欲众生说不净观，观之既久，贪欲既除，可以越爱河而超苦海。余闲居阅《大智度论》，因取意而为之颂，以此自警，并以警世云。</p>
<p><span style="color:#333399">死想第一<span lang="EN-US"></span></span></p>
<p>（人死时心脏和呼吸均告停止，其状可畏）</p>
<p>有爱皆归尽，此身宁久长？</p>
<p>替他空堕泪，谁解反思量？</p>
<p>所爱竟长别，凄凉不忍看；</p>
<p>识才离故体，尸已下空棺。</p>
<p>夜火虚堂冷，秋风素幔寒；</p>
<p>劝君身在日，先作死时观。</p>
<p><span style="color:#333399">胀想第二<span lang="EN-US"></span></span></p>
<p>（死后不及一日，尸体内脏，渐变化膨胀）</p>
<p>记得秾华态，俄成肚胀躯；</p>
<p>眼前年少者，容貌竟何如？</p>
<p>风大鼓其内，须臾□胀加；</p>
<p>身如盛水袋，腹似断藤瓜。</p>
<p>垢腻深涂炭，蝇蛆乱聚沙；</p>
<p>曾因薄皮诳，翻悔昔年差。</p>
<p><span style="color:#333399">青瘀想第三<span lang="EN-US"></span></span></p>
<p>（死后血液不流，尸体色变，臭气令人怖畏）</p>
<p>红白分明相，青黄瘀烂身；</p>
<p>请君开眼看，不是两般人。</p>
<p>风日久吹炙，青黄殊可怜；</p>
<p>皮干初烂橘，骨朽半枯椽。</p>
<p>耳鼻缺还在，筋骸断复连；</p>
<p>石人虽不语，对此亦潸然。</p>
<p><span style="color:#333399">坏想第四<span lang="EN-US"></span></span></p>
<p>（死后七八日，尸体即腐烂生蛆，尸汁臭秽）</p>
<p>皮肉既堕落，五藏于中现；</p>
<p>凭君彻底看，何处堪留恋？</p>
<p>肌肤才脱落，形质便遭伤；</p>
<p>瓜裂半开肉，蛇钻欲出肠。</p>
<p>枯藤缠乱发，显藓烂衣裳；</p>
<p>寄语婵娟子，休将画粪囊。</p>
<p><span style="color:#333399">血涂想第五<span lang="EN-US"></span></span></p>
<p>（死后尸坏，血液糊涂，九孔流出，瘀色臭秽）</p>
<p>无复朱颜在，空余殷血涂；</p>
<p>欲寻妍丑相，形质渐模糊。</p>
<p>一片无情血，千秋不起人；</p>
<p>淋漓涂宿草，狼籍污埃尘。</p>
<p>莫辨妍媸相，安知男女身？</p>
<p>哀哉痴肉眼，错认假为真。</p>
<p><span style="color:#333399">脓烂想第六<span lang="EN-US"></span></span></p>
<p>（死尸停十日以上，即臭烂难闻）</p>
<p>腐烂应难睹，腥臊不可闻；</p>
<p>岂知脓溃处，兰麝昔曾熏。</p>
<p>薄皮糊破纸，烂肉弃陈羹；</p>
<p>脓血从中溃，蝇蛆自外争。</p>
<p>食猪肠易呕，洗狗水难清；</p>
<p>不是深憎恶，何由断妄情？</p>
<p><span style="color:#333399">啖想第七<span lang="EN-US"></span></span></p>
<p>（若把死尸弃于林中，鸟兽即争来啖食）</p>
<p>羊犬食人肉，人曾食犬羊；</p>
<p>不知人与畜，谁臭复谁香？</p>
<p>尸骸遭啖食，方寸少完全；</p>
<p>不饱饥乌腹，难干馋狗涎。</p>
<p>当年空自爱，此日有谁怜？</p>
<p>不若猪羊肉，犹堪值几钱？</p>
<p><span style="color:#333399">散想第八<span lang="EN-US"></span></span></p>
<p>（尸解完尽，节骨分离，头脊不连，伊人何去？）</p>
<p>形骸一已散，手足渐移置；</p>
<p>谛观娥媚姿，毕竟归何处？</p>
<p>四体忽分散，一身何所从？</p>
<p>岂唯姿态失，兼亦姓名空？</p>
<p>长短看秋草，秾纤问晚风；</p>
<p>请君高著眼，此事细推穷。</p>
<p><span style="color:#333399">骨想第九<span lang="EN-US"></span></span></p>
<p>（死后几年，血肉既尽，只存白骨狼藉，人见忧愁）</p>
<p>本是骷髅骨，曾将诳惑人；</p>
<p>昔时看是假，今日睹方真。</p>
<p>皮肉已销烁，唯余骨尚存；</p>
<p>雨添苔藓色，水浸土沙痕。</p>
<p>牵挽多虫蚁，收藏少子孙；</p>
<p>风流何处去？愁杀未归魂！</p>
<p><span style="color:#333399">烧想第十<span lang="EN-US"></span></span></p>
<p>（死尸被烧时，体脂助燃焰，转瞬成灰烬）</p>
<p>火势既猛烈，残骸忽无有；</p>
<p>试看烟焰中，著得贪心否？</p>
<p>烈焰凭枯骨，须臾方炽然；</p>
<p>红飞天际火，黑透树头烟。</p>
<p>妄念同灰尽，真心并日悬；</p>
<p>欲超生死路，此观要精研。</p>
<p align="right" style="text-align:right;text-indent:24.0pt;">──以上皆节录自《卍续藏经》第一○九册<span lang="EN-US">635下－637上</span></p>
<p><a name="a05"></a><span style="color:#333399">五、省庵大师四念处颂（净土宗第十一代祖师）<span lang="EN-US"></span></span></p>
<p>佛垂涅槃，嘱诸比丘依四念处住，如佛无异。今时值末法，正念者少，顾此法门，何人修学？岂惟不思其义，抑亦未识其名，可胜叹耶！余山居无事，读涅槃遗教品，因取其意，以入声律，俾歌咏者，正念增长，妄心息灭，置诸座隅，日以自警，并不忘遗诫云。</p>
<p><span style="color:#333399">观身不净<span lang="EN-US"></span></span></p>
<p>一兴颠倒想，遂有幻缘身；</p>
<p>脓血常交凑，腥臊每具陈。</p>
<p>纸粘皮囊肉，藤绊骨缠筋；</p>
<p>毛覆丛丛草，虫居比比邻。</p>
<p>内藏惟臭秽，外饰但衣巾；</p>
<p>四大元无实，诸根岂有真？</p>
<p>语言风自响，动转气相循；</p>
<p>强号为男女，虚名立主宾。</p>
<p>百年三尺土，万古一堆尘；</p>
<p>贵贱空回首，贤愚共怆神。</p>
<p>徒生复徒死，谁识本来人？</p>
<p><span style="color:#333399">观受是苦<span lang="EN-US"></span></span></p>
<p>众苦从何起，深知受者情；</p>
<p>顺违才领纳，取舍便纵横。</p>
<p>有盛衰还至，无荣辱不成；</p>
<p>怨从亲里出，哀是乐中生。</p>
<p>王谢家何在，曹刘国已倾；</p>
<p>悲欢几场梦，胜败一棋枰。</p>
<p>事与心违背，贫将病合并；</p>
<p>钱神呼不至，穷鬼送难行。</p>
<p>戚戚终何益，悱悱漫不平；</p>
<p>无求卑亦贵，知足欠还盈。</p>
<p>若悟真空理，忧欣何处萌？</p>
<p><span style="color:#333399">观心无常<span lang="EN-US"></span></span></p>
<p>妄心无著处，体相竟如何；</p>
<p>闪闪风中烛，摇摇水上波。</p>
<p>一家门户别，六个弟兄多；</p>
<p>扰扰各驰竞，纷纷总不和。</p>
<p>青黄俄改换，动静屡迁讹；</p>
<p>臭别香随到，甜来淡又过。</p>
<p>炎凉易翻覆，好恶每偏颇；</p>
<p>境灭心安寄，情忘智亦孤。</p>
<p>掀翻五欲窟，捣尽六根窝；</p>
<p>劫贼归王化，飞禽出网罗。</p>
<p>何当悟常住，诸妄尽消磨？</p>
<p>注：‘一家门户别’指六根；‘六个弟兄多’指六识；‘扰扰各驰竞’指眼逐色、耳逐声等；‘纷纷总不和’指如眼不与声和、耳不与色和等；‘青黄俄改换’指眼识无常；‘动静屡迁讹’指耳识无常；‘臭别香随到’指鼻识无常；‘甜来淡又过’指舌识无常；‘炎凉易翻覆’指身识无常；‘好恶每偏颇’指意识无常。</p>
<p><span style="color:#333399">观法无我<span lang="EN-US"></span></span></p>
<p>诸法从缘起，初无我主张；</p>
<p>因缘有生灭，念虑遂低昂。</p>
<p>欲得翻城失，求闲反遇忙；</p>
<p>畏寒冬不辍，苦热夏偏长。</p>
<p>贫忆富时乐，老追年壮强；</p>
<p>有谁憎顺适，若个好危亡。</p>
<p>自在方为主，迁流岂是常；</p>
<p>离根念何起，无识境还忘。</p>
<p>内外无些子，中间有底藏；</p>
<p>六窗虚寂寂，一室露堂堂。</p>
<p>但得尘劳尽，居然大觉王。</p>
<p align="right" style="text-align:right;text-indent:24.0pt;">——以上皆节录自《卍续藏经》第一○九册页<span lang="EN-US">635下－637上</span></p>
<p>注：‘有谁憎顺适，若个好危亡’指得失闲忙冷热等，皆从缘生，不因我有。</p>
<p><a name="a06"></a><span style="color:#333399">六、如如居士颜丙劝修行文<span lang="EN-US"></span></span></p>
<p>人人爱此色身，谁信身为苦本？刻刻贪图快乐，不知乐是苦因。浮生易度，岂是久居？幻质匪坚，总归磨灭。长年者，偶至八九十而亡；短命者，不过二三旬而夭。更有今日不知来日事，又有上床忽别下床鞋。几多一息不来，便是千秋永别。叹此身无有是处，奈谁人不被他瞒？筋缠七尺骨头，皮裹一包肉块。发毛爪齿，聚若堆尘，涕泪痰涎，污如行厕。冬寒夏热，年年向疟疾里偷生；虱咬蚊噆，岁岁从蛆虫边混过。此身无可爱乐，诸人当愿出离。如何迷昧者尚逞风流？懵懂汉犹生颠倒？或有骷髅头上，簪花簪草；或有臭皮袋边，带麝带香。罗衣偏罩脓血囊，锦被悉遮屎尿桶。用尽奸心百计，将谓住世万年。不知头痛眼昏，阎罗王接人来到，加以鬓斑齿落，无常鬼寄信相寻。个个恋色贪财，尽是失人身之捷径；日日耽酒嗜肉，无非种地狱之深根。眼前图快活一时，身后受苦辛万劫。一旦命根绝处，四大风刀割时，外则脚手牵抽，内则肝肠痛裂。纵使妻孥相惜，无计留君；假饶骨肉满前，有谁替汝？生者枉自悲啼痛切，死者但觉神识宾士。前途不见光明，举目全无伴侣。过奈河岸，见之无不悲伤；入鬼门关，到者自然凄惨。弃世方经七日，投冥渐历诸司。曹官抱案没人情，狱卒持叉无笑面。平生为善者，送归天道、仙道、人道；在日造恶者，押入汤途、火途、刀途。当初尽道因果荒唐，此际方知语言不谬。孽镜里件件分明，夜台中般般苦楚。刀山剑树，吃不尽万种煎熬；戴角披毛，填不了多生业债。任汝心雄胆泼，免不得向鬼卒而低头；凭他谤道毁僧，挨不过对阎君而屈膝。魂魄虽归阴界，身尸犹卧棺中。或隔三朝五朝，或当六月七月。腐烂则出虫出血，臭秽则熏地熏天。无钱财者，付之一堆野火；有体面者，埋诸万里荒山。昔时俏丽红颜，翻成灰烬；今日荒凉白骨，变作尘埃。从前恩爱，到此成空。自昔英雄，而今何在？青草边漫留碑石，绿杨内空挂纸钱。想到梢头结局，谁人能免如斯？若欲跳出轮回，须是皈心正觉。休向鬼窟里作活计，要知肉团上有真人。是男是女总堪修，若俗若僧皆有分。急求活路，当思身后之身；切莫依回，仍做梦中之梦。若明日更待明日，看看误尽青春；使后人复哀后人，累累增高白骨。弥陀好念，勿虚彼国之金台；阎老无情，莫惹他家之铁棒。舍恶从善，改往修来。对众为大众宣扬，归家为一家解说。使在在齐知觉悟；教人人共免沉沦。佛言不信，何言可信？人道不修，他道难修。各请直下承当，莫使此生空过。</p>
<p align="right" style="text-align:right;text-indent:24.0pt;">——节录自《西归直指》页<span lang="EN-US">110</span></p>
<p><a name="a07"></a><span style="color:#333399">七、戒淫文<span lang="EN-US"></span></span></p>
<p>盖闻业海茫茫，难断无如色欲；尘寰扰扰，易犯惟有邪淫。拔山盖世之英雄，坐此亡身丧国；绣口锦心之才士，因兹败节堕名。今昔同揆，贤愚共辙。况乃嚣风日炽，古道沦亡。轻狂小子，固耽红粉之场；慧业文人，亦效青衫之湿。言窒欲而欲念愈滋，听戒淫而淫机倍旺。遇娇姿于道左，目注千翻；逢丽色于闺帘，肠回百折。总是心为形投，识被情牵。残容俗妪，偶然簪草簪花，随作西施之想；陋质村鬟，设或带香带麝，顿忘东妇之形，岂知天地难容，神人震怒。或毁他节行，而妻女酬偿；或污彼声名，而子孙受报。绝嗣之坟墓，无非轻薄狂生；妓女之祖宗，尽是贪花浪子。当富则玉楼削籍，应贵则金榜除名。笞杖徒流大辟，生遭五等之诛；地狱饿鬼畜生，没受三途之罪。从前恩爱，到此成空，昔日雄心，而今何在？普劝青年烈士，黄卷名流，发觉悟之心，破色魔之障。芙蓉白面，须知带肉髓髅；美貌红妆，不过蒙衣漏厕。纵对如玉如花之貌，皆存若姊若母之心。未犯邪淫者，宜防失足；曾行恶事者，务即回头。更祈展转流通，迭相化导。必使在在齐归觉路，人人共出迷津。</p>
<p align="right" style="text-align:right;text-indent:24.0pt;">——周安士老居士（节录自《寿康宝鉴》页<span lang="EN-US">5）</span></p>
<p><a name="a08"></a><span style="color:#333399">八、黄庭坚戒淫发愿文<span lang="EN-US"></span></span></p>
<p>我从昔来，因痴有爱，饮酒食肉，增长爱渴，入邪见林，不得解脱。今者对佛发大誓：</p>
<p>愿从今日尽未来世，不复淫欲；愿从今日尽未来世，不复饮酒；愿从今日尽未来世，不复食肉。</p>
<p>设复淫欲，当堕地狱、住火坑、经无量劫。一切众生为淫乱故，应受苦报，我皆代受。</p>
<p>设复饮酒，当堕地狱、饮烊洞汁、经无量劫。一切众生为酒颠倒故，应受苦报，我皆代受。</p>
<p>设复食肉，当堕地狱，吞热铁丸、经无量劫。一切众生为杀生故，应受苦报，我皆代受。</p>
<p>愿我以此，尽未来际，忍辱誓愿，根尘清净，具足十忍，不由他教，入一切智，随顺如来，于无量众生界中，现作佛事。</p>
<p align="right" style="text-align:right;text-indent:24.0pt;">——节录自惟明法师编《禅林珠玑》页<span lang="EN-US">252</span></p>
<p><a name="a09"></a><span style="color:#333399">九、戒之在色赋文<span lang="EN-US"></span></span></p>
<p>荡荡情天，昏昏欲界。智慧都迷，痴呆难卖。亦念夫夫妇妇，正家道以无乖；庶几子子孙孙，肃闺门而勿坏。如何钻穴，绝无烦蛱蝶之媒；竟至逾墙，偿不了鸳鸯之债。万恶以淫为首，曾榜森罗；百殃悉降于身，非徒夭瘵。削他桂籍，生前则穷巷空悲；斩尔椒条，死后之荒茔孰拜？个个《中庸》记得，九经忘远色之经；人人《论语》读完，三戒昧少时之戒。血气多缘未定，智愚哪得不移。和也者，财先可饵；强乎哉，力莫能支。刑于寡妻，破节而故夫暗泣；搂其处子，含羞而新妇群疑。以佣妪为易奸，麀而忽聚；以乳娘为可犯，蛊岂堪医？美婢调来，狮吼之威教遍受；顽童比及，龙阳之丑更难知。带肉髓髅，偏喜狎颠狂之妓；低眉菩萨，亦怒污清净之尼。《传》曰‘男有室，女有家’，毋相渎也。《礼》云‘内外乱，禽兽行’，则必灭之。则有舌上灿花，毫端错彩。诱人颠坠于邪山，罚尔沉沦于苦海。自诩文人才子，风流之趣语频翻；遂令怨女旷夫，月下之佳期早待。好谈中篝，一言伤天地之和；妄著淫书，万劫受泥犁之罪。演出横陈之剧，声音笑貌；谁则弗思，描来秘戏之图，袒裼裸裎，焉能不挽？酣歌艳曲，魂已荡而魄已消；伪造仙方，阳可补而阴可采。是皆导入三途，能不孽添百倍？放郑声而有训，此语应闻；思鲁颂以无邪，其言犹在！何勿念淫，转而好德。无思乃保无为，有物本来有则。想到悬崖撒手，欲火难红；急从彼岸回头，狂澜勿黑。过而能改，福尚可以自求；善更能迁，祸定消于不测。绿衣引去，洪学士之上寿还登；黄纸标来，项秀才之高魁旋得。出乎尔，反乎尔，报应分明；不可逭，犹可违，挽回顷刻。罪不加忏悔之人，梦已入清凉之国。非礼勿动，衾影中浩浩其天；反身而诚，伦纪中贤贤易色。乐尔妻孥，毕其嫁娶。夭桃各咏于归，少艾焉容外慕。鸾帏梦畅，提头而人面模糊；凤管词新，拔舌而鬼形恐怖。戒得心中如铁，法网讵罹；色原头上从刀，杀机已露。生贪有限之欢，没受无穷之苦。能忍坚忍很忍，便致神钦；视淫意淫语淫，都防天怒。奔还要拒，风清月白之吟；烈更须扬，露峡雪江之句。自己闺房之乐，亦莫常耽；他人床第之言，胡堪轻诉。青楼薄幸，休教纵欲三年；白壁无瑕，只在闲情一赋。</p>
<p align="right" style="text-align:right;text-indent:24.0pt;">——节录自《寿康宝鉴》页<span lang="EN-US">46</span></p>
<p>注：商子拜亭，越中名士也。一夕梦文昌帝君谓之曰，子有赋才，曷不作戒色赋一篇，为我唤醒世人？醒而为之，下笔似有神助，字字穷形尽相，言言怵目惊心。愿天下文人才士，低徊往复之。</p>
<p><a name="a10"></a><span style="color:#333399">十、戒淫宝训文<span lang="EN-US"></span></span></p>
<p>帝君曰：甚矣！淫之为害大而流祸毒也。燕啄皇孙，汉祚因之将尽；龙嫠帝后，夏廷由是寝衰。新台作而秽迹影；墙茨歌而丑声著。琴挑当炉卓女，空遗万世讥评；诗寄萧寺崔莺，徒作千秋笑柄。贪欢致疾，瘦减荀令之肌；渔色殒身，憔悴潘郎之鬓。梦绕翠帷锦帐，抛却黄卷青灯；情牵秦首蛾眉，弃彼萤窗雪案。赴佳期于邃室，暗中独往，宛然穿窬之形；践密约于空房，奸所双擒，旋作餐刀之鬼。冥则有鬼神之殛，明则有王法之诛。或徒流、或笞杖、或绞斩，剥肤伤肢，受尽许多现报；或剑树、或刀山、或油鼎，凄风惨月，难免无限阴刑。昔之卧柳眠花，欢娱有几？今此呼疼叫痛，解脱何时？岂知流水桃花，肠断情多刘阮，终成苦趣，行云送雨，魂迷梦里襄王，总属愁因。害及当身，累言莫尽；祸贻后代，罄纸难书。女为娼而媳为妓，倚门献笑，风流债加倍填还；子则绝而孙则灭，荒冢孤眠，奸淫报异常酷烈。夫富贵之辈，身享厚寔崇高，都缘累劫修来，恋此片时之乐，尽堕前功；贫贱之人，日受忧愁困悴，皆是前生造就，图兹顷刻之欢，愈增后罚。少壮者，前程甚远，因好色而不齿士林，身败名灭；迟暮者，光景无多，为贪淫而遄归死路，骨化形消。何如苦海回头，奚若爱河登岸？视明眸皓齿，不啻骷髅；睹弦服新妆，一如鸩毒。畏鬼神之殛，对彼姝而不动心；惧王法之诛，处暗室而不兴欲念。品行无惭于玉洁；姓名自著于金亟。是则予之所厚望而重期者矣。</p>
<p align="right" style="text-align:right;text-indent:24.0pt;">——节录自《欲海慈航》页<span lang="EN-US">1</span></p>
<p><a name="a11"></a><span style="color:#333399">十一、钟离祖师戒淫歌<span lang="EN-US"></span></span></p>
<p>谁家少艾颜如玉，钟情故意迎人目。</p>
<p>多少贤豪善检束，到此关头便失足。</p>
<p>可怜失足欺幽独，妄谓罪微犹可赎。</p>
<p>岂知天将淫恶录，载在薄中罚甚酷。</p>
<p>折却祖宗遗下福，削尔前生修下禄。</p>
<p>损尔悠悠好寿数，斩尔绵绵广嗣续。</p>
<p>罚之不已令变畜，甚至永使堕水族。</p>
<p>看此惨报我亦哭，叹人何苦迷粉髑。</p>
<p>今恳世人听忠告，好色来前避欲速。</p>
<p>他女原非尔花烛，他妻原非尔眷属。</p>
<p>他女勾尔入他室，尔莫从他暗相逐。</p>
<p>他妻诱尔同他宿，尔莫与他私相熟。</p>
<p>尔若魂销无把握，但想一误入地狱。</p>
<p>尔若欲火难降伏，但想一犯遭冥戮。</p>
<p>想到此间身觳觫，自觉心灰如槁木。</p>
<p>心如槁木纯无欲，鬼神闻之皆敬服。</p>
<p align="right" style="text-align:right;text-indent:24.0pt;">——节录自《欲海慈航》页<span lang="EN-US">13</span></p>
<p><a name="a12"></a><span style="color:#333399">十二、紫柏大师龙蛇戒淫歌<span lang="EN-US"></span></span></p>
<p>君不见，龙与蛇，本无常！</p>
<p>龙若有欲即为蛇，蛇能无欲鳞虫王！</p>
<p>世人所欲固虽多，饮食男女为大屙！</p>
<p>若以饮食较男女，男女又为欲之戈！</p>
<p>汉高祖之大度，楚霸王之强悍。</p>
<p>一火咸阳心不悲，虞姬别时情何软？</p>
<p>淮阴功高尚忍诛，戚姬临决苦踌躇。</p>
<p>能将欲海轻掀倒，自古人间几丈夫？</p>
<p>西施不知是何物，倾城倾国无多力。</p>
<p>当时若使留於越，越霸诸侯亦未必！</p>
<p>又不见！</p>
<p>五百仙人善驭云，去来空际尽超群，</p>
<p>才听宫女一声曲，神力俱遭欲火焚！</p>
<p>苏子卿，持汉节，吞毡啖雪命欲绝，</p>
<p>死生朝夕不可保，胡妇生儿犹所悦！</p>
<p>欲之难断有若是，难断能断须男子！</p>
<p>男子断欲尚多难，妇人失节何足耻？</p>
<p>言虽反，意甚切，字字分明心吐血，</p>
<p>是男是女能断欲，诚为世上真豪杰！</p>
<p>扶人伦，整世道，苟非豪杰宁堪造？</p>
<p>饶有周公伊尹才，未能断欲终颠倒！</p>
<p>大可笑，大可笑，好汉多迷屎尿窍，</p>
<p>臭皮袋上巧庄严，相看莫不称为妙？</p>
<p>殊不知，四大合成身，四蕴攒为心，</p>
<p>若以四四观身心，何处寻？</p>
<p>烦恼海岂有边，龙蛇出没足云烟，</p>
<p>人欲关头雷雨深，等闲换骨阿谁先！</p>
<p align="right" style="text-align:right;text-indent:24.0pt;">——紫柏大师（《卍续藏经》第一二七册页<span lang="EN-US">64下－65上）</span></p>
<p><a name="a13"></a><span style="color:#333399">十三、赵令衿之戒欲文<span lang="EN-US"></span></span></p>
<p>尝谓世人，无始时来，有大苦恼，惑乱身心，不求出离。所大苦者，淫欲之事也！此苦能昏塞精神，戕贼性命，障道败德，妨废修行。每念私心潜散，邪见动摇，不以境缘有无，不分去处净秽，便起颠倒，恣行触污；净眼观之，有何快乐！且情尘流转，欲火烧然，自古迄今，老幼贵贱，无不被其害也！</p>
<p>盖世人广贪财利，追求爵禄，如意之后，唯是耽著色欲。又有缁素之间，百念灰冷，惟此一事，多为魔恼。至于造妖作窃，倾国亡家，或善和眷属，因此纷争，或久远夫妇，因此乖离，信之坏人根本，累人深重，奸妒欺昧，不可名言。是故佛说，诸业易断，此苦难除。苟能灭尽，无不成道！</p>
<p>大抵男女二根，初无分别，邪妄发生，互起爱染，结习牵缠，遂有：思想惊梦之苦，蠹费破散之苦，冤结离间之苦，遭刑染疾之苦，直到夭亡，终未省悟。明知秽污，非清净因，如蛾投火，自受燋然！</p>
<p>如来明诲，若不断淫，欲求圣道，无有是处。当知情爱为灾难之端，狐媚乃杀人之贼，起烦恼因，入地狱种。误人损德，丧身失命。常于一切处，泯绝男女相，究竟真实，谁受欲事。当知革囊，臭秽败坏，总成白骨。念欲境界，复有何乐？虽在梦中，亦生怖畏！</p>
<p>普愿一切含灵具识，尽生厌舍，如冤家想，当远离也；如大火聚，不可近也；如毒蛇来，当急避也。果能一发悔念，俾得此缠缚，自然消释。变垢浊而获法身，散淫火而为智慧。互相教化，同行净道，证安乐行。</p>
<p align="right" style="text-align:right;text-indent:24.0pt;">——赵令衿（节录自惟明法师编《圆明文集精华篇》页<span lang="EN-US">116－117）</span></p>
<p><a name="a14"></a><span style="color:#333399">十四、戒淫短文<span lang="EN-US"></span></span></p>
<p><span style="color:#333399">断五欲说<span lang="EN-US"></span></span></p>
<p>世人欲色，本为身乐；曾不念言，油尽灯灭，髓竭人亡，大可怖畏。佛在世时，敕优婆塞，姑戒邪淫；亦为众生欲爱深积，未能净尽，特树大防，令无纵滥。故断淫者，是了义教；断邪淫者，不了义教。余今之年，四十始衰，子壮已娶，子可生孙；及今断之，已磋迟暮！少生系恋，不比于人！</p>
<p>而况岸然称大丈夫、图出世事，求大光明，通天彻地？世间胜事，非全精神，无少渗漏，尚不能办，何况出世大光明事？闻之于师（宗宝道独禅师），此于般若，如水与火，如冰与炭，相克相灭，不容并行。要令此心，光明无壅，拔出形骸、立气之外，七处割截。心无动摇，安可得有须臾欲乐，微系吾念？自伤福薄，不早断决，迟延至今，可惭可恨！</p>
<p align="right" style="text-align:right;text-indent:24.0pt;">——明·御史金声之‘断五欲说’（节录自惟明法师编《禅林珠玑》第四辑页<span lang="EN-US">161－162）</span></p>
<p><span style="color:#333399">淫戒三了义说<span lang="EN-US"></span></span></p>
<p>经云：‘若佛子自淫、教人淫，乃至一切女人，不得故淫。’《天台疏》言：‘五众（比丘、比丘尼、式叉摩那、沙弥、沙弥尼）邪正俱制；二众（优婆塞、优婆夷）唯制邪淫。’予尝举问香山老人。老人主天台说。惟然师曰：‘不然！经言：“菩萨应生孝顺心，救度一切众生，净法与人。”又曰：“一切男子是我父，一切女子是我母，我生生无不从之受生。”然则尽世间，岂复有可淫之人？与人行淫，净法安在？’予心韪（音伟，是也）其言。于时始发愿求生净土，顾念此分段身，欲爱所成，不断其根，而求出生死，如却（退却也）行求前，无有是处。第夙习深重，时不自克。</p>
<p>已而受菩萨戒，读《华严经》，瞿然深省，以谓菩萨断淫，实有三义：一者不负己灵，二者不诳诸佛，三者不欺众生。</p>
<p>一切众生，具有如来智慧德相，昼夜六时，常放光明，无有间歇。忽不自知，随照立所，起于我爱。由有我爱，殉诸欲染，沦溺日深，光明日减，流浪生死，无有出期，幸及今日，得预戒品。尚复因循，贪嗜垢秽，如蝇集溷，如蚁附膻，云何智人，而不惭耻？欲染一净，我爱自轻。我爱既除，光明斯复。顿脱苦轮，入泥洹道。是为断淫，第一了义。</p>
<p>复次诸佛法身，悉由无量清净功德之所庄严，具诸相好，成最正觉。以大慈力，广说经律，度脱我等。我今之不断欲爱，则念佛不切。念佛不切，则见佛无期。以斯染法与清净心不相应故。如水与火，如薰（香草，一名蕙草）与莸（草名，臭气甚烈），相倾相夺，此强则彼弱，此成则彼坏故。名为佛子，舍父逃逝，自诳诳佛，何以报恩？此为断淫，第二了义。</p>
<p>复次，凡夫地中，常乐染法：菩萨度人，莫先净戒。虽在天、魔、神、鬼、畜生之女，尚欲方便教化，劝发菩提；何论现前所有眷属？此诸眷属，或已发心、或今发心、或当发心，以道眼观，作佛子想，作法侣想，作莲胎骨肉想，诱引提携，成就净业。何忍一刹那间，起于欲相？而况从事？若或从事，是即魔法。以为断淫，第三了义。</p>
<p>唯此三事，决定不疑，而断淫之志始坚。故曰：‘宁以此身投炽然猛火，火坑刀上，终不毁犯三世经律，与一切女人作不净行。’如此诚言，宁于在家、出家，顾有区别？——惟然师之言其信。</p>
<p>岁在元黓摄提格孟春之月，偶阅经疏，追述此义，与诸在家佛子共之。——清彭绍升之‘论梵网经淫戒’</p>
<p align="right" style="text-align:right;text-indent:24.0pt;">——节录自惟明法师《圆明文集艺文篇》页<span lang="EN-US">312－314</span></p>
<p><span style="color:#333399">淡泊恩爱<span lang="EN-US"></span></span></p>
<p>《涅槃经》云：‘无明郎主，恩爱魔王，从生至生，遭其戕害。’故吾人爱网缠结，昧却本真，一受其毒，沉沦不已！是以修省，欲离火宅。惟此爱根，甚难割截，乃至头白齿豁，死门在即，尚尔念念不体，作马牛之自甘，为奴隶之所愿。总大智人，十有九昧，况无慧者！经云：‘有爱则生，爱尽则灭。’或曰：夫妻子女人伦之纲，为之世纪，何以谓怨仇，恐喻之不亦甚乎？曰：非也！以人伦道中，则君君、臣臣、父子、夫妇；以修道者，固当别论。如忠孝之士，殉身救父、卫国、匡君，立名万世，人道备矣；若出世之学，辞亲割爱，舍己从人，以度诸有，法道全矣。是以出世之学，故能弘通大乘，超脱尘锁，不同世议。</p>
<p>要之，趣进妙道，未见情爱封固，而得有证者！念吾生从朝至暮，从少至老，从生至死，从贵至贱，从贫至富，役使身心，无暂时舍；至睡熟时，梦中尚遭其颠倒，过在谁欤？眼见日丧而日不知，日迷而日不觉，深入骨髓，总经尘劫，牢不可拔，谓之肉刺，谓之软绳。我佛目不耐看，因于世谛，示现王宫，舍身救度。若是标式，尚尔执迷！是观爱之为害甚大！乃至入四生异类，改头换面，逐影随形，患难不舍，迷倒无已。故云：淡泊恩爱。必于正念反观，生死临头，最亲不可少代，则恩爱必冰释矣。噫，可不畏欤！</p>
<p align="right" style="text-align:right;text-indent:24.0pt;">——清·撄宁智静大师之‘示敏一居士居家修省十法’</p>
<p><span style="color:#333399">七世母羊豕<span lang="EN-US"></span></span></p>
<p>吕祖师曰：奸人室女，得绝嗣报。妇人年自十三、四后，情窦已开，奸之尚获重谴，若未及其时而诱之，心何忍也？世间凶淫之辈，不但喜渔幼女，兼猎幼童。夫两情相悦，而后成淫，幼童幼女，稚昧无知，何所悦于我，而乃泰然淫之乎？绝嗣不足尽其辜也，其人七世当为母羊母豕，不得解脱。盖以此二物，生世周月，便能受淫故也。至于伦常之中，或以卑犯尊，或以上乱下，罪大恶极。刑曹断律，虽按其服之重轻，有立剐立斩立绞之殊。然阳报既彰，阴罚尤重，其人七世当为鸡为犬，不得解脱，盖以此二物，迷却性真，不知伦常故也。以上所载，乃口不忍言，笔不忍书者。而世人纷纷犯之，此猪羊鸡犬之所以日多也。帝君曰：诚哉吕师之言也。渔幼之人，犯伦之辈，当其造业之时，虽非猪羊鸡犬之身，而已有猪羊鸡犬之事。纵阴律未加，而已知其堕入畜道矣。人何苦以顷刻之欢娱，甘为畜生而不辞哉！</p>
<p align="right" style="text-align:right;text-indent:24.0pt;">——吕祖师（节录自《欲海慈航》页<span lang="EN-US">3－4）</span></p>
<p><span style="color:#333399">男淫六不可<span lang="EN-US"></span></span></p>
<p>一、淫污亵狎，颜面有靦，恭敬既丧，羞恶亦殄。一不可也。</p>
<p>二、弃尔结发，嬖彼少年，乖气致异，好恶有偏。二不可也。</p>
<p>三、若辈佻达，有何行检，窃玉偷香，室人是染。三不可也。</p>
<p>四、举头三尺，定有神明，嗔怒其秽，降罚非轻。四不可也。</p>
<p>五、律载鸡奸，王法班班，奸又近杀，躯命攸关。五不可也。</p>
<p>六、非求尔后，妄泄尔精，愚哉是役，速戕其生。六不可也。</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">306</span></p>
<p><span style="color:#333399">淫欲三魔说<span lang="EN-US"></span></span></p>
<p>凡人最易失足，只在美艳当前，勃然难制之一刻，此际有三魔：</p>
<p>眼光落面，妖态攒心，骨热神飞，烟腾焰炽，是谓火魔。</p>
<p>欲眼萌动，任督潜开，如堤将崩，如洪欲决，是谓水魔。</p>
<p>水火相烹，形魂互荡，如轮不息，如环无端，是谓风魔。</p>
<p>三魔者，三关也，斩三魔，过三关无他，有慧剑一焉：</p>
<p>一曰‘忍’而已矣、‘坚忍’而已矣、‘很忍’而已矣。</p>
<p>饥不食虎餐，渴不饮鸩酒，‘忍’之说也。</p>
<p>两斗夺刀，流血不解，败军夺路，中箭不回，‘坚忍’之说也。</p>
<p>蝮蛇螫手，壮士断腕，毒矢著身，英雄刮骨，‘很忍’之说也。</p>
<p>此际关头守得定，忍得过，则感天地、动鬼神，功圆行满矣。</p>
<p>若一念依徊，必至操持不定，彼墙花路柳，粉白黛绿，转眼成空。而由此夺算，由此减禄，甚或由此杀身。且命该富贵而贫贱矣；数应平安而祸变矣；分应有子者，绝嗣矣；愿望贵子贤孙者，偏生下流矣。且有地狱报、来世报、畜生报、妻女淫泆报、子孙困穷报、娼优下贱报。片念略歧，无边荼毒。呜乎！敢不忍乎哉？噫嘻！敢不忍乎哉？</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">303－304</span></p>
<p><span style="color:#333399">淫书奸淫报<span lang="EN-US"></span></span></p>
<p>★三代而下，世多邪说。而邪说之最足以害人心世道者，莫如淫词小说为甚。盖圣贤经传，唯恐不能觉天下之愚迷。而淫词小说，唯恐不能丧斯民之廉耻。以故小说出而淫风炽，淫词兴而贞德衰。然谁无羞恶之心，岂肯作禽兽之事？但以聪明子弟，灵敏妇女，一睹此书，悉为所惑。初则艳其词章，以为佳妙，继则情随文转，不能自持。遂致竟以希圣希贤宜家宜国之身，甘作钻穴逾墙偷香窃玉之事，而绝无顾惜者，皆此等邪书之所蛊惑也。</p>
<p>其毒人也，烈于蜜饯砒霜。其陷人也，惨于雪覆坑坎。令人灭理而乱伦，折福而损寿，破家而杀身，辱先而绝后。及其死也，尚使神识堕于地狱，受诸极苦。久经长劫，莫由出离。可不哀哉？凡作此书，及贩卖此书者，其罪甚于叛逆之首，乱贼之魁。当为国法所必诛，天律所不赦也。奉劝当权诸名公伟人，及一切有心世道仁人君子。凡见此等人，务必劝令改业。凡见此等书及板，务必尽行焚毁。有力则独任其资，无力则劝众共举。又祈辗转化导，俾人各景从。必期于世间永无此书，人民各敦□伦而后已。将见佛天云护，灾障冰消。身心安泰，家门迪吉。富寿康宁，现身获箕畴之五福。勋徽爵位，后裔纳伊训之百祥矣。特将收藏小说四害，并焚毁淫书十法详列于后。企有心世道者，采取而举行焉（四害十法，见《格言联璧》。）（劝毁淫书说）</p>
<p align="right" style="text-align:right;text-indent:24.0pt;">——《印光法师文钞下册》页<span lang="EN-US">796－797</span></p>
<p>★今人往往为一‘情’字所误，不知‘情’之一字，天与我为忠孝友弟仁民爱物用也。正用之，则为贤圣，邪用之，则为禽兽。可不惧哉？</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">301</span></p>
<p>★造作淫书，坏人心术，死入无间地狱，直至其书灭尽。因其书而作恶者，罪报皆空，方得脱生。</p>
<p align="right" style="text-align:right;text-indent:24.0pt;">——节录自《感应篇汇编》之《文帝天戒录》云</p>
<p>★奸人妻女，玷人闺门，在地狱中，受苦五百劫，方得脱生，为骡为马，又五百劫，方复为娼为优。奸宿寡妇尼僧，几人操履，在地狱受苦八百劫，方得脱生为羊为豕，供人宰杀，又八百劫乃复人身，为瞽为哑、为五官四肢不全，残废之人。</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">302－303之《文帝天戒录》云</span></p>
<p>★淫人之罪如杀人等，又曰：凡人苦行修行，诸罪俱可消释，惟曾破处子之身者，后道高行满，不能开释，必受过恶报，方可成真。</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">301－302之《道书》云</span></p>
<p>★杀人者，杀其一身，淫人者，杀其三世，盖不特破其人之节，使其翁姑、父母、丈夫、子女，耻悬眉额，痛彻心脾，甚致因羞致死，或夫杀其妻，父缢其女，子不认其母，亲戚难施面目，良家莫与联姻，以俄顷偷欢，造弥天罪恶绝嗣之报，尚不足以蔽其辜也。</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">300</span></p>
<p>★有夫妇然后有父子兄弟，淫人不独乱人夫妇一伦，并乱人父子兄弟五伦遂亡。其三，甚至彼祖宗有不歆非类之痛，神诛鬼戮，岂能或逭？杀人者，戕其后天，而淫人者，乱其先天，况杀人者，恨之也。若淫人者，何恨于其丈夫翁姑父母？且何恨于娥眉？而必欲污其身丧其节也。</p>
<p align="right" style="text-align:right;text-indent:24.0pt;">——节录自《感应篇汇编》页<span lang="EN-US">300</span></p>
<p>★好犯他妇者，众恶不可计，今身亦后身，现世为人所见憎嫉。云何现身为人所憎？所以为人所憎者，或为王法所拘，或为夫主所捉，或闭在牢狱，榜笞万端，拷掠荼毒，其恼无数。身坏命终，生剑树地狱中。罪人在狱，见剑树上，有端正妇女，颜貌殊特，像如天女。时诸罪人，见彼女端正无双，心欢意乐，欲与情通，相率上剑树枝下垂，刺坏身体毒痛难计，欲至不至。诸端正女忽然在地，罪人遥见诸女在地，复怀欢喜，复缘树下剑枝逆刺，破碎身体肉尽骨存，高声唤呼，求死不得。罪苦未毕，复还生肉，皆由贪淫致此苦毒，如此经历数千亿万岁，受此毒痛，亦不命终。要尽罪贪淫入狱其事如是。</p>
<p>若复贪淫之人堕畜生中，或有时节淫起，或无时节淫起，淫有时节众生辈，虽犯于淫不犯他妻，淫意偏少，不大殷勤淫起。或无时节众生者，在人间时淫意偏多，犯他妇女，今为畜生，欲意甚多，以是之故，淫无时节，生在畜生，受罪如是。</p>
<p>贪淫众生堕饿鬼中，为淫逸故，共相征伐，乃至阿须伦与诸天共争，皆由贪淫。犯他妻妇，生饿鬼中，受罪如此。</p>
<p>贪淫之人生人中者，己妇妻女，奸淫无度，游荡自恣不可禁止，若复强犯，越法淫逸，或尊或卑，不避亲疏，虽得为人，亦无男根。或有两形或无形者，或者一形，亦不成就，如此淫逸之类，皆由犯淫无高下故。</p>
<p>贪淫之人若生为天，遭五灾疫，瑞应之变，己天王女与他娱乐，天子见已，内怀忧戚，如被火然，我身犹淫玉女离索，心意炽然，生不善念，于彼命终，生地狱中，斯由不福利行，生五道中，随形受苦，其罪不同。</p>
<p align="right" style="text-align:right;text-indent:24.0pt;">——《出曜经·卷六》《大正藏》第四册页<span lang="EN-US">640中－下</span></p>
<p><a name="a15"></a><span style="color:#333399">十五、戒淫诗集<span lang="EN-US"></span></span></p>
<p><span style="color:#333399">断淫偈<span lang="EN-US"></span></span></p>
<p>佛无不喜，惟不喜淫，水中用尘，尘以水洗。尘从水生，水不洗尘，尘岂能清？两者匪惑，淫火自停。</p>
<p align="right" style="text-align:right;text-indent:24.0pt;">——紫柏大师（《卍续藏经》第一二六册页<span lang="EN-US">972下）</span></p>
<p>十方三世中，惟我一人淫。</p>
<p>淫机断不难，淫人处处满。</p>
<p>淫机卒难断，时时互相熏。</p>
<p>增长无有已，我断人不断。</p>
<p>断断熏复深，染净各有源。</p>
<p>源穷染净洗，戒根盘虚空。</p>
<p>空外无有物，有淫无地藏。</p>
<p align="right" style="text-align:right;text-indent:24.0pt;">──紫柏大师（《卍续藏经》第一二六册页<span lang="EN-US">991）</span></p>
<p><span style="color:#333399">西施说法偈<span lang="EN-US"></span></span></p>
<p>世人尽爱西施美，范蠡不爱却载去，</p>
<p>此意若使吴王知，伍员头始留得住。</p>
<p>我闻西施美亦爱，爱情如火烧心里，</p>
<p>无限精神为此枯，千排万遣无用处。</p>
<p>偶读圆觉普眼章，西施之丑难掩藏，</p>
<p>三十六物仔细观，但觉其臭不觉香。</p>
<p>香臭互夺本无地，范蠡满载明月光，</p>
<p>此光要使照千古，伍员头断日中霜。</p>
<p>万花丛里去复来，西施翻作说法王，</p>
<p>试观捧心颦眉时，芙蓉两岸秋波长。</p>
<p>得渔欸乃声何奇？耳根一染平空亡。</p>
<p align="right" style="text-align:right;text-indent:24.0pt;">——紫柏大师（《卍续藏经》第一二六册页<span lang="EN-US">992下993上）</span></p>
<p><span style="color:#333399">示如印观身歌<span lang="EN-US"></span></span></p>
<p>君不见</p>
<p>如花女子谁不恋？只缘面嫩怕风吹，</p>
<p>几回躲避桃花畔。</p>
<p>又不见</p>
<p>吴王楼船载西施，荡漾中流炫颜色，</p>
<p>一朝越兵过行春，等闲笑里姑苏失。</p>
<p>这肉块、害杀人，古今无限没风尘。</p>
<p>老僧有个降魔术，不是英雄不解识，</p>
<p>常将此心观此身，此身毕竟是何物？</p>
<p>今日观、明日察，内外搜求没搭杀。</p>
<p>皮裹肉、肉包骨，横筋竖络互相织，</p>
<p>三焦五脏细复推，蛲蛔以为极乐国。</p>
<p>脓为浆、粪为食，终日醺醺自为得，</p>
<p>一朝报尽幻躯烧，总随烟焰风飘失。</p>
<p>能观者、是我心，所观者、是我身。</p>
<p>能所何曾有疏亲？譬如吴越各江山，</p>
<p>痴人无智认为一。</p>
<p>观之久</p>
<p>观力渐熟成抖擞，一道神光照厕坑，</p>
<p>蛆虫滚滚希延寿，臭秽中、不堪处，</p>
<p>争名夺利谁思止？万两黄金买粉头。</p>
<p>直谓风流长不死，悲哉业鬼与淫妖，</p>
<p>不道东风夜半生，犹谓春光常若此。</p>
<p align="right" style="text-align:right;text-indent:24.0pt;">——紫柏大师（《卍续藏经》第一二七册页<span lang="EN-US">59下）</span></p>
<p><span style="color:#333399">马郎妇赞<span lang="EN-US"></span></span></p>
<p>欲火烧灵根，心苗终焦灭，</p>
<p>智者闻此言，悲痛入骨髓。</p>
<p>奈何天下人，如花女为宝，</p>
<p>冀得枕臂眠，即死亦甘尔。</p>
<p>菩萨甚愍之，幻此微妙容，</p>
<p>令众生见喜，因喜生爱心。</p>
<p>因爱生觉悟，觉悟即惭愧，</p>
<p>远一切妇人，如菩萨无异。</p>
<p>勿于菩萨身，生此不净想，</p>
<p>人为万物灵，猪狗乃不若。</p>
<p>由是淫心生，号跳强制止，</p>
<p>勉然至自然，终登无欲地。</p>
<p>无欲即圣人，常为如来子，</p>
<p>于世作日月，破大夜昏暗。</p>
<p>一人全此德，大千蒙利益，</p>
<p>观音之化身，身身无穷已。</p>
<p align="right" style="text-align:right;text-indent:24.0pt;">——紫柏大师（《卍续藏经》第一二七册页<span lang="EN-US">110上）</span></p>
<p><span style="color:#333399">慧剑歌<span lang="EN-US"></span></span></p>
<p>柳为营兮花作寨，绝世佳人称主帅。</p>
<p>酒兵日夜苦相争，又有笙歌增气概。</p>
<p>杀人妙算是风流，斩将奇谋有恩爱。</p>
<p>任他举鼎拔山雄，但与交锋无不败。</p>
<p>力战筵前气血衰，洞房叠媾神精惫。</p>
<p>连年累月不解兵，管教性命从兹坏。</p>
<p>劝君修德立城池，不淫不纵守关隘。</p>
<p>一朝修得慧剑成，诛尽酒魔与粉黛。</p>
<p align="right" style="text-align:right;text-indent:24.0pt;">——节录自《欲海慈航》页<span lang="EN-US">14</span></p>
<p><span style="color:#333399">戒贪花酒歌<span lang="EN-US"></span></span></p>
<p>戒汝休贪酒与花，才贪花酒便亡家。</p>
<p>只因洒引花心动，自是花迷酒后斜。</p>
<p>酒后看花情不厌，花前酌酒兴无涯。</p>
<p>酒后花谢黄金尽，花不留人酒不赊。</p>
<p align="right" style="text-align:right;text-indent:24.0pt;">——节录自《欲海慈航》页<span lang="EN-US">14</span></p>
<p>尽说厌欣为障道，谁知净业善资成。</p>
<p>厌离未切终难去，欣爱非深岂易生？</p>
<p>何处安居能徙宅，谁人无事肯登程？</p>
<p>铁围山外莲华国，掣断情缰始放行。</p>
<p align="right" style="text-align:right;text-indent:24.0pt;">——省庵大师（《卍续藏经》第一○九册页<span lang="EN-US">626下）</span></p>
<p>痴人垂老不知休，唤杀朦胧未转头。</p>
<p>毒病偏将医作恶，沈屙翻与药为仇。</p>
<p>爱绳易缚禽投槛，欲饵能牵鱼上钩。</p>
<p>奉劝世缘宜早悟，莲池种子尚堪投。</p>
<p align="right" style="text-align:right;text-indent:24.0pt;">——省庵大师（《卍续藏经》第一○九册页<span lang="EN-US">631下）</span></p>
<p>女人极乐不容生，未了迷流欲断魂。</p>
<p>一个粪囊花粉里，相牵佯作美佳身。</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">21</span></p>
<p>别离恶世是高人，爱锁情枷怎脱身？</p>
<p>咬定牙关寻出路，一刀两断远红尘。</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">32</span></p>
<p>妇女从来欲性多，爱河滚滚苦蹉跎。</p>
<p>立志愿生清净土，莫萌一念喜娑婆。</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">33</span></p>
<p>姑娘一句动人心，谁知我早是他生？</p>
<p>若明互相为男女，父母儿孙岂恋情？</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">34</span></p>
<p>情爱何如慈爱清？等同一爱有攸分。</p>
<p>情念横生尤自堕，慈心动处利多人。</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">37</span></p>
<p>色欲推人下火坑，而今哪个肯留心？</p>
<p>淫念猛翻全不顾，阿鼻好下竟无人。</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">59</span></p>
<p>塞断情河与爱江，滔天大海少汪洋。</p>
<p>源流自此无消息，长空白日照当阳。</p>
<p align="right" style="text-align:right;text-indent:24.0pt;">——来果禅师《千字偈》页<span lang="EN-US">54</span></p>
<p>女色多迷人，人惑总不见，</p>
<p>龙麝暗薰衣，脂粉厚涂面。</p>
<p>人呼为牡丹，佛说是花箭，</p>
<p>射人入骨髓，死而不知怨。</p>
<p align="right" style="text-align:right;text-indent:24.0pt;">——慈受禅师</p>
<p>尿屎渠、脓血聚，算来有甚风流趣？世人恣情耽色，动曰因缘，非也。业境相随，互为流转，夙生魔障未消，还来亏损其德尔。</p>
<p align="right" style="text-align:right;text-indent:24.0pt;">——达摩祖师之‘皮囊歌’</p>
<p>淫欲为害，伤身丧志，虽属夫妻，亦当节制。</p>
<p>若是邪淫，更非所宜，古今志士，无一犯一。</p>
<p align="right" style="text-align:right;text-indent:24.0pt;">——《印光法师文钞三编卷四》页<span lang="EN-US">1123</span></p>
<p>此身如白玉，一失脚便碎。</p>
<p>此事如鸠毒，一入口即死。</p>
<p align="right" style="text-align:right;text-indent:24.0pt;">——明高宗宪（节录自《感应篇汇编》页<span lang="EN-US">301）</span></p>
<p>日轮渐渐短，光阴一何促。</p>
<p>身如水上沫，命似当风烛。</p>
<p>常须慎四蛇，持心舍三毒。</p>
<p>相见论修道，更莫著淫欲。</p>
<p>淫欲暂时情，长劫入地狱。</p>
<p>纵令得出来，异形人不识。</p>
<p>或时成四足，或是总无足。</p>
<p>可惜好人身，变作丑头畜。</p>
<p>今日预报告，行行须努力。</p>
<p align="right" style="text-align:right;text-indent:24.0pt;">——庞蕴居士</p>
<p>迷时爱欲心如火，心开悟理火成灰。</p>
<p>灰火本来同一体，当知妄尽即如来。</p>
<p align="right" style="text-align:right;text-indent:24.0pt;">——庞蕴居士</p>
<p>世人爱假不爱真，世人怜富却憎贫。</p>
<p>唯敬三途八不净，背却如来妙色身。</p>
<p align="right" style="text-align:right;text-indent:24.0pt;">——庞蕴居士</p>
<p>当年恩爱，今作怨家；昔日寇仇，今成骨肉。昔为母而今为妇，旧是翁而新作夫。宿命知之，则可羞可耻；天眼视之，则可笑可怜。</p>
<p align="right" style="text-align:right;text-indent:24.0pt;">——省庵大师《劝发菩提心文》</p>
<p>玉堂挂珠帘，中有婵娟子。</p>
<p>其貌胜神仙，容华若桃李。</p>
<p>东家春雾合，西舍秋风起。</p>
<p>更过三十年，还成甘蔗滓。</p>
<p align="right" style="text-align:right;text-indent:24.0pt;">——寒山大士《禅家寒山诗注》页<span lang="EN-US">24</span></p>
<p>城中蛾眉女，珠佩珂珊珊。</p>
<p>鹦鹉花前弄，琵琶月下弹。</p>
<p>长歌三月响，短舞万人看。</p>
<p>未必长如此，芙蓉不耐寒。</p>
<p align="right" style="text-align:right;text-indent:24.0pt;">——寒山大士《禅家寒山诗注》页<span lang="EN-US">26</span></p>
<p>侬家暂下山，入到城隍里，</p>
<p>逢见一群女，端正容貌美。</p>
<p>头戴蜀样花，燕脂涂粉腻，</p>
<p>金钏镂银朵，罗衣绯红紫。</p>
<p>朱颜类神仙，香带氤氲气，</p>
<p>时人皆顾盼，痴爱染心意。</p>
<p>谓言世无双，魂影随他去，</p>
<p>狗咬枯骨头，虚自舐唇齿。</p>
<p>不解返思量，与畜何曾异？</p>
<p>今成白发婆，老陋若精魅。</p>
<p>无始由狗心，不超解脱地。</p>
<p align="right" style="text-align:right;text-indent:24.0pt;">——寒山大士《禅家寒山诗注》页<span lang="EN-US">484</span></p>
<p>世有一等愚，茫茫恰似驴。</p>
<p>还解人言语，贪淫状若猪。</p>
<p>险巇难可测，实语却成虚。</p>
<p>谁能共伊言，令教莫此居。</p>
<p align="right" style="text-align:right;text-indent:24.0pt;">——寒山大士《禅家寒山诗注》页<span lang="EN-US">132</span></p>
<p>三界人蠢蠢，六道人茫茫。</p>
<p>贪财爱淫欲，心恶若豺狼。</p>
<p>地狱如箭射，极苦若为当。</p>
<p>兀兀过朝夕，都不别贤良。</p>
<p>好恶总不识，犹如猪及羊。</p>
<p>共语如木石，嫉妒似颠狂。</p>
<p>不自见己过，如猪在圈卧。</p>
<p>不知自偿债，却笑牛牵磨。</p>
<p align="right" style="text-align:right;text-indent:24.0pt;">——寒山大士《禅家寒山诗注》页<span lang="EN-US">473</span></p>
<p>明明死路自家寻，浪说情深孽更深。</p>
<p>好借妖魔看美色，休欺神鬼动邪心。</p>
<p>阳台一梦欢何有？阴律三章惨不禁。</p>
<p>为问淫人妻女者，谁甘妻女被人淫？</p>
<p align="right" style="text-align:right;text-indent:24.0pt;">——王岱东（录自《醒世千家诗》页<span lang="EN-US">53）</span></p>
<p>色胆迷天顷刻中，残灯暗室两心同，</p>
<p>雨云入梦终成幻，神鬼当空不放松。</p>
<p>世德百年从此斩，灵光一点自今蒙。</p>
<p>前程有志须回首，莫向情关问路通。</p>
<p align="right" style="text-align:right;text-indent:24.0pt;">——赵石楼（录自《醒世千家诗》页<span lang="EN-US">54）</span></p>
<p>色作船头气作艄，中间财酒两相交。</p>
<p>劝群休在船中坐，四面杀人俱是刀。</p>
<p align="right" style="text-align:right;text-indent:24.0pt;">——阙名（录自《醒世千家诗》页<span lang="EN-US">54）</span></p>
<p>二八佳人体似酥，腰间仗剑斩愚夫。</p>
<p>虽然不见人头落，暗里催人骨髓枯。</p>
<p align="right" style="text-align:right;text-indent:24.0pt;">——阙名（录自《醒世千家诗》页<span lang="EN-US">54或见《感应篇汇编》页301之唐吕祖曰）</span></p>
<p>休夸年少趁风流，强走轮回贩骨头。</p>
<p>不信试临明镜看，面皮底下是骷髅。</p>
<p align="right" style="text-align:right;text-indent:24.0pt;">──唐吕祖（录自《感应篇汇编》页<span lang="EN-US">301）</span></p>
<p>情丝一缕苦缠绵，抵死春蚕暗自怜。</p>
<p>到此方知成泡影，当初错认是良缘。</p>
<p align="right" style="text-align:right;text-indent:24.0pt;">——毗陵生（录自《醒世千家诗》页<span lang="EN-US">54）</span></p>
<p>美人才子播芬芳，自负情痴乐逞狂。</p>
<p>此日方知皆毒药，歧途端为慕西厢。</p>
<p align="right" style="text-align:right;text-indent:24.0pt;">——毗陵生（录自《醒世千家诗》页<span lang="EN-US">55）</span></p>
<p>淩云壮志共谁争，两字风流误此生。</p>
<p>黄口无知留一语，早亲正士远淫朋。</p>
<p align="right" style="text-align:right;text-indent:24.0pt;">——毗陵生（录自《醒世千家诗》页<span lang="EN-US">55）</span></p>
<p>一言尚欲告同心，万恶淫先祸最深。</p>
<p>禄寿功名今削尽，但留话柄满词林。</p>
<p align="right" style="text-align:right;text-indent:24.0pt;">——毗陵生（录自《醒世千家诗》页<span lang="EN-US">56）</span></p>
<p>我曾为牛马，见草豆欢喜。</p>
<p>又曾为女人，欢喜见男子。</p>
<p>我若真是我，只合长如此。</p>
<p>若好恶不定，应知为物使。</p>
<p>堂堂大丈夫，莫认物为己。</p>
<p align="right" style="text-align:right;text-indent:24.0pt;">——王安石</p>
<p>贪淫状若猪，无始由狗心。</p>
<p>一念起淫心，刹那堕无间。</p>
<p>皮包骨肉并污秽，强作妖娆诳惑人。</p>
<p>千古英雄多误此，百年同作一坑尘。</p>
<p>劝君莫借风流债，借得快时还得快。</p>
<p>室中自有代还人，你要赖时他不赖。</p>
