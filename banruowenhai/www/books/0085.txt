<p align="center" style="margin-right:-5.14gd;text-align:center"><b><span style="font-size:36.0pt;mso-bidi-font-size:18.0pt;color:#FF6600">佛说八大人觉经<span lang="EN-US"></span></span></b></p>
<p align="center" style="margin-right:-5.14gd;text-align:center"><span style="color:#003300">后汉沙门安世高 译<span lang="EN-US"></span></span></p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">为佛弟子，常于昼夜，至心诵念八大人觉：</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第一觉悟：世间无常；国土危脆，四大苦空，五阴无我，生灭变异，虚伪无主，心是恶源，形为罪薮，如是观察，渐离生死。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第二觉知：多欲为苦；生死疲劳，从贪欲起，少欲无为，身心自在。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第三觉知：心无厌足，惟得多求，增长罪恶；菩萨不尔，常念知足，安贫守道，惟慧是业。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第四觉知：懈怠坠落；常行精进，破烦恼恶，摧伏四魔，出阴界狱。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第五觉悟：愚痴生死；菩萨常念，广学多闻，增长智慧，成就辩才，教化一切，悉以大乐。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第六觉知：贫苦多怨，横结恶缘；菩萨布施，等念怨亲，不念旧恶，不憎恶人。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第七觉悟：五欲过患；虽为俗人，不染世乐，常念三衣，瓦钵法器，志愿出家，守道清白，梵行高远，慈悲一切。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">第八觉知：生死炽然，苦恼无量；发大乘心，普济一切，愿代众生，受无量苦，令诸众生，毕竟大乐。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt">如此八事，乃是诸佛，菩萨大人，之所觉悟，精进行道，慈悲修慧，乘法身船，至涅槃岸。复还生死，度脱众生。以前八事，开导一切，令诸众生，觉生死苦，舍离五欲，修心圣道。若佛弟子，诵此八事，于念念中，灭无量罪，进趣菩提，速登正觉，永断生死，常住快乐。</p>
<p style="margin-right:-5.14gd;text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">&nbsp;</span></p>
