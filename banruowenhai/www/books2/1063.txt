<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">妙庄严王本事品第二十七</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">妙庄严王本事品第二十七<span lang="EN-US"></span></span></p>
<p>妙庄严王、即释尊时华德菩萨远劫之前身，夙具善根，中经一世著于邪见，几不能复闻佛法。赖其王夫人及二王子善知识胜缘之力，得以往听法华，重识本心，卒舍外道仍住正见。本品叙此，既显善友之力，亦显是经之力。以所叙皆王前世本因之事，故曰妙庄严王本事品。在禀命流通中，为第四节；在全经品第中，则居第二十七。</p>
<p><font color="#333399">丙四<span>&nbsp; </span>功德胜力以流通</font></p>
<p><font color="#333399">丁一<span>&nbsp; </span>叙本缘</font></p>
<p><font color="#333399">戊一<span>&nbsp; </span>叙述时人</font></p>
<p><b><span style="color:teal">尔时、佛告诸大众：“乃往古世过无量无边不可思议阿僧祇劫，有佛名云雷音宿王华智，多陀阿伽度、阿罗诃、三藐三佛陀，国名光明庄严，劫名喜见。彼佛法中，有王名妙庄严，其王夫人名曰净德，有二子──一名净藏，二名净眼。<span lang="EN-US"></span></span></b></p>
<p>此标举佛世及菩萨父子。彼佛法中有王名妙庄严，谓在云雷音宿王华智佛法时代中，有一国王，其名为妙庄严也。彼王宿因中，修增上福德以为庄严，故得王位果报，称妙庄严王。夫人及二子，不昧于本来清净心，并能转变王之邪见，化染为净，故其果德之号均名为净。</p>
<p><font color="#333399">戊二<span>&nbsp; </span>广明由绪</font></p>
<p><font color="#333399">己一<span>&nbsp; </span>赞二子德</font></p>
<p><b><span style="color:teal">“是二子有大神力福德智慧，久修菩萨所行之道，所谓：檀波罗密、尸罗波罗密、羼提波罗密、毗离耶波罗密、禅波罗密、般若波罗密、方便波罗密、慈、悲、喜、舍乃至三十七品助道法，皆悉明了通达；又得菩萨净三昧、日星宿三昧、净光三昧、净色三昧、净照明三昧、长庄严三昧、大威德藏三昧、于此三昧亦悉通达。<span lang="EN-US"></span></span></b></p>
<p>此明二王子之德。是时、二王子尚未从佛出家，已具大神通力，且已久行菩萨道得诸三昧等，显为夙植德本之菩萨而示现为王子身也。方便波罗密、为果后之利他智，合上六度为七波罗密。爱众生、令得法乐为慈，悯众生、欲令解脱为悲，有所饶益、欢喜无悔为喜，所作福祐、无所希望为舍：此为四无量心。观身不净，观受是苦，观心无常，观法无我，为四念处。未生恶令不生，已生恶令灭，未生善令生，已生善令长，为四正勤。欲、念、进、慧、为四如意足。信、进、念、定、慧、为五根。此五转生功用，则为五力。念、择、进、喜、轻安、定、舍、为七觉支。正见、正思、正语、正业、正命、正进、正念、正定、为八圣道。合为三十七品助道法。净三昧以下诸三昧，皆其所分别修习诸法门功用成就之定相。</p>
<p><font color="#333399">己二<span>&nbsp; </span>善友引化</font></p>
<p><b><span style="color:teal">尔时、彼佛欲引导妙庄严王及愍念众生故，说是法华经。时净藏、净眼二子，到母所，合十指爪掌白言：“愿母往诣云雷音宿王华智佛所，我等亦当侍从亲近、供养、礼拜，所以者何？此佛于一切天人众中说法华经，宜应听受”。<span lang="EN-US"></span></span></b></p>
<p>此明时佛说法导王，二子启母诣佛。云雷音宿王华智佛，以欲引导王故，特说法华。显王本具夙因，今当度脱，遂为法华会当机之人矣。</p>
<p><b><span style="color:teal">母告子言：“汝父信受外道，深著婆罗门法，汝等应往白父，与共俱去”。净藏、净眼合十指爪掌白母：“我等是法王子而生此邪见家”。母告子言：“汝等当忧念汝父，为现神变！若得见者，心必清净，或听我等往至佛所”。<span lang="EN-US"></span></span></b></p>
<p>此释母令化父。净德独忧念妙庄严王信受外道，心不清净，深知其著于婆罗门神教之非。苟非夙具清净本因，何足以知此？显二子为大智心增上，而净德则为大慈心增上，所谓本为菩萨、而示现王后宫女身者是也。净德以王为家国之长，若著此邪见不能信佛，则将为一切之障，不听我等皆往佛所。以王素信神教，故欲以示现神通为方便教化，遂令二子试为之也。</p>
<p><b><span style="color:teal">于是二子念其父故，涌在虚空，高七多罗树，现种种神变：于虚空中行住坐卧；身上出水、身下出火，身下出水、身上出火；或现大身满虚空中，而复现小，小复现大；于空中灭忽然在地；入地如水，履水如地；现如是等种种神变，令其父王心净信解。<span lang="EN-US"></span></span></b></p>
<p>此释二子现神通行化。念父、谓忧念妙庄严王著于邪见、心不清净也。涌虚空、出水火、现大小等事，皆神境通十八变所摄。</p>
<p><b><span style="color:teal">时父见子神力如是，心大欢喜，得未曾有。合掌向子言：“汝等师为是谁？谁之弟子”？二子白言：“大王！彼云雷音宿王华智佛，今在七宝菩提树下法座上坐，于一切世间天人众中广说法华经，是我等师，我是弟子”。父语子言：“我今亦欲见汝等师，可共俱往”。<span lang="EN-US"></span></span></b></p>
<p>此释时王慕通向佛。因信神通故信其子，因信子故信子师，遂委宛而入佛门，赴法华之会，作当机之人矣。</p>
<p><b><span style="color:teal">于是二子从空中下，到其母所，合掌白母：“父王今已信解，堪任发阿耨多罗三藐三菩提心。我等为父已作佛事，愿母见听，于彼佛所出家修道”！尔时、二子欲重宣其意以偈白母：“愿母放我等，出家作沙门！诸佛甚难值，我等随佛学。如优昙钵华，值佛复难是；脱诸难亦难，愿听我出家”！母即告言：“听汝出家，所以者何？佛难值故”。<span lang="EN-US"></span></span></b></p>
<p>此释二子化成修道。因已信解，故堪任发无上心。可知以佛道化人，但使其确能了解、决定生信，则度生之佛事已毕。是以昔日示现为二王子者，今复欲示现出家。既示因缘已毕，兼劝当时四众，应于佛作难遭之想也。沙门、息灭诸恶，净受自在之义。优昙钵华、值转轮王出世，始出应瑞，喻不常有。脱诸难亦难，谓解脱八难，既生人道，复得遇佛甚难也。总言：值佛在世，从佛出家，必可成道，此为甚难遭遇之美事，故二子启求而净德亦遂许之也。</p>
<p><b><span style="color:teal">于是二子白父母言：“善哉！父母！愿时往诣云雷音宿王华智佛所，亲近供养。所以者何？佛难得值，如优昙钵罗华。又如一眼之龟，值浮木孔。而我等宿福深厚，生值佛法，是故父母当听我等令得出家。所以者何？诸佛难值，时亦难遇”。<span lang="EN-US"></span></span></b></p>
<p>此释子请父母、及时诣佛。龟岂易渡海，必匿居浮木之孔，始可随流飘渡。然以一眼之龟，觅浮木之孔，甚言其难值。今生值佛法，皆由宿福深厚，故不可负此难遭之遇也。</p>
<p><b><span style="color:teal">彼时，妙庄严王后宫八万四千人，皆悉堪任受持是法华经。净眼菩萨于法华三昧久已通达。净藏菩萨、已于无量百千万亿劫，通达离诸恶趣三昧，欲令一切众生离诸恶趣故。其王夫人，得诸佛集三昧，能知诸佛秘密之藏。二子如是以方便力善化其父，令心信解，好乐佛法。于是妙庄严王与群臣眷属俱，净德夫人与后宫采女眷属俱，其王二子与四万二千人俱，一时共诣佛所。到已，头面礼足，绕佛三匝，却住一面。<span lang="EN-US"></span></span></b></p>
<p>此释王及眷属、同诣佛所。诸佛集三昧、谓集一切佛功德。王宫八万四千人，皆能持经。二王子及王夫人，悉久证甚深三昧。显此眷属之因缘，今正美满成熟，尽是彼佛法华会上应受度脱之人也。</p>
<p><b><span style="color:teal">尔时、彼佛为王说法，示、教、利、喜，王大欢悦。尔时、妙庄严王及其夫人，解颈真珠璎珞，价直百千以散佛上。于虚空中，化成四柱宝台，台中有大宝床，敷百千万天衣，其上有佛结跏趺坐，放大光明。尔时、妙庄严王作是念：佛身希有，端严殊特，成就第一微妙之色。时云雷音宿王华智佛告四众言：“汝等见是妙庄严王于我前合掌立不？此王于我法中作比丘，精勤修习助佛道法，当得作佛，号娑罗树王，国名大光，劫名大高王。其娑罗树王佛，有无量菩萨众及无量声闻，其国平正，功德如是”。<span lang="EN-US"></span></span></b></p>
<p>此释时佛为王说法授记。示、教、利、喜、即开示正见，教以修行，令获利益，大生欢喜。此时王始见佛，一闻说法，即大欢悦，斯所谓发起宿世善根，堪任发无上心者矣。</p>
<p>始作比丘，精勤修习助佛道法，为授因记。作娑罗树王佛等，为授果记。</p>
<p><font color="#333399">己三<span>&nbsp; </span>出家获益</font></p>
<p><b><span style="color:teal">其王即时以国付弟，与夫人、二子并诸眷属，于佛法中出家修道。王出家已，于八万四千岁常勤精进，修行妙法华经。过是已后，得一切净功德庄严三昧，即升虚空高七多罗树，而白佛言：“世尊！此我二子已作佛事，以神通变化转我邪心，令得安住于佛法中，得见世尊。此二子者，是我善知识，为欲发起宿世善根饶益我故来生我家”。<span lang="EN-US"></span></span></b></p>
<p>妙庄严王出家以后，经八万四千岁始证一切净功德庄严三昧，发宿命通之智。始知二子来生我家，为作佛事故，为转我邪心令住佛法故，盖已悟知善友之增上缘矣。法性体本具一切净功德，以修习此经故，即以令自清净及令人清净为庄严，尽得自在，是为一切净功德庄严三昧。</p>
<p><b><span style="color:teal">尔时、云雷音宿王华智佛告妙庄严王言：“如是，如是！如汝所言。若善男子、善女人种善根故，世世得善知识，其善知识能作佛事，示、教、利、喜，令入阿耨多罗三藐三菩提。大王当知！善知识者是大因缘，所以化导令得见佛，发阿耨多罗三藐三菩提心。大王！汝见此二子不？此二子已曾供养六十五百千万亿那由他恒何沙诸佛，亲近恭敬，于诸佛所受持法华经，愍念邪见众生令住正见”。<span lang="EN-US"></span></span></b></p>
<p>此释时佛证明善友因缘。能遇善知识者，皆由曾种善根，能种善根者即可遇善知识，二者互为因缘。而善知识所作之佛事，皆为众生令得见佛，令发无上心，令离邪见，令住正见。而所以得成为善知识者，则又由于无量佛所受持法华经。由是可知法华经者，即众生之大善知识，而众生欲种善根以遇善知识者，亦正当于法华经中求之种之矣。</p>
<p><b><span style="color:teal">妙庄严王即从虚空中下而白佛言：“世尊！如来甚希有！以功德智慧故，顶上肉髻光明显照，其眼长广而绀青色，眉间毫相白如珂月，齿白齐密常有光明，唇色赤好如频婆果”。尔时、妙庄严王赞叹佛如是等无量百千万亿功德已，于如来前一心合掌，复白佛言：“世尊！未曾有也！如来之法，具足成就不可思议微妙功德，教戒所行，安隐快善。我从今日，不复自随心行，不生邪见、憍慢、嗔恚、诸恶之心”。说是语已，礼佛而出。<span lang="EN-US"></span></span></b></p>
<p>此释赞佛叹法、永离邪见。甚希有、未曾有，均不易形容而力为赞美之极词。功德圆满、智慧究竟者，始得具足三十二相，成佛报身。王略举佛相数事以为赞，盖赞相即所以赞佛，故次即叹佛法有不可思议微妙功德。教、谓教理，所以生善；戒、谓戒律，所以遮恶。如说而行者，身心俱泰。王既证知，故复谋利大众示现宣言，谓当随佛正法而行，不当随自心之业力而行致生诸恶也。</p>
<p><font color="#333399">丁二<span>&nbsp; </span>会古今</font></p>
<p><b><span style="color:teal">佛告大众：“于意云何？妙庄严王岂异人乎？今华德菩萨是。其净德夫人，今佛前光照庄严相菩萨是。哀愍妙庄严王及诸眷属故，于彼中生。其二子者，今药王菩萨、药上菩萨是。<span lang="EN-US"></span></span></b></p>
<p><font color="#333399">丁三<span>&nbsp; </span>劝归礼</font></p>
<p><b><span style="color:teal">“是药王、药上菩萨，成就如此诸大功德，已于无量百千万亿诸佛所植众德本，成就不可思议诸善功德。若有人识是二菩萨名字者，一切世间诸天人民亦应礼拜”。<span lang="EN-US"></span></span></b></p>
<p><font color="#333399">丁四<span>&nbsp; </span>结胜益</font></p>
<p><b><span style="color:teal">佛说是妙庄严王本事品时，八万四千人远尘离垢，于诸法中得法眼净。<span lang="EN-US"></span></span></b></p>
<p>远尘离垢，就小乘人言为断见惑，应得初果。就大乘人言，为证我法二空，应证初地。法眼净，谓照了一切法悉皆空相，而惟是一相无相之法也。</p>
