<p align="center" style="text-align:center"><b><span style="font-size:36.0pt;color:#FF6600">大佛顶如来密因修证了义</span></b></p>
<p align="center" style="text-align:center"><b><span style="font-size:36.0pt;color:#FF6600">诸菩萨万行首楞严经文句</span></b></p>
<p align="center" style="text-align:center"><b><span style="font-size:36.0pt;color:#FF6600">（卷第六）<span lang="EN-US"></span></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">智旭大师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经【文句卷第六】<span lang="EN-US"></span></span></p>
<p align="right" style="text-align:right;text-indent:24.0pt;">唐天竺沙门般剌密谛译经</p>
<p align="right" style="text-align:right;text-indent:24.0pt;">明菩萨沙弥古吴智旭文句</p>
<p align="right" style="text-align:right;text-indent:24.0pt;">菩萨比丘温陵道昉参订</p>
<p><span style="color:#333399">辛五、观耳根。此门次序。本应在那律后。由其正被当机。故俟众圣各已略陈。乃广陈修证之相也。文分为二。初叙悟缘起。二牒证结答。壬初、中三。初值佛禀教。二依教修证。三由证起用。癸、今初<span lang="EN-US"></span></span></p>
<p><b><span style="color:teal">尔时观世音菩萨。即从座起。顶礼佛足。而白佛言。世尊。忆念我昔无数恒河沙劫。于时有佛出现于世。名观世音。我于彼佛发菩提心。彼佛教我从闻思修入三摩地。<span lang="EN-US"></span></span></b></p>
<p>⊙观者。能观之智。所谓一心三观也。世音者。所观之境。所谓一境三谛也。世有三种。一器世间。所谓同居方便实报寂光。二众生世间。所谓天人阿修罗地狱鬼畜生。三正觉世间。所谓佛菩萨缘觉声闻。以要言之。即十法界若依若正也。音者。依正所出种种音声。此音本即如来藏性。循业发现。众生迷本闻。循声流转。故于十界依正音声。不能普遍圆观。又于所闻音声。或是有漏。或是无漏。或善或恶。或乐或苦。随其妄想。起诸分别。不达一切音声。皆如来藏三谛妙理。惟此菩萨。善证耳根圆通。观一切音。皆妙三谛。故名观世音也。古佛亦名为观世音。正显师资一揆。我于彼佛发菩提心者。亦如阿难圆悟藏性。深发四弘也。彼佛教我从闻思修入三摩地者。亦如今佛开示阿难定境修观也。闻思修三字。寻常作三慧释。今则稍异。谓以闻根为所观境。从此思惟修习而入三昧。下正备明思惟修习及证入起用之相也。释此圆通。亦须三意。境通别者。随闻一动一静一声一响。皆可触发闻机。别成所观之境。今但云从闻思修。其境通也。观盈缩者。观此耳入因缘所生。全体虚妄。无我我所。是藏教意。耳入即空。是通教意。耳入出生十界因果。是别教意。耳入本如来藏。如来藏中。性闻觉明。觉精明闻。妙德莹然。周遍法界等。是圆教意也。证则本迹俱圆。具如下释。</p>
<p><span style="color:#333399">癸二、依教修证二。初总叙圆修。二别明破阴。子、今初<span lang="EN-US"></span></span></p>
<p><b><span style="color:teal">初于闻中。入流亡所。<span lang="EN-US"></span></span></b></p>
<p>⊙初于闻中四字。明其所观之境。虽十八界。皆得为所观境。而大士初下手时。别从耳门而入。故定闻根为所观境。此境不取所闻声相。亦不取耳识能分别相。但闻而已。入之一字。明其能观之智。众生循声流转。非背而背。名之为出。大士反闻自性。非合而合。名之为入。即一心三止三观也。流之一字。明其所显之谛。下文云。此则圆真实。此则通真实。此则常真实。乃是闻性真流。以此圆通常性。不变随缘。随缘不变。故名为流。若随染缘。则流为九界。若随净缘则流为佛界。九界名生死流。佛界名涅槃流。正随流时。水性不变。十界俱非十界。名真谛法流。惟一水性。随十界流。十界俱即十界。名俗谛法流。流外无水。水外无流。非水非流。即流即水。十界俱离即离非是即非即。名中谛法流。真谛即圆真实。俗谛即通真实。中谛即常真实。又三谛俱圆。量周遍故。三谛皆通。具胜用故。三谛皆常。体不变故。若以能入止观。对所入法流。须知横竖二义。方达非横非竖。言竖入者。体真止。空观。入真谛流。方便随缘止。假观。入俗谛流。息二边分别止。中观。入中谛流。言横入者。一心三止。入真谛流。一心三观。入俗谛流。止观不二。入中谛流。如此横竖。即非横竖。又所观闻境。本具三谛。总名妙假。能观止观。三智一心。总名为空。所入法流。能所双绝。总名为中。当知约义说三。实非二体。非一非三。而三而一<span lang="EN-US">.。根尘识性。一一咸尔。众生迷闷。日用不知。今以妙止观力。向耳门中圆显此理。则一显一切显矣。言亡所者。亡之一字。总显澄浊得清。妄结得解之功。所之一字。总指耳根门头。五叠浑浊虚妄结根之相。盖迷背时。全即以此真流之理而成妄所。今了悟时。全即融彼妄所之法而成真流。故云入流亡所。又复应知。入之一字。一心三止三观。止观不二。是般若德。流之一字。一境三谛。三非定三。是法身德。亡所二字。即解脱德。所无实体。则亡无可亡。所是幻妄。则不亡而亡。所非有无。则非亡非不亡而论于亡也。</span></p>
<p><span style="color:#333399">子二、别明破阴。夫所亡妄所。元无实体。能亡观智。亦无渐次。但就迷中五叠浑浊。不无浅深。故令悟时。不妨无次第中说于次第。直是语不顿彰。实则次第元非次第也。分文为五。初圆破色阴超劫浊。至五圆破识阴超命浊。丑、今初<span lang="EN-US"></span></span></p>
<p><b><span style="color:teal">所入既寂。动静二相了然不生。<span lang="EN-US"></span></span></b></p>
<p>⊙此以一心圆妙止观。直观闻性本圆本通本常。了知耳根所对动静二尘。本如来藏妙真如性。动亦不生。静亦不生。不生之理。了然即在二相之中。非灭二相而后为不生也。夫动静二相。既已了然不生。则凡明暗通塞恬变合离生灭等相。又岂有生。故得圆破色阴超劫浊也。欲知此中修德浅深。仍须善达横竖二义。竖约六即。横约四土。竖中有横。横中有竖。乃能会入非横非竖。言六即者。众生循声流转。妄计动灭静生。静灭动生。而动本无动。静本无静。是谓理即不生。知此动静二相。来无所从。去无所至。是谓名字即不生。依于闻根而观闻性。深达不生之理。圆伏五住。是谓观行即不生。观力既深。相似理现。六根清净。粗垢先除。是谓相似即不生。无明豁破。秘藏理显。一动一静。无非三德。是谓分证即不生。动亦法界。静亦法界。法界圆照。惟妙觉明。是谓究竟即不生。今一往约竖。先亡声尘之所位在观行。若即竖论横。通于究竟不生也。言四土者。六凡众生。以声生为动。声灭为静。是同居土动静二相。二乘以生死为动。涅槃为静。是方便土动静二相。菩萨以二边为动。中道为静。是实报土动静二相。佛以不变随缘为动。随缘不变为静。又不变随缘。故非动说动。非静说静。随缘不变。故动亦不生。静亦不生。是寂光土动静二相。今一往约横。则四土动静皆悉了然不生。即横论竖。则六凡动静二相了然不生。超同居土劫浊。位在圆教七信。二乘动静二相了然不生。超方便土劫浊。位在十信。菩萨动静二相了然不生。超实报土劫浊。位在初住已上。佛界动静二相了然不生。证寂光土真善妙色。一念普观无量劫。一尘普现十方界。十世古今。始终不离于当念。微尘刹土。自他不隔于毫端。又能示现种种时劫。种种延促。皆悉自在。位在妙觉也。是谓初于闻中。入色阴本如来藏之流。亡九界劫浊之所。</p>
<p><span style="color:#333399">丑二、圆破受阴超见浊<span lang="EN-US"></span></span></p>
<p><b><span style="color:teal">如是渐增。闻所闻尽。<span lang="EN-US"></span></span></b></p>
<p>⊙如是渐增者。理则顿悟。乘悟并销。事非顿除。因次第尽。纵令利刀一截千纸。而中间层数元自不乱。纵令大鹏一举九万。而中间寻尺亦自历然。故不妨于非渐次中说渐次也。动静二相了然不生。则所闻之性本尽。所闻既尽。能闻亦然。所谓旋闻与声脱。能脱欲谁名。夫能闻所闻既尽。则能见所见。能嗅所嗅。能尝所尝。能觉所觉。能知所知。又岂不尽。故得圆破受阴超见浊也。约六即者。众生终日循声流转。而声本无性。闻亦本空。是理即尽。达此本尽之理。是名字即尽。余可例知。今一往约竖。次亡闻根之所。位在初信乃至七信。若即竖论横。通于究竟尽也。约四见者。六凡以根为能闻。声为所闻。起有我见。二乘以慧耳为能闻。以真谛为所闻。起无我见。菩萨以法耳为能闻。以俗谛为所闻。起亦我亦无我见。佛以佛耳为能闻。以中谛为所闻。成非我非无我无上正见。今一往约横。则四种闻所闻皆尽。即横论竖。则凡夫闻所闻尽。超有我见浊。位在七信。二乘闻所闻尽。超无我见浊。位在十信。菩萨闻所闻尽。超亦我亦无我见浊。位在初住已上。佛界闻所闻尽。成非我非无我正见。位在妙觉也。是谓初于闻中。入受阴本如来藏之流。亡九界见浊之所。</p>
<p><span style="color:#333399">丑三、圆破想阴超烦恼浊。<span lang="EN-US"></span></span></p>
<p><b><span style="color:teal">尽闻不住。觉所觉空。<span lang="EN-US"></span></span></b></p>
<p>⊙不住二字。即是于未足中不生满足证也。后文云。若动念尽。浮想销除。于觉明心。如去尘垢。一伦生死。首尾圆照。名想阴尽。又云。想阴尽者。是人平常梦想销灭。寤寐恒一。觉明虚静。犹如晴空。无复粗重前尘影事。乃至唯一精真。故知此文。是圆破想阴以超烦恼浊也。约六即者。众生终日起诸妄想。而妄想无性。是能觉所觉。理即是空。知此妄想无性。无能无所。是名字即空。余可例知。今一往约竖。次亡觉观之所。位亦在圆七信。若即竖论横。通于究竟即空也。约四慧者。凡夫以根尘为所觉。邪慧为能觉。成见思烦恼。二乘以真谛为所觉。空慧为能觉。成尘沙烦恼。菩萨以二谛为所觉。道慧为能觉。成无明烦恼。佛以中谛为所觉。佛慧为能觉。成无上菩提。今一往约横。则四种觉所觉皆空。即横论竖。则凡夫觉所觉空。超见思烦恼浊。位在七信。二乘觉所觉空。超尘沙烦恼浊。位在十信。菩萨觉所觉空。超无明烦恼浊。位在初住已上。佛界觉所觉空。烦恼即菩提。位在妙觉也。是谓初于闻中。入想阴本如来藏之流。亡九界烦恼浊之所。</p>
<p><span style="color:#333399">丑四、圆破行阴超众生浊<span lang="EN-US"></span></span></p>
<p><b><span style="color:teal">空觉极圆。空所空灭。生灭既灭。寂灭现前。<span lang="EN-US"></span></span></b></p>
<p>⊙极之一字。即是不生满足。任运增进之功也。后文云。若此清扰熠熠元性。性入元澄。如波澜灭。化为澄水。名行阴尽。又云。行阴尽者。诸世间性幽清扰动同分生机。倏然隳裂沉细纲纽。补特伽罗酬业深脉。感应悬绝。于涅槃天。将大明悟。内外湛明。入无所入。乃至已灭生灭。而于寂灭精妙未圆。故知此文。是圆破行阴以超众生浊也。约六即者。众生妄见种种生灭。而本无生灭可得。是谓理即寂灭。余可例知。今一往约竖。次亡空理生灭之所。位在十信。若即竖论横。通于究竟寂灭也。约四行者。凡夫以有名生。以无名灭。成有漏行。作世间众生。二乘以生死为生灭。偏真为寂灭。成无漏行。作出世众生。菩萨以二边为生灭。但中为寂灭。成漏无漏行。作大道心成就众生。佛以不变随缘为生灭。随缘不变为寂灭。成不思议行。作无上众生。今一往约横。则四种生灭皆灭。若即横论竖。则凡夫生灭既灭。超世间众生浊。位在七信。二乘生灭既灭。超出世众生浊。位在十信。菩萨生灭既灭。超大心众生浊。位在初住已上。佛界生灭既灭。成无上众生。位在妙觉也。是谓初于闻中。入行阴本如来藏之流。亡九界众生浊之所。</p>
<p><span style="color:#333399">丑五、圆破识阴超命浊<span lang="EN-US"></span></span></p>
<p><b><span style="color:teal">忽然超越世出世间。十方圆明。获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。<span lang="EN-US"></span></span></b></p>
<p>⊙后文云。十方世界及与身心。如吠琉璃内外明彻。名识阴尽。又云。识阴若尽。则汝现前诸根互用。从互用中。能入菩萨金刚干慧。圆明精心。于中发化。如净琉璃。内含宝月。如是乃超十信十住等。乃至圆满菩提。归无所得。故知此文。是圆破识阴以超命浊也。夫如来藏妙真如性。本自俱非世出世间。所以俱即世出世间。由众生迷闷。背觉合尘。妄为五浊之所覆障。是故凡夫以世间自囿。圣人以出世自局。既囿且局。则其相不圆。其光不明。譬如月体虽无增减。而光相妄有盈亏。今以称性所起圆顿止观。圆破五阴而澄五浊。故得发本明曜。彻证三无差别之性而上合下同也。诸佛本妙觉心。即是众生心内诸佛。今既自证九界中本具佛界之性。便能遍与十界道灭。故云与佛如来同一慈力。是名无缘大慈。十方一切众生。即是诸佛心内众生。今既自证佛界中本具九界之性。便能遍拔十界苦集。故云与诸众生同一悲仰。是名同体大悲。十界惟是一心。慈悲本自不二。且约究竟义显。故但称诸佛本妙觉心。非谓本妙觉心。独在诸佛。又约拔苦义强。故但称一切六道众生。非谓同体悲仰。不遍九界也。约六即者。世间本非世间。出世本非出世。是谓理即超越。余可例知。今一往约竖。次亡寂灭之所。位在初住已上。若即竖论横。通于观行超越。乃至究竟超越也。约四识者。凡夫以现前为世间。妄计诸天神仙为出世间。成有漏识起分段命浊。二乘以三界为世间。以偏真涅槃为出世间。成无漏识。起方便土变易命浊。菩萨以生死涅槃皆为世间。以中道佛性迥超二谛为出世间。成漏无漏识。起果报土变易命浊。佛以如来藏性不变随缘为俱即世出世间。随缘不变为俱非世出世间。成庵摩罗识。证法性无量寿命。今一往约横。则四种世出世间皆悉超越。若即横论竖。则破凡夫世间有漏识阴。超同居命浊。位在七信。破二乘出世间无漏识阴。超方便命浊。位在十信。破菩萨亦世间亦出世间漏无漏识阴。超实报命浊。位在初住已上。显佛界非世间非出世间庵摩罗识阴。证寂光无量寿命。位在妙觉也。是谓初于闻中。入识阴本如来藏之流。亡九界命浊之所。</p>
<p><span style="color:#333399">癸三、由证起用三。初明三十二应。二明十四无畏。三明四不思议无作妙德。二十四圣所证藏性既同。则所具妙用亦等。但非此会当机。故皆略而不说。慎勿因此作胜劣想也。此三妙用。不出慈悲感应。以观音大士心中所有十界苦乐而为能感。以十界众生心中所具大士慈悲而为能应。则有显感显应。冥感显应。显感冥应。冥感冥应。亦冥亦显感而显应。亦冥亦显感而冥应之不同。显感显应者。众生现在三业精勤。得见大士所现自身他身。得闻大士所说权实诸法。冥感显应者。众生过去善根淳熟。得见大士自他等身。得闻大士权实等法。此二通于三十二应。十四无畏。及四妙德。显感冥应者。现在三业精勤。虽不见身闻法。而密得四益。冥感冥应者。过去善根淳熟。密得四益。此二惟在十四无畏。及第四妙德。亦冥亦显感而显应者。过去善根淳熟。现在三业精勤。得见大士自他等身。闻权实法。此亦通于三十二应。十四无畏。及四妙德。亦冥亦显感而冥应者。过现善根业力。虽不见身闻法。密成四益。此亦惟在十四无畏。及第三第四二妙德也。然此三种妙用。各有欢喜生善。灭恶入理四益。各有拔苦与乐二用。而一往为语。则三十二应与乐义强。故承上文慈力言之。十四无畏。拔苦义强。故承上文悲仰言之。四无作德。慈悲不二。故名不思议也。又三十二应。既称与佛同慈。而现身说法。乃具十法界身。则知众生。是诸佛心内众生。十四无畏。既称与生同仰。而所获功德。不离大士身心。则知大士。是众生心内大士矣。<span lang="EN-US"></span></span></p>
<p><span style="color:#333399">子初、明三十二应。此与法华普门示现。同而不同。同者。皆现十法界身。不同者。法华说法。惟指流通圆教。此经说法。遍用权实四悉也。又分为三。初总明大用所起。二别明应说之相。三结明功由三昧。丑、今初<span lang="EN-US"></span></span></p>
<p><b><span style="color:teal">世尊。由我供养观音如来。蒙彼如来授我如幻闻熏闻修金刚三昧。与佛如来同慈力故。令我身成三十二应。入诸国土。<span lang="EN-US"></span></span></b></p>
<p>⊙全性起修。修即无修。故云如幻。以本觉闻性。熏于始觉。以闻性中所起始觉。修于本觉。故云闻熏闻修。以其顿破无明结根。顿显常住藏性。故云金刚三昧也。三十二应。总不出十法界身。入诸国土。即是于实报方便同居三土横竖而入也。</p>
<p><span style="color:#333399">丑二、别明应说之相二。初现四圣法界。二现六凡法界。寅、今初<span lang="EN-US"></span></span></p>
<p><b><span style="color:teal">世尊。若诸菩萨。入三摩地。进修无漏。胜解现圆。我现佛身而为说法。令其解脱。若诸有学。寂静妙明。胜妙现圆。我于彼前。现独觉身而为说法。令其解脱。若诸有学。断十二缘。缘断胜性。胜妙现圆。我于彼前。现缘觉身而为说法。令其解脱。若诸有学。得四谛空。修道入灭。胜性现圆。我于彼前。现声闻身而为说法。令其解脱。<span lang="EN-US"></span></span></b></p>
<p>⊙诸菩萨者。遍指四教因中大士。现佛身者。各现当教极果之身。为说法者。随其所应。说于四种第一义悉。令解脱者。令证四教佛果解脱之道。究竟归于圆教解脱也。出无佛世。名为独觉。寂静妙明。指无生观慧言也。出有佛世。禀因缘教。名为缘觉。缘断胜性。言已能成就断缘生之胜性也。得四谛空等。言先于四谛悟生空理。证须陀洹。今进修无漏道品。欲入灭度也。不言现菩萨身者。大士示居菩萨位故。</p>
<p><span style="color:#333399">寅二、现六凡法界又为二。初成就乐欲。二成就厌离。卯、今初<span lang="EN-US"></span></span></p>
<p><b><span style="color:teal">若诸众生。欲心明悟。不犯欲尘。欲身清净。我于彼前。现梵王身而为说法。令其解脱。若诸众生。欲为天主。统领诸天。我于彼前。现帝释身而为说法。令其成就。若诸众生。欲身自在游行十方。我于彼前。现自在天身而为说法。令其成就。若诸众生。欲身自在飞行虚空。我于彼前。现大自在天身而为说法。令其成就。若诸众生。爱统鬼神。救护国土。我于彼前。现天大将军身而为说法。令其成就。若诸众生。爱统世界。保护众生。我于彼前。现四天王身而为说法。令其成就。若诸众生。爱生天宫。驱使鬼神。我于彼前。现四天王国太子身而为说法。令其成就。若诸众生。乐为人王。我于彼前。现人王身而为说法。令其成就。若诸众生。爱主族姓。世间推让。我于彼前。现长者身而为说法。令其成就。若诸众生。爱谭名言。清净自居。我于彼前。现居士身而为说法。令其成就。若诸众生。爱治国土。剖断邦邑。我于彼前。现宰官身而为说法。令其成就。若诸众生。爱诸数术。摄卫自居。我于彼前。现婆罗门身。而为说法。令其成就。若有男子。好学出家。持诸戒律。我于彼前。现比丘身而为说法。令其成就。若有女人。好学出家。持诸禁戒。我于彼前。现比丘尼身而为说法。令其成就。若有男子。乐持五戒。我于彼前。现优婆塞身而为说法。令其成就。若有女子。五戒自居。我于彼前。现优婆夷身而为说法。令其成就。若有女人。内政立身。以修家国。我于彼前。现女主身。及国夫人。命妇。大家。而为说法。令其成就。若有众生。不坏男根。我于彼前。现童男身而为说法。令其成就。若有处女。爱乐处身。不求侵暴。我于彼前。现童女身而为说法。令其成就。<span lang="EN-US"></span></span></b></p>
<p>⊙欲心明悟者。且指欲界为暗。色界为明。欲染为迷。梵行为悟也。梵天以上品十善根本禅定为因。此亦称解脱者。暂离欲界系缚苦故。又令转入出世道故。梵王即初禅天王。帝释。即忉利天王。以上品十善化他为因。自在天。居欲界顶。以十善及未到地定为因。大自在天。居色界顶。以四禅及四无量心为因。天大将军。护世四王。及王太子。同以五戒十善摧邪辅正为因。人王有五种。一金轮王。王四天下。二银轮王。王三天下。除于北洲三铜轮王。王二天下。除西北二洲。四铁轮王。王一天下。唯统南洲。五粟散王。如西域十六国王。此土诸侯王等。同以五戒十善化他为因。长者。须具十德。一姓贵。二位高。三大富。四威猛。五智深。六年耆。七行净。八礼备。九上叹。十下归也。居士者。隐居求志之士。名言者。典雅名世之言。宰官者。上自卿相。下至百僚。婆罗门。此云净裔。亦云梵志。即道术之流。比丘解现初卷。尼者。女也。优婆塞。此云近事男。优婆夷。此云近事女。受持三归五戒。堪能亲近承事三宝故也。大家家字。读作姑音。乃后妃之所师事。令其成就。各有二意。一者现在成就乐欲。二者密令将来成就菩提。</p>
<p><span style="color:#333399">卯二、成就厌离<span lang="EN-US"></span></span></p>
<p><b><span style="color:teal">若有诸天。乐出天伦。我现天身而为说法。令其成就。若有诸龙。乐出龙伦。我现龙身而为说法。令其成就。若有药叉。乐度本伦。我于彼前。现药叉身而为说法。令其成就。若乾闼婆。乐脱其伦。我于彼前。现乾闼婆身而为说法。令其成就。若阿修罗。乐脱其伦。我于彼前。现阿修罗身而为说法。令其成就。若紧那罗。乐脱其伦。我于彼前。现紧那罗身而为说法。令其成就。若摩呼罗伽。乐脱其伦。我于彼前。现摩呼罗伽身而为说法。令其成就。若诸众生。乐人修人。我现人身而为说法。令其成就。若诸非人。有形。无形。有想。无想。乐度其伦。我于彼前。皆现其身而为说法。令其成就。<span lang="EN-US"></span></span></b></p>
<p>⊙诸天虽乐。亦有二苦。一者为乐所醉。不得见佛闻法。二者复有一种天人。虽由总业。得受天身。别业福微。恒受饥渴。故有乐出其伦者也。龙有热沙金翅诸苦。药叉。亦云夜叉。此翻轻捷。乾闼婆。此云寻香行。阿修罗。此云无端正。女美男丑。又云无天。有天福无天德。又云无酒。酿海为酒而不能成。紧那罗。此云疑神。亦云歌神。摩呼罗伽。此云地龙。即大蟒腹行之神。此等所受果报。皆苦乐相杂。而形相丑陋。故每每乐脱本伦。而欣慕人身。以诸佛皆于人中得道。又人道最能趋菩提故。有形者。休咎精明之类。无形者。空散销沈之类。有想者。神鬼精灵之类。无想者。精神化为土木金石之类。此皆八难中摄。虽不明言地狱之身。而理必具有也。令其成就。亦各二意。一者成就脱离。二者成就菩提。</p>
<p><span style="color:#333399">丑三、结明功由三昧<span lang="EN-US"></span></span></p>
<p><b><span style="color:teal">是名妙净三十二应入国土身。皆以三昧闻熏闻修无作妙力自在成就。<span lang="EN-US"></span></span></b></p>
<p>⊙随类巧现。故曰妙。不染过患。故曰净。称性所起。故曰无作妙力也。</p>
<p><span style="color:#333399">子、二明十四无畏。此与法华七难三毒二求义同。并其初文总答。最后劝持名答。共成十四。然法华但明果上胜用。此经兼显从因克果。又法华双明机应。此经但明能应也。分文为三。初总明大用所起。二别明施无畏相。三结明福备众生。丑、今初<span lang="EN-US"></span></span></p>
<p><b><span style="color:teal">世尊。我复以此闻熏闻修金刚三昧无作妙力。与诸十方三世六道一切众生同悲仰故。令诸众生。于我身心获十四种无畏功德。<span lang="EN-US"></span></span></b></p>
<p>⊙悲能拔苦。故令获无畏也。虽云六道。实该九界。</p>
<p><span style="color:#333399">丑二、别明施无畏相五。初总明脱苦无畏。二别明七难无畏。 三别明三毒无畏。四别明二求无畏。五结明持名无畏。寅、今初<span lang="EN-US"></span></span></p>
<p><b><span style="color:teal">一者由我不自观音以观观者。令彼十方苦恼众生。观其音声。即得解脱。<span lang="EN-US"></span></span></b></p>
<p>⊙按法华经云。无量众生受诸苦恼。闻是观世音菩萨。一心称名。观世音菩萨。即时观其音声。皆得解脱。实与此文互为表里。今先正释此文。后与法华会释。此文云由我不自观音以观观者。乃显其从因克果。从证起用之由致也。旋闻与声脱。不复循声流转。故言不自观音。反闻闻自性。故言以观观者。上观字。去声呼之。即是观智。下观字。平声读之。即耳根境。以耳根境名为观者。正显六根无二故也。观其音声。谓观其称菩萨名之音声也。众生正称菩萨名时。即须一心观彼音声。由能一心观其音声。故得解脱。观此音声。有事有理。事一心者。历历分明。称名不乱。理一心者。了知音声性空。惟心所现。能称所称。体即法界。能所宛然。能所双绝。若但有事一心观。能脱事苦。若具有理一心观。能脱理苦也。与法华会释者。法华明言称菩萨名。今文不说。法华观其音声。意在于应。今文观其音声。意在于机。设无前机。欲何所应。设无能应。何以接机。故知相表里耳。又复应知。法华是如来述此菩萨果上化他功德。意令众生归依得度。今文是菩萨自述始终修证体用。意令当机悟入圆通。得此意已。往释下文十三无畏及四妙德。妙旨泠然。</p>
<p><span style="color:#333399">寅二、别明七难无畏<span lang="EN-US"></span></span></p>
<p><b><span style="color:teal">二者知见旋复。令诸众生设入大火。火不能烧。三者观听旋复。令诸众生大水所漂。水不能溺。四者断灭妄想。心无杀害。令诸众生入诸鬼国。鬼不能害。五者熏闻成闻。六根销复。同于声听。能令众生临当被害。刀段段坏。使其兵戈犹如割水。亦如吹光。性无摇动。六者闻熏精明。明遍法界。则诸幽暗性不能全。能令众生。药叉罗刹鸠槃茶鬼及毗舍遮富单那等虽近其傍。目不能视。七者音性圆销。观听返入。离诸尘妄。能令众生。禁系枷锁所不能著。八者灭音圆闻。遍生慈力。能令众生经过险路。贼不能劫。<span lang="EN-US"></span></span></b></p>
<p>⊙见根属火。此火既灭。何火能烧。是故果报大火。恶业大火。烦恼大火。悉不能烧。果报火。上至初禅。恶业火。通于三界。烦恼火。通于九界。以要言之。灭九界妄火。证佛界清凉也。闻机属水。此水既灭。何水能溺。果报水。上至二禅。恶业水。通于三界。烦恼水。通于九界。以要言之。灭九界妄水。登佛界彼岸也。妄想如鬼。此鬼既灭。何鬼能害。果报鬼。惟恼欲界。恶业鬼。通于三界。烦恼鬼。通于九界。以要言之。灭九界鬼伦。证佛界神力也。妄根如刀触坏法界。此刀既销。何刀能害。割水以喻无损。吹光以喻无动。果报刀。惟坏欲界。恶业刀。通于三界。烦恼刀。通于九界。以要言之。灭九界事理杀具。成佛界慧剑智刀也。根尘为黑暗稠林。此暗既除。何暗不破。药叉是轻捷鬼。罗刹是可畏鬼。鸠槃茶是魇魅鬼。毗舍遮是啖精气鬼。富单那是热病鬼。性皆幽暗。果报暗。仅在人世。见思暗。通于三界。尘沙暗。通于二乘。无明暗。通于九界。以要言之。灭九界暗妄。证佛界真明也。所妄既立。明理不踰。以为枷锁。此锁既开。何锁能禁。果报锁。禁系人畜。恶业锁。禁系六凡。烦恼锁。禁系三乘。以要言之。脱九界系缚。开佛界关键也。六尘为贼。劫夺家珍。此贼既平。何贼能劫。果报贼。劫夺人间。恶业贼。劫于三界。烦恼贼。劫于三乘。以要言之。降九界怨贼。成佛界大慈也。由我成此妙应之本。故令众生称名得脱。</p>
<p><span style="color:#333399">寅三、别明三毒无畏<span lang="EN-US"></span></span></p>
<p><b><span style="color:teal">九者熏闻离尘。色所不劫。能令一切多媱众生。远离贪欲。十者纯音无尘。根境圆融。无对所对。能令一切忿恨众生。离诸嗔恚。十一者销尘旋明。法界身心。犹如琉璃。朗彻无碍。能令一切昏钝性障诸阿颠迦。永离痴暗。<span lang="EN-US"></span></span></b></p>
<p>⊙二法相对。妄生贪染。名之为媱。欲界以男女相染而为贪欲。色无色界。以味禅相染而为贪欲。二乘贪染偏真涅槃。菩萨贪染六度万行。亦复贪染但中佛性。今熏于闻根。永离前尘。了知色性本即藏性。与诸闻性元无二性。不应以闻劫闻。以色劫色。是故更无能贪及所贪也。二法相对。妄生违忤。名之为嗔。凡夫嗔于逆缘。二乘厌恶三界。菩萨轻鄙小乘。亦复弃舍二边。今既达纯是法性妙音。无复尘相。则根即是境。境即是根。称性圆融。无有能对及与所对。是故更无一法可嗔恚也。有明明觉。失彼精了。迷己为物。认物为己。名为痴暗。凡夫不达诸法惟心。本性空寂。二乘不达诸法唯心。假名无量。菩萨不达诸法唯心。体即中道。今既销落尘缘。旋归明性。则法法唯心。法法圆照。故法界身心。朗彻无碍也。阿颠迦。此云无善心。不知心佛众生三无差别。不知性具缘了二善。皆名为无善心。此亦自行功成。化他有本。故令众生念者离毒。</p>
<p><span style="color:#333399">寅四、别明二求无畏<span lang="EN-US"></span></span></p>
<p><b><span style="color:teal">十二者融形复闻。不动道场。涉入世间。不坏世界。能遍十方。供养微尘诸佛如来。各各佛边为法王子。能令法界无子众生欲求男者。诞生福德智慧之男。十三者六根圆通。明照无二。含十方界。立大圆镜。空如来藏。承顺十方微尘如来秘密法门。受领无失。能令法界无子众生欲求女者。诞生端正福德柔顺众人爱敬有相之女。<span lang="EN-US"></span></span></b></p>
<p>⊙权智干事。义之如男。实智顺理。义之如女。融形复闻。言融灭妄形而复还闻性也。不动道场。证诸法之实性也。涉入世间等者。由实智而起权智也。明照无二等者。照诸法之差别也。立大圆镜等者。即权智而归实智也。果报男女。惟在欲界。法门男女。通于十界。恶法男女。此非所求。今约善法以辨男女。复为六意。一约五戒。二约十善。三约四禅。四约二乘。五约菩萨。六约佛法。一约五戒者。不杀是仁。不盗是义。此二属定法。表之以女。不邪媱是礼。不妄语是信。不饮酒是智。此三属慧法。表之以男。若不得此男女。失人天身。堕诸恶趣。穷苦孤独。今令求五戒者戒得清净。即是诞生福德智慧男女也。夫不媱不妄不饮。一往说是慧法。而慧必有定。如男子虽尚智能。亦必具于福德。不杀不盗。一往说是定法。而定必有慧。如女子虽尚福相。亦必具于端正。端正即是慧无邪丑。由福德故人爱之。由端正故人敬之也。二约十善者。不杀不盗属女。不媱及口四意三属男。余如上说。三约四禅者。且约五法修于初禅。及初禅所证五支言之。修五法中。乐欲。精进。及慧。三属男。念。及一心。二属女。证五支中。觉。观。喜。三支为男。乐。一心。二支为女。余如上说。四约二乘者。出世禅定为女。出世观慧为男。若不得此男女。即当堕落三界。飘零孤露。余如上说。五约菩萨者。藏教事度。以前五度为女。般若为男。通教以入空断惑为男。出假慈悲为女。别教以功德庄严为女。智慧庄严为男。六约佛法者。即实智之权智为男。即权智之实智为女。若不得此男女。不能究竟自利利他。今大士自既男女具足。亦令众生得具足也。</p>
<p><span style="color:#333399">寅五、结明持名无畏<span lang="EN-US"></span></span></p>
<p><b><span style="color:teal">十四者此三千大千世界。百亿日月。现住世间诸法王子。有六十二恒河沙数。修法垂范。教化众生。随顺众生方便智慧。各各不同。由我所得圆通本根。发妙耳门。然后身心微妙含容。周遍法界。能令众生持我名号。与彼共持六十二恒河沙诸法王子。二人福德正等无异。世尊。我一名号。与彼众多名号无异。由我修习得真圆通。<span lang="EN-US"></span></span></b></p>
<p>⊙名号只是音声。音声。即是如来藏性。未达藏性。妄存一多情计。既达藏性。则一亦法界。多亦法界。一不为少。多不为多。良由闻性圆明。不由声尘而起知见故也。由我修习得真圆通者。正逗阿难及此方之机。故名为真。非谓二十四圣有未真也。</p>
<p><span style="color:#333399">丑三、结明福备众生<span lang="EN-US"></span></span></p>
<p><b><span style="color:teal">是名十四施无畏力。福备众生。<span lang="EN-US"></span></span></b></p>
<p>⊙诸畏既灭。净福自成。拔九界畏。成佛界福。遍于十方。□于三际。故名为备也。</p>
<p><span style="color:#333399">子三、明四不思议无作妙德二。初总明大用所起。二别明不思议相。丑、今初<span lang="EN-US"></span></span></p>
<p><b><span style="color:teal">世尊。我又获是圆通。修证无上道故。又能善获四不思议无作妙德。<span lang="EN-US"></span></span></b></p>
<p><span style="color:#333399">丑二、别明不思议相四。初现容不思议。二说咒不思议。三受供不思议。四兴供不思议。寅、今初<span lang="EN-US"></span></span></p>
<p><b><span style="color:teal">一者由我初获妙妙闻心。心精遗闻。见闻觉知不能分隔。成一圆融清净宝觉。故我能现众多妙容。能说无边秘密神咒。其中或现一首。三首。五首。七首。九首。十一首。如是乃至一百八首。千首。万首。八万四千烁迦罗首。二臂。四臂。六臂。八臂。十臂。十二臂。十四。十六。十八。二十。至二十四。如是乃至一百八臂。千臂。万臂。八万四千母陀罗臂。二目。三目。四目。九目。如是乃至一百八目。千目。万目。八万四千清净宝目。或慈或威。或定或慧。救护众生。得大自在。<span lang="EN-US"></span></span></b></p>
<p>⊙此虽容咒并说。而结归在现容也。妙妙闻心。初妙字是妙谛。次妙字是妙境。妙谛约性。通于诸法。妙境从机。独在耳根。以此方众生。耳根最利。易显圆通常性故也。烁迦罗首者。金刚坚固之首。表法身德。母陀罗臂者。印手表于方便。是解脱德。清净宝目者。表于实慧。是般若德。各言八万四千者。意显众生迷本觉性。具足八万四千尘劳烦恼。即此烦恼业果。一一无非三德秘藏也。</p>
<p><span style="color:#333399">寅二、说咒不思议<span lang="EN-US"></span></span></p>
<p><b><span style="color:teal">二者由我闻思脱出六尘。如声度垣。不能为碍。故我妙能现一一形。诵一一咒。其形其咒。能以无畏施诸众生。是故十方微尘国土。皆名我为施无畏者。<span lang="EN-US"></span></span></b></p>
<p>⊙此方容咒并说。而结归在诵咒也。现一一形。即指前文首臂目等。诵一一咒。具如不空□索经等。</p>
<p><span style="color:#333399">寅三、受供不思议<span lang="EN-US"></span></span></p>
<p><b><span style="color:teal">三者由我修习本妙圆通清净本根。所游世界。皆令众生舍身珍宝。求我哀愍。<span lang="EN-US"></span></span></b></p>
<p>⊙所游世界。即实报方便同居诸土也。九界众生。云兴供养以求哀愍。良由不受诸受。故能无所不受。</p>
<p><span style="color:#333399">寅四、兴供不思议<span lang="EN-US"></span></span></p>
<p><b><span style="color:teal">四者我得佛心。证于究竟。能以珍宝种种。供养十方如来。傍及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃。<span lang="EN-US"></span></span></b></p>
<p>⊙不惟供十方佛。亦供法界众生无所不遍。良由圆满菩提归无所得。故能无所不得。</p>
<p><span style="color:#333399">壬二、牒证结答<span lang="EN-US"></span></span></p>
<p><b><span style="color:teal">佛问圆通。我从耳门圆照三昧。缘心自在。因入流相。得三摩提。成就菩提。斯为第一。世尊。彼佛如来。叹我善得圆通法门。于大会中。授记我为观世音号。由我观听十方圆明。故观音名遍十方界。<span lang="EN-US"></span></span></b></p>
<p>⊙缘心自在等者。不误认缘心听法。则能因指见月。亲见法性。从此遂入圆通常法而成三昧也。第三众圣各说证门竟。</p>
<p><span style="color:#333399">庚四、放光现瑞总印<span lang="EN-US"></span></span></p>
<p><b><span style="color:teal">尔时世尊。于师子座。从其五体同放宝光。远灌十方微尘如来及法王子诸菩萨顶。彼诸如来。亦于五体同放宝光。从微尘方。来灌佛顶。并灌会中诸大菩萨及阿罗汉。林木池沼。皆演法音。交光相罗。如宝丝网。是诸大众。得未曾有。一切普获金刚三昧。即时天雨百宝莲华。青黄赤白。间错纷糅。十方虚空。成七宝色。此娑婆界大地山河。俱时不现。唯见十方微尘国土。合成一界。梵呗咏歌。自然敷奏。<span lang="EN-US"></span></span></b></p>
<p>⊙五体同放宝光者。表根根尘尘。皆是圆通法门也。远灌佛菩萨顶者。表一一圆通。皆是无上大佛顶法。如来以之为密因。菩萨依之修万行者也。彼诸如来。亦于五体同放宝光者。表佛佛道同也。来灌佛顶并灌菩萨罗汉者。表于因果一致。二十五圣。同证大佛顶法。实无优劣也。林木池沼皆演法音者。表有情无情。同一圆通性也。交光相罗如宝丝网者。表一一圆通法门。各各互遍互摄一切圆通法门也。普获金刚三昧者。悟十八界七大。皆如来藏妙真如性。性不可坏也。四色莲华。以表住行向地四十妙因。间错纷糅。表诸大众圆悟藏性以为真因。故得因该果海。果彻因源。一位圆具一切诸位之功德也。十方虚空成七宝色者。表虚空顽暗之情执消殒。而七大妙性。一一周遍法界也。娑婆大地山河俱时不现者。表翳病得除。狂劳颠倒华相皆灭也。微尘国土合成一界者。表性真圆融。惟一常寂光土也。梵呗咏歌自然敷奏者。表寂光真土之中。具足无量称性法乐也。幽溪云。一本尊放光瑞。二诸佛放光瑞。为自他交互对。三无情演法瑞。四宝光交罗瑞。为依正圆融对。五众会获益瑞。六天雨四华瑞。为法位相应对。七空成宝色瑞。八大地不现瑞。为空界俱销对。九国土合一瑞。十梵呗敷奏瑞。为法报冥同对。</p>
<p><span style="color:#333399">庚五、佛敕文殊简择三。初佛敕文殊。二受命简择。三时众获益。辛、今初<span lang="EN-US"></span></span></p>
<p><b><span style="color:teal">于是如来。告文殊师利法王子。汝今观此二十五无学诸大菩萨及阿罗汉。各说最初成道方便。皆言修习真实圆通。彼等修行。实无优劣前后差别。我今欲令阿难开悟二十五行。谁当其根。兼我灭后。此界众生入菩萨乘。求无上道。何方便门得易成就。<span lang="EN-US"></span></span></b></p>
<p>⊙敕简选者。以前文但云得循圆根。与不圆根日劫相倍。然未的指何根最圆。故须选也。然如来不自指示而敕文殊。大旨有二。一者若依果位中论。则法法皆妙。实无可选。今之选根。本为初机。文殊正是初机导师。如华严以文殊为幼男。始则先说名号四谛以开圆信。后则指示善财遍参知识。皆其事也。二者文殊即表众生根本实智。今明欲入圆通。须是自己决择。譬如圆觉二十五轮。敕诸末世依□取决。如来终不强以一法偏授人也。彼等修行实无优劣前后差别者。正显圣无可简。法亦无可简也。圣则迹有权实。本皆大士。法则三科七大。无非藏性故也。我今欲令阿难等者。正显简机不简圣。简情不简法也。言阿难则不必人人皆尔。言此界则不必十方尽然。但以约机宜。则所习有生熟。约迷情。则诸根有利钝。故须简耳。</p>
<p><span style="color:#333399">辛二、受命简择二。初叙仪。二正说。壬、今初<span lang="EN-US"></span></span></p>
<p><b><span style="color:teal">文殊师利法王子。奉佛慈旨。即从座起。顶礼佛足。承佛威神。说偈对佛。<span lang="EN-US"></span></span></b></p>
<p><span style="color:#333399">壬二、正说二。初颂真如不变之体以标真源。二颂真如随缘之能以明染净。 癸、今初<span lang="EN-US"></span></span></p>
<p><b><span style="color:teal">觉海性澄圆。圆澄觉元妙。<span lang="EN-US"></span></span></b></p>
<p>⊙将明随染净缘以成迷悟。先颂不变之体者。正如前文将破明不明之两关。先标性觉妙明本觉明妙。又如将破有为无为二法。先标真性二字也。觉者。本觉之性。非觉非迷。以其法尔灵知。强名为觉也。海者。喻也。觉性竖穷横遍。本无一物可喻。姑以大海深广喻之。性澄圆者。寂而常照。即所谓性觉妙明也。圆澄觉元妙者。照而常寂。即所谓本觉明妙也。须知此不变体。即在随缘之中。正随缘时。全体不变。即指吾人现前一念介尔之心。一任昏迷倒惑。而妙明明妙。性无变坏。本自竖穷横遍也。是故直指人心见性成佛。正是指此现前一念介尔之心。全真在妄。全妄即真。若舍却现前一念。别指空劫已前。则真时无妄。妄时无真。真则本有今无。今无后有。妄则本无今有。今有后无。其为戏论甚矣。</p>
<p><span style="color:#333399">癸二、颂真如随缘之能以明染净二。初颂随染缘从源出流。二颂随净缘从流营源。子、今初<span lang="EN-US"></span></span></p>
<p><b><span style="color:teal">元明照生所。所立照性亡。迷妄有虚空。依空立世界。想澄成国土。知觉乃众生。<span lang="EN-US"></span></span></b></p>
<p>⊙元明照生所。即所谓妄为明觉。因明立所也。所立照性亡。言既生妄所。遂失真性也。迷妄有虚空。所谓晦昧为空也。依空立世界想澄成国土。即所谓结暗为色。亦所谓起为世界。静成虚空。虚空为同。世界为异也。知觉乃众生。即所谓色杂妄想。想相为身也。</p>
<p><span style="color:#333399">子二、颂随净缘从流营源二。初总显灭妄归真。二别明归真方便。丑、今初<span lang="EN-US"></span></span></p>
<p><b><span style="color:teal">空生大觉中。如海一沤发。有漏微尘国。皆依空所生。沤灭空本无。况复诸三有。<span lang="EN-US"></span></span></b></p>
<p>⊙此言现前一念大觉之心。本自竖穷横遍。亦无横竖之相可得。祗由认悟中迷。方乃晦昧大觉之体而为十方虚空。是故虚空情量。生于大觉心中。不过如大海中之一沤发现而已。至于十方有漏微尘国土。又依顽空妄想建立。假说依空所生。则知十方依正。岂离我现前一念心性。是故若能直观心性。俾此虚妄无明沤灭。则虚空情量。元自本无。况复空中诸三有国土众生。而岂有哉。</p>
<p><span style="color:#333399">丑二、别显归真方便二。初总示方便须择。二正为选方便门。寅、今初<span lang="EN-US"></span></span></p>
<p><b><span style="color:teal">归元性无二。方便有多门。圣性无不通。顺逆皆方便。初心入三昧。迟速不同伦。<span lang="EN-US"></span></span></b></p>
<p>⊙一性一切性。一切性一性。根尘识大。皆如来藏。如来藏中。性具根尘识大。周遍圆融。不可思议。既归此元。则其性决定无二。不可谓观音独胜。诸圣或劣也。方者。法也。便者。宜也。约法约宜。则有多门。略说所观之境。有二十五。就彼二十五境之中。复各有权实一十六门。通于藏性也。圣性无不通顺逆皆方便者。此明圣之与法。皆不可简也。于此二十五境。或用顺观。或用逆观。皆成巧妙方便。如陈那于声悟谛。则是顺观。沙陀厌离不净。则是逆观。那律乐见照明。因逆成顺。特迦调息治愚。因顺成逆。舍利心见清净。亦是顺观。□喜观鼻端白。亦是逆治。火头观诸暖气。复是顺观。持地当平心地。复是逆观等。乃至一一境中。皆得论于顺逆二种方便。不可泥文而失旨也。初心入三昧迟速不同伦者。此明机之与情。皆不可不简也。约当机。则夙习各有所宜。而阿难多闻士。必以从闻思修为宜。约迷情。则诸根必有利钝。而此土诸众生。多分耳门入道为易也。</p>
<p><span style="color:#333399">寅二、正为选方便门二。初简非。二显是。卯初、中四。初简六尘。二简五根。三简六识。四简七大。辰、今初<span lang="EN-US"></span></span></p>
<p><b><span style="color:teal">色想结成尘。精了不能彻。如何不明彻。于是获圆通。音声杂语言。但伊名句味。一非含一切。云何获圆通。香以合中知。离则元无有。不恒其所觉。云何获圆通。味性非本然。要以味时有。其觉不恒一。云何获圆通。触以所触明。无所不明触。合离性非定。云何获圆通。法称为内尘。凭尘必有所。能所非遍涉。云何获圆通。<span lang="EN-US"></span></span></b></p>
<p>⊙此下简于二十四境。不惟非是简圣。亦复非是简法。直就初心夹带迷情习气而简之也。盖二十四境。虽复一一皆如来藏。而无明未破。根中积生无始虚习犹存。岂能直下彻见藏性。是故所观之境。不得不详择而简选耳。言初心若欲观于色尘。则色依妄想而结成尘。精了所不能彻。如何以此不明彻法。而欲于是获圆通证。顿同沙陀之妙色密圆耶。下皆仿此。可以意知。</p>
<p><span style="color:#333399">辰二、简五根<span lang="EN-US"></span></span></p>
<p><b><span style="color:teal">见性虽洞然。明前不明后。四维亏一半。云何获圆通。鼻息出入通。现前无交气。支离匪涉入。云何获圆通。舌非入无端。因味生觉了。味亡了无有。云何获圆通。身与所触同。各非圆觉观。涯量不冥会。云何获圆通。知根杂乱思。湛了终无见。想念不可脱。云何获圆通。<span lang="EN-US"></span></span></b></p>
<p><span style="color:#333399">辰三、简六识<span lang="EN-US"></span></span></p>
<p><b><span style="color:teal">识见杂三和。诘本称非相。自体先无定。云何获圆通。心闻洞十方。生于大因力。初心不能入。云何获圆通。鼻想本权机。只令摄心住。住成心所住。云何获圆通。说法弄音文。开悟先成者。名句非无漏。云何获圆通。持犯但束身。非身无所束。元非遍一切。云何获圆通。神通本宿因。何关法分别。念缘非离物。云何获圆通。<span lang="EN-US"></span></span></b></p>
<p>⊙识见。即眼识也。必须根境相杂。三缘和合妄有。若诘其本。则四性无生。非有体相。云何初心观之。便能心见发光耶。耳识可知。鼻端白想。本属权机。祗令散乱多者。得以摄心而住。倘不能如难陀之息久发明。则有住反成心之所住而堕虚妄。云何得明圆灭漏耶。说法播弄音文。但能开悟夙根先已成就如满慈者。倘夙根未熟。但耽著于名句。便非无漏法性。云何降伏魔怨。消灭诸漏耶。初心持戒不犯。但能检束其身。非身则无所束。元非遍于一切。云何得如波离之身心一切通利耶。彼目连之神通。本其宿因。何关初心之人。以意识缘法分别而得成就。若初心念于法缘。非能离物。云何得心光发宣耶。</p>
<p><span style="color:#333399">辰四、简七大<span lang="EN-US"></span></span></p>
<p><b><span style="color:teal">若以地性观。坚碍非通达。有为非圣性。云何获圆通。若以水性观。想念非真实。如如非觉观。云何获圆通。若以火性观。厌有非真离。非初心方便。云何获圆通。若以风性观。动寂非无对。对非无上觉。云何获圆通。若以空性观。昏钝先非觉。无觉异菩提。云何获圆通。若以识性观。观识非常住。存心乃虚妄。云何获圆通。诸行是无常。念性元生灭。因果今殊感。云何获圆通。<span lang="EN-US"></span></span></b></p>
<p>⊙此中地性水性等。且指迷情所计坚为地性。湿为水性。乃至分别为识性。非是如来藏之真性也。文并易知。诸行是无常等者。言初心若依根大念佛。既未拔除结根。则六根祗属有为诸行。体是无常。而能念之性。亦元生灭。此则生灭为因。难感不生灭果。故名殊感。云何得同势至妙三昧耶。</p>
<p><span style="color:#333399">卯二、显是七。初泛明此土入道所宜。二的明离苦得乐人法。三正明观音所修法门。四诲敕当机谛听学行。五叹美法胜以寓劝修。六述成佛意结示简选。七顶礼请加以明真实。辰、今初<span lang="EN-US"></span></span></p>
<p><b><span style="color:teal">我今白世尊。佛出娑婆界。此方真教体。清净在音闻。欲取三摩提。实以闻中入。<span lang="EN-US"></span></span></b></p>
<p>⊙娑婆。此云堪忍。三千世界之总名也。他方佛土。诸根利钝各有不同。随其机宜。六尘并为教体。此方偏用三尘。若黄卷赤牍。则色尘为教体。闻法得悟。则音声为教体。历法观察。则法尘为教体。今约佛世闻音获证者多。兼以末世。亦从语言指示得悟者众。故云此方真教体。清净在音闻也。</p>
<p><span style="color:#333399">辰二、的明离苦得乐人法<span lang="EN-US"></span></span></p>
<p><b><span style="color:teal">离苦得解脱。良哉观世音。于恒沙劫中。入微尘佛国。得大自在力。无畏施众生。妙音观世音。梵音海潮音。救世悉安宁。出世获常住。<span lang="EN-US"></span></span></b></p>
<p>⊙离苦者。离九界五浊之苦。得解脱者。得佛界法性五阴真解脱乐。此自利成就也。恒沙劫。则竖穷三际。微尘国。则横遍十方。以大自在。普施无畏。此利他成就也。悟一切音皆如来藏。所谓随缘不变。名为妙音。悟如来藏性音真空。性空真音。清净本然。周遍法界。随众生心。应所知量。循业发现。故有十界依正音声差别。所谓不变随缘。名观世音。此二亦约自行。所说妙法契理清净。名为梵音。所说妙法善应群机。不失其时。名海潮音。此二亦约化他。救世悉安宁。结成利他功德。出世获常住。结成自利功德也。</p>
<p><span style="color:#333399">辰三、正明观音所修法门<span lang="EN-US"></span></span></p>
<p><b><span style="color:teal">我今启如来。如观音所说。譬如人静居。十方俱击鼓。十处一时闻。此则圆真实。目非观障外。口鼻亦复然。身以合方知。心念纷无绪。隔垣听音响。遐迩俱可闻。五根所不齐。是则通真实。音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实。纵令在梦想。不为不思无。觉观出思惟。身心不能及。<span lang="EN-US"></span></span></b></p>
<p>⊙此言初心之人。即可从耳门悟圆通常三德。所以的被群机也。如观音所说者。言观音所说耳根。法尔具此圆通常三真实义。非必观音口自说也。譬如者。举例之辞。非是设喻。直就现量为论。非是比量。正所谓昏迷倒惑。其理自存者也。圆则量无不周。是般若德。通则具无碍用。是解脱德。常则体性不变。是法身德。又三德皆圆皆通皆常。具如前释。</p>
<p><span style="color:#333399">辰四、诲敕当机谛听学行又三。初示其合机。二劝其善修。三结其真实。巳、今初<span lang="EN-US"></span></span></p>
<p><b><span style="color:teal">今此娑婆国。声论得宣明。众生迷本闻。循声故流转。阿难纵强记。不免落邪思。岂非随所沦。旋流获无妄。<span lang="EN-US"></span></span></b></p>
<p>⊙妄谓缘心听法。即是邪思。以缘心但是所听法音影子。决非真能听法之本闻故也。岂非随妄所而沉沦。若能旋流而悟其本闻。则便获无妄矣。</p>
<p><span style="color:#333399">巳二、劝其善修<span lang="EN-US"></span></span></p>
<p><b><span style="color:teal">阿难汝谛听。我承佛威力。宣说金刚王如幻不思议佛母真三昧。汝闻微尘佛。一切秘密门。欲漏不先除。畜闻成过误。将闻持佛佛。何不自闻闻。闻非自然生。因声有名字。旋闻与声脱。能脱欲谁名。一根既返源。六根成解脱。见闻如幻翳。三界若空华。闻复翳根除。尘销觉圆净。净极光通达。寂照含虚空。却来观世间。犹如梦中事。摩登伽在梦。谁能留汝形。如世巧幻师。幻作诸男女。虽见诸根动。要以一机抽。息机归寂然。诸幻成无性。六根亦如是。元依一精明。分成六和合。一处成休复。六用皆不成。尘垢应念消。成圆明净妙。余尘尚诸学。明极即如来。<span lang="EN-US"></span></span></b></p>
<p>⊙金刚王如幻不思议佛母真三昧。亦作一句读之。破一切惑。名金刚王。般若德也。立一切法。名为如幻。解脱德也。破立同时。名不思议。法身德也。一切诸佛。皆从此三昧出。故名佛母真三昧。六根攀缘六尘。总名欲漏。今以耳缘法音。即是欲漏。以此闻为能畜。以彼音为所畜。能所相黏。翻成过误。是故将此闻根以持佛所说之佛法。何不自反闻其闻性乎。夫闻根非自然生。乃因声而有名字。若旋其闻机。与声尘脱。既能脱彼声尘。更欲以谁名闻根耶。此一耳根既返其源。则六根皆成解脱。由此见闻诸根。皆如幻翳。三界尘相。总若空华。闻性既复。翳根已除。尘相全销。觉体圆净矣。余文可知。幻师喻无明幻力。一机抽。喻一精明黏妄发光也。圆明是般若。净是解脱。妙是法身。余尘。指微细无明。如来。指妙觉极果。</p>
<p><span style="color:#333399">巳三、结其真实<span lang="EN-US"></span></span></p>
<p><b><span style="color:teal">大众及阿难。旋汝倒闻机。反闻闻自性。性成无上道。圆通实如是。<span lang="EN-US"></span></span></b></p>
<p>⊙言真实圆通。别无他法。但旋转汝循声倒闻之妄机。反而闻此闻之自性。但得见性。即成无上道矣。</p>
<p><span style="color:#333399">辰五、叹美法胜以寓劝修<span lang="EN-US"></span></span></p>
<p><b><span style="color:teal">此是微尘佛。一路涅槃门。过去诸如来。斯门已成就。现在诸菩萨。今各入圆明。未来修学人。当依如是法。我亦从中证。非唯观世音。<span lang="EN-US"></span></span></b></p>
<p>⊙须知此中含有二义。一约初机一门深入。则耳根圆通。不但观音为然。十方三世。从此耳门入道者诚复众多。此则单就此一法门。亦自竖穷横遍也。二约究竟圆通常性。则耳根圆通。即是二十五种圆通。其余一切圆通。乃至十方三世种种法门。皆可名为耳根圆通。此则一门一切门。一切门一门。故云一路涅槃门也。不达此旨。谓二十四圣。尚在门外可乎。谓二十四圣。更有岐路可乎。</p>
<p><span style="color:#333399">辰六、述成佛意结示简选<span lang="EN-US"></span></span></p>
<p><b><span style="color:teal">诚如佛世尊。询我诸方便。以救诸末劫。求出世间人。成就涅槃心。观世音为最。自余诸方便。皆是佛威神。即事舍尘劳。非是长修学。浅深同说法。<span lang="EN-US"></span></span></b></p>
<p>⊙即事舍尘劳。犹所云就路还家也。余门圆通。深位方达。浅位不知。但能被于一种夙根成就之人。不能三根普被。惟此耳根圆通。普被三根。而妙尤在巧被下根也。</p>
<p><span style="color:#333399">辰七、顶礼请加以明真实<span lang="EN-US"></span></span></p>
<p><b><span style="color:teal">顶礼如来藏。无漏不思议。愿加被未来。于此门无惑。方便易成就。堪以教阿难。及末劫沉沦。但以此根修圆通超余者。真实心如是。<span lang="EN-US"></span></span></b></p>
<p>⊙如来藏者。自性清净之理体也。无漏不思议者。究竟圆证之智果也。理名法宝。智名佛僧。即是一体三宝义也。真实心如是。言真实心要不过如是也。</p>
<p><span style="color:#333399">辛三、时众获益<span lang="EN-US"></span></span></p>
<p><b><span style="color:teal">于是阿难及诸大众。身心了然。得大开示。观佛菩提及大涅槃。犹如有人。因事远游。未得归还。明了其家所归道路。普会大众。天龙八部。有学二乘。及诸一切新发心菩萨。其数凡有十恒河沙。皆得本心。远尘离垢。获法眼净。性比丘尼闻说偈已。成阿罗汉。无量众生。皆发无等等阿耨多罗三藐三菩提心。<span lang="EN-US"></span></span></b></p>
<p>⊙现前一念闻性。本圆本通本常。圆即实智菩提。通即方便菩提。常即真性菩提。圆即圆净涅槃。通即方便净涅槃。常即性净涅槃。则有理即菩提涅槃。乃至究竟菩提涅槃。即而常六。故言未得归还六而常即。则步步踏著故乡道路矣。得本心者。达此现前一念之本体也。远想相之妄尘。离识情之虚垢。故云获法眼净。此是如来正法眼藏。非次第五眼中之法眼也。性尼闻偈成阿罗汉。所谓于大教中得小益。正为菩萨。旁为二乘。部在方等明矣。发无等等心者。无法可等此心。心能等一切法。此则创闻圆理。或是观行发心。或是名字发心也。初为当机示圆通本根竟。</p>
<p><span style="color:#333399">丙二、为末世示道场方法三。初陈请。二赞许。三宣说。丁、今初<span lang="EN-US"></span></span></p>
<p><b><span style="color:teal">阿难整衣服。于大众中。合掌顶礼。心迹圆明。悲欣交集。欲益未来诸众生故。稽首白佛。大悲世尊。我今已悟成佛法门。是中修行。得无疑惑。常闻如来说如是言。自未得度。先度人者。菩萨发心。自觉已圆。能觉他者。如来应世。我虽未度。愿度末劫一切众生。世尊。此诸众生去佛渐远。邪师说法。如恒河沙。欲摄其心入三摩地。云何令其安立道场远诸魔事。于菩提心。得无退屈。<span lang="EN-US"></span></span></b></p>
<p>⊙幽溪云。心者。涅槃妙心。迹者。所明道路。吴兴云。悲者。悲昔不闻。欣者。欣今得悟。又念未来众生未悟故悲。观现前大众得益故欣。</p>
<p><span style="color:#333399">丁二、赞许<span lang="EN-US"></span></span></p>
<p><b><span style="color:teal">尔时世尊。于大众中称赞阿难。善哉善哉。如汝所问安立道场。救护众生末劫沉溺。汝今谛听。当为汝说。阿难大众。唯然奉教。<span lang="EN-US"></span></span></b></p>
<p>⊙下逗末劫修道之机。上合如来欲说之旨。故再称善也。</p>
<p><span style="color:#333399">丁三、宣说二。初明根本戒法。二明诵咒治习。戊初、中二。初总显三学以戒为本。二别示四重以彰无漏。己、今初<span lang="EN-US"></span></span></p>
<p><b><span style="color:teal">佛告阿难。汝常闻我毗奈耶中。宣说修行三决定义。所谓摄心为戒。因戒生定。因定发慧。是则名为三无漏学。<span lang="EN-US"></span></span></b></p>
<p>⊙毗奈耶。亦云毗尼。即律藏也。摄心为戒者。为字。训作由字。言欲摄其心。必由持戒也。若非以戒摄心。何由甄别邪正。又必摄心。方可名戒。正显持犯不但束身而已。由此波罗提木叉戒以摄其心。然后生定发慧。斯则名为三无漏学。若无此戒。纵有禅定多智现前。必落魔邪。成有漏矣。问曰。摄心为戒。摄真心耶。摄妄心耶。若摄妄心。妄本无体。云何可摄。若摄真心。真何用摄。又戒法虽一。历四教观慧。则有四别。未审如何摄心。方成圆戒。若云戒即无漏。则凡夫持戒。报在人天者。亦可称无漏否。若成有漏。还得名净戒否。答曰。真心妄心。元非二体。随染缘。则全真成妄。如水成冰。随净缘。则全妄归真。如冰成水。克论迷真起妄。祗因妄为明觉。所谓知见立知。过在立字。亦即自心取自心之取字。认悟中迷之认字。克论反妄归真。祗贵不随分别三种相续。所谓知见无见。功在无字。亦即不取无非幻之不取二字。弃生灭守真常之守字。脱黏内伏之伏字。皆与今摄字同也。故知不摄。则真心便为妄心。能摄。则妄心便成真心。而摄心妙法。无过于戒。念念与妙戒相应。则名为摄。非谓戒有方隅。摄是束缚也。如下文云。必使淫机身心俱断。断性亦无。夫身断。律仪戒也。心断。定共戒也。断性亦无。道共戒也。又身心俱断。故不住生死。断性亦无。故不住涅槃。又身断故出生死。真谛戒也。心断故游戏神通。俗谛戒也。断性亦无。达杀盗淫妄等性即是佛性。无复可断。中道第一义谛戒也。经文又云。众生不识本心。不得真净。皆由随顺杀盗淫故。反此三种。又则出生无杀盗淫。有名鬼伦。无名天趣。有无相倾。起轮回性。若得妙发三摩提者。则妙常寂。有无二无。无二亦灭。正与此中身心俱断。断性亦无义同。如此方名净戒。方可称为摄心。方是无漏之学。彼以戒善感人天者。喻如摩尼博贸一衣一食。非法有优劣也。故今欲摄心者。先备明戒法以为其境。次深明观慧以成其功。则庶几近之矣。</p>
<p><span style="color:#333399">己二、别示四重以彰无漏二。初牒征。二详示。庚、今初<span lang="EN-US"></span></span></p>
<p><b><span style="color:teal">阿难。云何摄心我名为戒。<span lang="EN-US"></span></span></b></p>
<p>⊙言云何善摄其心。与身口一齐清净。我方名为戒耶。此正总显非戒决不能摄心。非摄心亦决不名戒也。</p>
<p><span style="color:#333399">庚二、详示四。初淫戒。二杀戒。三盗戒。四大妄语戒。此即比丘四重戒法。乃大小乘之根本也。辛初、淫戒。生死根本。欲为第一。故首陈之。<span lang="EN-US"></span></span></p>
<p><b><span style="color:teal">若诸世界六道众生。其心不淫。则不随其生死相续。汝修三昧。本出尘劳。淫心不除。尘不可出。纵有多智禅定现前。如不断淫。必落魔道。上品魔王。中品魔民。下品魔女。彼等诸魔。亦有徒众。各各自谓成无上道。我灭度后。末法之中。多此魔民炽盛世间。广行贪淫。为善知识。令诸众生落爱见坑。失菩提路。汝教世人修三摩地。先断心淫。是名如来先佛世尊第一决定清净明诲。是故阿难。若不断淫修禅定者。如蒸砂石。欲其成饭。经百千劫。祗名热砂。何以故。此非饭本。砂石成故。汝以淫身求佛妙果。纵得妙悟。皆是淫根。根本成淫。轮转三涂。必不能出。如来涅槃。何路修证。必使淫机身心俱断。断性亦无。于佛菩提。斯可希冀。如我此说。名为佛说。不如此说。即波旬说。<span lang="EN-US"></span></span></b></p>
<p>⊙此言不但执身不淫。须是心亦不淫也。纵有多智禅定。尚为魔侣。况无定慧。直坠何疑。魔侣为善知识。亦复现慈悲相。而不断淫心。则落爱坑。妄谓淫不障道。则落见坑。既堕深坑。永违觉路矣。夫淫心为生死根本。决不与佛果相应。如砂石决非饭本。禅定熏修喻之以蒸。不生不灭为本修因。然后圆成果地修证。喻如蒸米成饭。别成魔家邪福。喻如蒸砂成热耳。身断者。木叉戒也。心断者。禅戒也。断性亦无者。无漏戒也。此入空意也。身断者。律仪及定共也。心断者。道共也。断性亦无者。涉境而不染也。此出假意也。身断者。证无漏也。心断者。涉境不染也。断性亦无者。断不断俱寂灭也。此中道意也。日淫机者。如前偈云。虽见诸根动。要以一机抽。若未息机。纵能伏断烦恼。不曾永除幻本。故须直向机字觑破。则断与不断。二俱寂灭矣。</p>
<p><span style="color:#333399">辛二、杀戒<span lang="EN-US"></span></span></p>
<p><b><span style="color:teal">阿难。又诸世界六道众生。其心不杀。则不随其生死相续。汝修三昧。本出尘劳。杀心不除。尘不可出。纵有多智禅定现前。如不断杀。必落神道。上品之人。为大力鬼。中品则为飞行夜叉诸鬼帅等。下品当为地行罗刹。彼诸鬼神。亦有徒众。各各自谓成无上道。我灭度后。末法之中。多此鬼神炽盛世间。自言食肉得菩提路。阿难。我令比丘食五净肉。此肉皆我神力化生。本无命根。汝婆罗门。地多蒸湿。加以砂石。草菜不生。我以大悲神力所加。因大慈悲。假名为肉。汝得其味。奈何如来灭度之后。食众生肉。名为释子。汝等当知是食肉人。纵得心开似三摩地。皆大罗刹。报终必沉生死苦海。非佛弟子。如是之人。相杀相吞相食未已。云何是人得出三界。汝教世人修三摩地。次断杀生。是名如来先佛世尊第二决定清净明诲。是故阿难。若不断杀。修禅定者。譬如有人。自塞其耳。高声大叫。求人不闻。此等名为欲隐弥露。清净比丘。及诸菩萨。于岐路行。不蹋生草。况以手拔。云何大悲。取诸众生血肉充食。若诸比丘。不服东方丝绵绢帛。及是此土靴履裘毳。乳酪醍醐。如是比丘。于世真脱。酬还宿债。不游三界。何以故。服其身分。皆为彼缘。如人食其地中百谷。足不离地。必使身心。于诸众生。若身。身分。身心二涂。不服不食。我说是人真解脱者。如我此说。名为佛说。不如此说。即波旬说。<span lang="EN-US"></span></span></b></p>
<p>⊙此言非但执身不杀。须是心亦不杀也。五净肉者。不见杀。不闻杀。不疑为己杀。自死。鸟残也。五天竺国。悉号为婆罗门。是尊姓故。问曰。佛既具足神力。何不化作草菜。而乃化作五净肉耶。答曰。佛顺时宜。不立异故。此地既本不生草菜。而今忽生。则人将以为怪。又复如来灭后。设遇草菜不生。又将奈何。是故佛及比丘。遇世饥荒。目连请愿番取地味。及取北洲自然粳等。佛皆不许。而云。后世无目连时。又将奈何。当知佛法可传可继为若此也。妄谓杀生食肉无有罪报。如自塞其耳。杀彼生命。如高声大叫。求其不闻。不可得也。修禅欲出生死。故名欲隐。杀生连仇结祸。故名弥露。服有二种。一者衣服。二者服食。丝绢绵帛靴履裘毳。衣服之服也。乳酪醍醐。服食之服也。然此中虽一概遮止。而准诸经律。不无分别。若丝绵绢帛。大小二乘并皆严禁。以其由此害多命故。若靴履裘毳。小乘一向听许。大乘亦不全遮。以其非专为此而害命故。若乳酪醍醐。大小并许。乃至大涅槃经。仍复开听。此经亦云。汝常二时众中持钵。其间或遇乳酪醍醐。名为上味。后文坛场仪式。又仍用此供享三宝。以其但分余润。不害命故。今云不服。则是充类至尽之意。言能不服则弥善耳。如人食其地中等者。劫初之人。身能飞行。由食地味及自然粳。足不离地。以喻服彼众生身分。不能永离众生之种类也。身者血肉之类。身分者皮毛等物。身既不服其身分。不食其身肉。心又永无贪求服食之想。岂非真解脱者。问曰。小乘求出生死。何故反许五净及靴履等。大乘度生为务。何反严遮。答曰。小乘但求自度。止须不造杀业。不障出世足矣。喻如举家远逃之人。则小债可弗偿也。大乘须在三界广化众生。喻如乡国大姓长者。设有分毫负人。便有惭色。不能自在设化矣。行菩萨道者思之。</p>
<p><span style="color:#333399">辛三、盗戒<span lang="EN-US"></span></span></p>
<p><b><span style="color:teal">阿难。又复世界六道众生。其心不偷。则不随其生死相续。汝修三昧。本出尘劳。偷心不除。尘不可出。纵有多智禅定现前。如不断偷。必落邪道。上品精灵。中品妖魅。下品邪人。诸魅所著。彼等群邪。亦有徒众。各各自谓成无上道。我灭度后。末法之中。多此妖邪炽盛世间。潜匿奸欺。称善知识。各自谓已得上人法。炫惑无识。恐令失心。所过之处。其家耗散。我教比丘循方乞食。令其舍贪。成菩提道。诸比丘等。不自熟食。寄于残生。旅泊三界。示一往还。去已无返。云何贼人。假我衣服。裨贩如来。造种种业。皆言佛法。却非出家具戒比丘为小乘道。由是疑误无量众生堕无间狱。若我灭后。其有比丘发心决定修三摩地。能于如来形像之前。身然一灯。烧一指节。及于身上爇一香炷。我说是人无始宿债。一时酬毕。长揖世间。永脱诸漏。虽未即明无上觉路。是人于法已决定心。若不为此舍身微因。纵成无为。必还生人酬其宿债。如我马麦正等无异。汝教世人修三摩地。后断偷盗。是名如来先佛世尊第三决定清净明诲。是故阿难。若不断偷。修禅定者。譬如有人。水灌漏鯳。欲求其满。纵经尘劫。终无平复。若诸比丘衣钵之余。分寸不畜。乞食余分。施饿众生。于大集会。合掌礼众。有人捶詈。同于称赞。必使身心二俱捐舍。身肉骨血。与众生共。不将如来不了义说。回为已解以误初学。佛印是人得真三昧。如我所说。名为佛说。不如此说。即波旬说。<span lang="EN-US"></span></span></b></p>
<p>⊙此言非但执身不盗。须是心亦不偷也。邪道者。奸欺之类。精灵者。盗日月之精气而为神灵。妖魅者。盗人精气为妖魅鬼。循方乞食者。谓循顺方法而行乞食。僧祗律中名为分卫。言分施众僧。卫护道力也。肇法师云。乞食略有四意。一为福利众生。二为折伏憍慢。三为知身有苦。四为除去滞著。裨贩如来者。裨附佛法贪贩利养也。身然一灯等者。依于身见而起偷心。故以舍身微因对治盗业。温陵云。一切难舍。无如己身。难舍能舍。则自余贪爱决能弃舍。故曰是人于法已决定心也。茍但舍身而心不决舍。则无益于道。故下文云。必使身心二俱捐舍。如我马麦等者。佛于往世。曾诟比丘可食马麦。故于毗兰邑中。食麦三月。以示宿债必偿也。禅定喻水。偷心喻如漏卮。衣钵之余分寸不畜。是贪心毕舍。乞食余分施饿众是生悭心毕舍。于大集会合掌礼众。是毕舍慢心。有人捶詈同于称赞。是毕舍嗔心。不将如来不了义说等者。上文是于依正二报永断偷心。此即于佛法上永断偷心也。谓若欲说法利生。接引初学。必须备讨如来大小教典。知其四悉因缘。不可但执一义一解而自以为是。兼以娱初学也。<span lang="EN-US" style="&quot;Courier New&quot;"></span></p>
<p><span style="color:#333399">辛四、大妄语戒<span lang="EN-US"></span></span></p>
<p><b><span style="color:teal">阿难。如是世界六道众生。虽则身心无杀盗淫。三行已圆。若大妄语。即三摩地不得清净。成爱见魔。失如来种。所谓未得谓得。未证言证。或求世间尊胜第一。谓前人言。我今已得须陀洹果。斯陀含果。阿那含果。阿罗汉道。辟支佛乘。十地。地前诸位菩萨。求彼礼忏。贪其供养。是一颠迦。销灭佛种。如人以刀断多罗木。佛记是人永殒善根。无复知见。沈三苦海。不成三昧。我灭度后。敕诸菩萨及阿罗汉。应身生彼末法之中。作种种形。度诸轮转。或作沙门。白衣。居士。人王。宰官。童男。童女。如是乃至淫女。寡妇。奸偷屠贩与其同事。称赞佛乘。令其身心入三摩地。终不自言我真菩萨。真阿罗汉。泄佛密因。轻言未学。唯除命终。阴有遗付。云何是人惑乱众生。成大妄语。汝教世人修三摩地。后复断除诸大妄语。是名如来先佛世尊第四决定清净明诲。是故阿难。若不断其大妄语者。如刻人粪为旃檀形。欲求香气。无有是处。我教比丘直心道场。于四威仪一切行中。尚无虚假。云何自称得上人法。譬如穷人妄号帝王。自取诛灭。况复法王。如何妄窃。因地不真。果招纡曲。求佛菩提。如噬脐人。欲谁成就。若诸比丘。心如直弦。一切真实。入三摩地。永无魔事。我印是人。成就菩萨无上知觉。如我所说。名为佛说。不如此说。即波旬说。<span lang="EN-US"></span></span></b></p>
<p>⊙爱见魔者。稍有所得。起增上慢。则是爱魔。执此是实。余皆虚妄。则是见魔。又借此贪求供养。则是爱魔。执性废修。妄谓已实齐于诸圣。则是见魔也。地前诸位。即信住行向。一颠迦。即是一阐提。三乘圣果。喻如旃檀。名利恶心。喻如粪秽。噬脐人者。人不能自噬其脐。以喻悔无所及。或云。麝被人逐。自噬其脐。虽复噬脐。终不免难也。余皆如文可知。</p>
<p>大佛顶如来密因修证了义诸菩萨万行首楞严经【文句卷第六】</p>
