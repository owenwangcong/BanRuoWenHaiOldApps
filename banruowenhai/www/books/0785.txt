<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(至心精进第五)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">至心精进第五<span lang="EN-US"></span></span></p>
<p>本品续前。法藏菩萨发大愿曰：我已发无上正觉之心。我成佛时，国土佛号，悉闻十方，一切有情乃至下等虫类，生我国者，悉作菩萨，无有余乘。并愿所发之一乘愿海，超踰无数佛国。世间自在王如来应其所请，为现二百一十亿佛刹，法藏皆悉睹见，乃于五劫精勤修习，结得胜愿，所摄佛国，超过彼二百一十亿佛刹。是故本品名为至心精进。‘至心’者，如经文中所示至诚无上之种种心行也。又有进者，法藏于亲睹无边佛刹后，‘便一其心，选择所欲’。文中‘一心’正显‘至心’也。‘精进’者，‘勤求索，恭慎保持，修习功德，满足五劫’，‘成就庄严佛土清净之行’也。</p>
<p><b><span style="color:teal">法藏比丘说此偈已，而白佛言：我今为菩萨道，已发无上正觉之心，取愿作佛，悉令如佛。愿佛为我广宣经法。我当奉持，如法修行。拔诸勤苦生死根本，速成无上正等正觉。欲令我作佛时，智慧光明，所居国土，教授名字，皆闻十方。诸天人民及蜎蠕类，来生我国，悉作菩萨。我立是愿，都胜无数诸佛国者，宁可得否？<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p>上段承上启下。上品中以偈表愿，今文中乃以长行白言，‘已发无上正觉之心’。盖入道要门，发心为首。修行急务，立愿居先。是故法藏菩萨于发无上菩提心后，祈结大愿，超胜无数佛国，故请求世尊为演经法。</p>
<p>此段大意为：我今行菩萨道时，已发无上菩提之心。愿成佛，愿一切如佛。故请求世尊为我广说经法。我当信奉，如法修行。愿永离一切勤苦生死之本。盖生死极苦，又无休歇，故曰勤苦。欲除生死苦果，当拔其根。此根即见思、尘沙、无明等惑。断尽诸惑，故曰：‘拔诸勤苦生死根本’。复愿速成正觉。文中‘速’，即上品中‘速生我刹受安乐’中之‘速’字。两个速字，同显一心。盖法藏菩萨度生心切，故愿‘轮回诸趣众生类，速生我刹受安乐’。‘诸天人民及蜎（小飞虫）蠕（小爬虫）类，来生我国，悉作菩萨’也。群生之类，生其国者，无有二乘，唯是菩萨，必补佛位，是法藏大愿，称为一乘愿海。悉成佛果，乃一佛乘故，无二亦无三也。是故三辈往生，皆须发菩提心也。故知速欲成佛，旨在速度众生。为欲速度众生，故须作佛之时，自之‘智慧光明，所居国土，教授名字，皆闻十方’。此即四十八愿中，第十七，诸佛称叹愿，第十八，十念必生愿，第十九，闻名发心愿之根本也。欲令十方众生，闻佛名号，乃能发菩提心，一向专念，乃至下至十念，皆悉得生。故知众生得度，首在闻名，故法藏菩萨愿成佛时，佛之智慧光明，国土之超胜殊妙，导师（教主弥陀）之名号功德，普闻十方。端为众生闻名发心，得生极乐，决定成佛也。段末则请佛证明‘我立是愿，都胜无数诸佛国者，宁可得否？’愿己佛国，胜余佛国，不知能否，请佛垂训。</p>
<p>又上段中‘为菩萨道’。‘为’，行也。‘无上正觉’者，无上正等正觉之简称，梵语阿耨多罗三藐三菩提。‘经法’佛之金口所说，为万世之常法者，称为经法。‘奉持’即常见之‘奉行’，以奉受与行持为义。故经末常为‘信受奉行’，表敬受遵行，拳拳服膺之义。‘教授’。宣传圣言，名之为教。训诲于义，名之为授，即教导与传授经法义理之义。如是之善知识，称为教授善知识，今之经文，乃其简称，义即导师。</p>
<p><b><span style="color:teal">世间自在王佛，即为法藏而说经言：譬如大海一人斗量，经历劫数尚可穷底。人有至心求道，精进不止，会当克果，何愿不得。汝自思惟，修何方便，而能成就佛刹庄严。如所修行，汝自当知。清净佛国，汝应自摄。</span></b></p>
<p>上段大意：佛答法藏曰，譬如一人以斗量取大海之水，久经时劫，尚可穷见海底。人能以至心（至极之心）求道，精进不已，必皆得果（‘会’者，义寂云：‘皆也’。憬兴云：‘亦必也。’。‘克’同‘克’，简体作‘克’，义为杀也，必也，遂也，得也。）。又有何愿，不能求得。</p>
<p>彭绍升居士《无量寿经起信论》释曰：‘法藏云：“我发无上正觉之心。”当知无上正觉，一切愿王从此出生。一切净土从此建立。才发此心，极乐庄严一时具足，故曰：“至心道，精进不止。会当克果，何愿不得。”所以者何？一切法不离自心故。’彭氏之说，道出世尊此答之本意。盖发起至心，必含圣果，因彻果海，华果同时，但当精进，何显不得。一切因果不离自心，无有一法，居于心外。</p>
<p>下文连下三个自字，首曰：‘汝自思惟。’继曰：‘汝自当知。’三曰：‘汝应自摄。’世尊不直截作答，但直指三个‘自’字，实是老婆心切，深意存焉。日峻谛于《会疏》释‘汝自当知’云：‘汝自当知者，例如法华三止说。其义深广，不可容易说故。’此说甚好，彼经‘止止不须说’，正是今经之义。六祖曰：‘密在汝边’。古禅德曰：‘汝自会取好，我不如汝。’亦此经三个‘自’字之义。峻谛师继曰：‘此含三义：（一）谓法藏菩萨宿殖（同植）深厚。高才勇哲，与世超异。净佛国土之事，久既洞达，虽佛智无所加之。故如汝所知，汝自当行之也（此复明法藏是从果向因也）。（二）谓摄取佛国，各随乐欲。或取秽浊，或求清净，或摄三乘，或愿一乘。故任菩萨意乐，宜摄取之，不用如来之指示也。（三）谓凡于净土，有报有化。法报高妙，非菩萨之分。唯应自分，宜摄取之也。故云‘汝自当知’。上峻谛师所云：‘唯应自分。’此之自分，即宗门所谓法身向上事也，故超于‘菩萨之分’。个中义理，非凡情所能解会。</p>
<p>下法藏菩萨，再度启请。</p>
<p><b><span style="color:teal">法藏白言：斯义宏深，非我境界。惟愿如来应正遍知，广演诸佛无量妙刹。若我得闻，如是等法，思惟修习，誓满所愿。<span lang="EN-US"></span></span></b></p>
<p>‘斯’此也。‘宏’大也。‘境’者，心之所游履攀缘者，谓之境。如色为眼识所游履，谓之色境。乃至法为意识所游履，谓之法境。又实相之理，为妙智游履之所，亦称为境，亦属法境。‘界’者，界域。‘境界’，指所观之境、之界域。又《无量寿经笺注》曰：‘自家势力所及之境土，又我所得之果报界域，谓之境界。’‘演’宣说也。‘如来应正遍知’即如来、应供、正遍知，乃佛十号中之三号。此乃简称，以代表佛之十号。</p>
<p>此段大意为：法藏菩萨答曰，此义太深，超我境界（若通俗，勉强可作水平解），于是再度请佛广说无量佛刹，我若闻后，定能如法修习，圆满所愿。</p>
<p>峻谛师云：‘斯义弘深。非我境界者，亦有三意：（一）谓菩萨常途净土之行，我已知之。今欲得诸佛土之中最胜净土，斯义弘深，非我境界。（二）谓实虽随各自乐欲，应摄取之。今欲五乘齐入报土。斯义弘深，非我境界（报土乃法身大士所居，今令二乘、人天乘齐入报土，故非凡情所能测。）。（三）谓虽法报高妙，非菩萨之分。我能经无量劫，当克获之（法报二身，经无量劫，必可悟证，但当下尚非其分，故下云非我境界。）。斯义弘深（广大谓弘，幽邃谓深），非我境界也。虽有三义不同，抛却己分，专归佛力，斯乃法藏菩萨自开他力门也。’峻谛师‘开他力门’之说，正明净宗超情离见，不可思议，究竟方便，果觉因心之无上妙谛。兹粗释之。伊谓法藏菩萨云‘非我境界’者，共有三意：一、我虽已知诸菩萨摄集一般净土之行。但今欲摄最胜净土，超过诸佛国土，故‘非我境界’。二、应摄之净土，其实际虽依本人各自之愿乐，但今欲五乘行人皆能生报佛之国土，乃十方之所无，故非我境界。五乘者：（一）人天乘，（二）声闻乘，（三）缘觉乘，（四）菩萨乘，（五）佛乘（即如来乘）。今欲令五乘行人同入报佛之土，迥异常情。人天乘，凡夫也。声闻缘觉乘，小乘也。今欲令凡小行人，等同大乘，与一佛乘之大菩萨，同登报佛净土，此义极深，故曰‘非我境界’。三、法身与常寂光土，报佛与实报庄严土，境界高妙，非一般菩萨分内之常行。我可经无量劫，专精修习，而证得之。但我当下尚非其分，故曰‘非我境界’。法藏菩萨此答，虽有不同之三义，但总是‘抛却己分，专归佛力’。‘非我境界’四字即是抛却己分，请佛明示，即是专求佛力也。上文中世间自在王如来答曰：‘汝自思惟’、‘汝自当知’、‘汝应自摄’，此三个‘自’字皆直指当人自性，开显妙心，正《观无量寿经》中‘是心是佛’之玄旨。但欲一切众生内重己灵，明此根本，方能生起无量无边自觉觉他之妙行。今法藏菩萨再请曰‘非我境界’，请佛广演，是即外慕诸圣也。峻谛师曰：‘此乃法藏菩萨自开他力门也。’此语道破净宗玄微，世称净宗为他力法门。净宗所以能三根普被，一生成办，凡夫二乘例登不退，皆仗弥陀一乘愿海、六字洪名之力，此即仗他力。净宗之所以究竟方便者，即以弥陀无上果觉，作为众生因地初心，因达果海，果彻因源，因果同时，感应难思，此又是他力之妙用。更加以外圣易信，己灵难明。是以具缚凡夫但能信‘世界名曰极乐，其土有佛，号阿弥陀’。深信此两个‘有’字，切愿往生，一向持名，即可如愿，迳登不退。是乃凡愚所同能，若独言究明自心，则唯上智所堪任。法藏菩萨于因地中，悲愿宏深，开显此他力法门，是以世称弥陀乃大愿之王。又密宗亦是他力门，同属果教，皆是从果起修。此殊胜难思之他力门，正是弥陀悲愿至切处，亦正是净密二宗方便究竟处。盖自他本来不二，肯仗他力，即是于此难信之法，能生净信。难信能信，全由当人之无上智慧，此即是自力。但能信入，老实念去，自然能所两忘，自心朗现，从事持达理持，即凡心成佛心。净宗之妙，全在于此。</p>
<p>法藏菩萨陈明‘非我境界’后，乃启请世间自在王如来，为之广说诸佛之无量胜妙刹土。我若得闻如是等等妙刹及其摄取之法，我当思惟修习，誓当圆满我之所愿。</p>
<p><b><span style="color:teal">世间自在王佛知其高明，志愿深广，即为宣说二百一十亿诸佛刹土，功德严净、广大圆满之相；应其心愿悉现与之。说是法时，经千亿岁。<span lang="EN-US"></span></span></b></p>
<p>‘高’者，上也，崇也，远也。‘明’者，光也，照也，通也。《会疏》曰：‘高明约具德。深广约愿心。谓持戒禅定，超胜世间，故谓高。方便般若，照究诸法，故谓明。远彻来际无挠（谓能远究达于未来之极处，而无阻挠），故谓深。周摄一切无遗，故谓广也。’‘即为宣说’表佛说法。‘悉现与之’表佛现土。世间自在王佛宣说示现二百一十亿诸佛刹，功德严净，广大圆满之相。‘严净’者，庄严清净也。‘圆满’者，‘圆’为周遍之义。性体周遍为圆。满者具足之义。故‘圆满’亦作‘圆足’。故知‘圆满’即华严宗圆明具德之义。</p>
<p>‘二百一十亿’，此有疑曰：若法藏菩萨当时所见限二百一十亿之数量，何以又云所摄佛国，‘都胜无数诸佛国者’。此有二答。（一）据《华严经华藏世界品》意，佛刹无量，总有廿重，其围绕刹数即二百一十微尘数。今此经中，亦以二百一十标示刹土之数。暗合《华严》义即含摄十方无量之国土。（二）《大智度论》云：‘阿弥陀佛先世时作法藏比丘。佛将导遍至十方，示清净国，令选择净妙之国，以自庄严其国。’由是思之，经意乃以二百一十亿刹，表十方佛刹。</p>
<p>至于所说之二百一十亿佛土，为限于清净国土，抑亦兼及秽土。古德根据经文中‘天人善恶’，‘国土粗妙’，有两异说。一者《嘉祥疏》云：‘二百一十亿佛土，善因虽有强弱之分，然所招之土，同是七宝国土之粗妙应现。……粗之言大，妙之言美，明所现二百一十亿皆是大善之土耳。’据嘉祥师意，所现唯净。二者，通现净秽土。《净影疏》云：‘粗，不精也。说恶说粗，令其舍远。说善说妙，使其修习。’是则所说二百一十亿佛土，有净有秽也。憬兴、义寂、玄一、望西诸师，亦俱云通秽。《悲华经》曰：所现佛国‘或有世界，严净妙好。乃至或有世界，有大火灾’。是为兼有秽土之明证。</p>
<p>又所现佛土，有报有化。《悲华经》曰：‘或有世界，纯是菩萨，遍满其国，无有声闻缘觉之名。’是报佛之土也。又‘或有世界，清净微妙，无诸浊恶’。是则化佛之净土也。尔时世间自在王如来，‘应其（指法藏比丘）心愿’将此二百一十亿佛国报化净秽诸土之相，‘悉现与之’，今其得见。‘说是法时，经千亿岁’。以表说法现土之详尽，亦显时间延促无碍。</p>
<p><b><span style="color:teal">尔时法藏闻佛所说，皆悉睹见，起发无上殊胜之愿。于彼天人善恶，国土粗妙，思惟究竟。便一其心，选择所欲，结得大愿，精勤求索，恭慎保持。修习功德满足五劫。于彼二十一俱胝佛土，功德庄严之事，明了通达，如一佛刹。所摄佛国，超过于彼。<span lang="EN-US"></span></span></b></p>
<p>‘睹’亦见也。《甄解》云：‘睹则眼见，见则慧见。如见分见，取推求照察义。’盖谓‘睹’指眼见。‘见’指慧见。即如唯识中‘见分’所指之见。以‘推求’与‘照察’为义。今云睹见，则两者俱备。当尔所时，法藏比丘于世间自在王佛所现二百一十亿佛土，尽皆目睹心明。或疑法藏比丘在因地中，何能遍见十方诸佛净妙国土。答曰，《法集经》云：‘菩萨摩诃萨，得彼诸佛如来天眼。’又《大智度论》曰：‘天眼彻视，则不动而遍至。十方不来，比丘亦不往。如佛天眼故，十方国土皆悉一时睹见也。’据上经论，可知法藏菩萨摩诃萨，承世间自在王如来威神加被，得如佛之天眼。故能不动而遍见十方，于佛说国土。皆悉睹见。</p>
<p>‘起发无上殊胜之愿’者，‘起’亦是发义。更无有上，是曰‘无上’。‘殊胜’者，事之超绝希有者，曰‘殊胜’。《会疏》曰：‘无有此上，故云无上。超胜诸愿，故曰殊胜。谓庄严无上故，受乐无上故，光寿无上故，名号无上故，生因无上故，利益无上故。是总四十八愿大体。’</p>
<p>‘天人善恶’。判定善恶之性，诸说不一。兹撮要介绍如下：</p>
<p>一、《菩萨璎珞经》以顺第一义谛为善，违第一义谛为恶。经曰：‘一切众生识，始起一想住于缘。顺第一义谛起名善，背第一义谛起为恶。’经云第一义谛，即真谛，圣谛，胜义谛，真如，实相，中道等，亦即实际理体。谛者，真实之道理。此道理为诸法中第一，故第一义。若众生起一念顺理体为善，背理体为恶。此之判定，以理体为准。</p>
<p>二、《唯识论》以顺益此世他世之有漏无漏行法为善。于此世他世违损之有漏行法为恶。论曰：‘能为此世他世顺益，故名为善。人天乐果，虽于此世能为顺益，非于他世，故不名善。能于此世他世为损，故名不善。恶趣苦果，虽于此世能为违损，非于他世，故非不善。’是以顺益与违损而判定善恶者。</p>
<p>三、净影判三种善恶：（一）‘顺益为善，违损为恶。’此与《唯识论》同。（二）‘顺理为善，违理为恶。’理者无相空性也。例如行布施，若能与施者受者及所施物皆体空无物，是顺于理，无相之行，是为善。若有所施能施及所施之物，存于意中，是为违理有相之行，即为恶也。如是则上从佛菩萨，下至阿罗汉，所修之善法名善。人天众生所修之善法，都是有相行，名之为恶。（三）‘体顺为善，体违为恶。’此与（二）相兼，亦同于《璎珞》。法界真性，为己自体。体性缘起而成行德。所行只是自体，心无所缘，随心所欲而不越轨，是名为善。依此，则无论凡夫二乘，纵上至三乘（声闻、缘觉、菩萨），凡是缘修之善行，俱名为恶。</p>
<p>四、天台宗立六种善恶：（一）人天之善。五戒十善之事善也。然人天之报尽，还堕于三恶道，故亦为恶。（二）二乘之善。能离三界之苦，故名善。然但能自度，不能度他，故亦为恶。（三）小乘菩萨之善，慈悲兼济故是善。然未断一毫之烦恼，故名为恶。（四）通教三乘之善。三乘同断见思之烦恼，是为善。但堕于二边，不见别教中道之理，未断一分之无明，故亦为恶。（五）别教菩萨之善。见中道之理，是善。然犹为隔历之中道，不能见圆教圆融之妙中，所行带方便，不称于理，亦是恶。（六）圆教菩萨之善。圆妙之理，是至极之善。然此有二义：（<span lang="EN-US">1）顺实相之圆理为善，背之为恶。（2）达此圆理为善。著之为恶。著圆尚为恶，况复其余。上以达圆理为善，著圆理为恶，乃天台宗独特之发挥，其义甚精。</span></p>
<p>‘国土粗妙’。‘粗妙’已见前注，粗者不精，妙者胜妙。义寂师曰：”净土之中有粗妙异。粗即变化，妙即受用。‘义为：净土之中有粗与妙之不同。粗者，有衰有变。妙者，乃自受用或受用之实报土。’</p>
<p>‘天人善恶’者，因也。‘国土粗妙’者，果也。人善则土妙，人恶则土劣也。故《会疏》曰：‘夫国土者，即众生之影响耳。形修（长也）则影长，形短则影促。’盖谓土之粗妙如影，身之修短为形，因形定影，影必随形也。故《净影疏》云：‘天人善恶，泛说一切诸土之因。国土粗妙，泛宣一切诸土之果。’</p>
<p>‘思惟究竟，便一其心，选择所欲，结得大愿’。法藏菩萨于诸佛国，善恶之因，粗妙之果，一一思量分别，穷深极微，达于究竟。‘究竟’者，即经中真实之际，即一法句，清净句，真实智慧无为法身。乃专一自心，选择度生所欲。开化显示，流出依正种种庄严，不可思议净土法门。得成大愿，惠予众生真实之利。又‘一其心’者，即一心也，故本品名至心精进。一心者即真如也，如《止观》曰：‘一心具十法界。’又《探玄记》曰‘一心者，心无异念故。’又《教行信证文类》曰：‘言一念者，信心无二心。故曰一念，是名一心。一心则清净报土真因也。’正如本经一心结得大愿。显一心乃报土真因。</p>
<p>‘精勤求索’。汉吴两译，均作‘勇猛精进，勤苦求索’，故知‘精’者，即精进义。勤为勤苦义。又求者，愿求也。索者，取也。</p>
<p>‘恭慎保持’。《汉译》曰：‘我当奉持，当即中住。’‘恭’者，敬也。‘慎’者，谨也。诚也，静也。《汉译》‘当即中住’，即‘恭慎’两字之实义。安住中道，是真恭慎。‘保持’与‘保任’同一保字，宗门曰：‘心心不异谓之保。’‘持’者，行持也，又执也。即《汉译》之‘奉持’。故知恭慎保持者，乃自然敬肃，从容中道，心心不异，任运自持也。</p>
<p>‘修习功德，满足五劫’。《魏译》云：‘具足五劫，思惟摄取庄严佛国清净之行。’《唐译》云‘于彼二十一亿诸佛土中所有严净之事，悉皆摄受。既摄受已，满足五劫，思惟修习。’《宋译》云：‘住一静所，独坐思惟，修习功德，庄严佛刹。发大誓愿，经于五劫。’古德于此，颇有异解。</p>
<p>（一）净影、憬兴诸师，并以五劫为发愿后之修行时。《净影疏》云：‘依愿起行。’又‘故彼法藏于一身中，在彼佛所，五劫修行。’又《略笺》云：‘斯乃修行之时也。盖五劫之间，思惟励修。修成满所愿之行。其既发愿，不可无行。’上皆明五劫为发愿后修行时。</p>
<p>（二）明此为发愿时。《合赞》云：‘五劫者，发愿思惟之时节也。’望西亦以为发愿时。《会疏》云：‘盖夫菩萨建立净土，犹如良匠建大城。先沉思图画之。……五劫思惟，如图画之。……’此以五劫思惟，喻如施工之前，先打图样。故同于《合赞》，谓为发愿时，而非愿后修行时。《甄解》亦同此说。盖诸家均据《魏译》上说正与《魏译》相符。</p>
<p>（三）嘉祥师云：‘于五劫中，修行发愿也。’此则双举修行与发愿，两者并举，但以发愿为趣，此正与《宋译》相契。《宋译》中先曰：‘思惟修习。’后曰：‘发大誓愿，经于五劫。’故知五劫之中，以清净行，修习摄取佛土之大愿，经历五劫，大愿方成。此亦正与今之会本相契。本经中于‘精勤求索，恭慎保持。修习功德，满足五劫’之后，方曰‘所摄佛国，超过于彼’。正契于嘉祥师之说。故此五劫乃‘修行发愿’时也。</p>
<p>段中‘俱胝’即千万。法藏比丘，于五劫中，对于二百一十亿佛国，种种奇妙功德，殊胜庄严，与各各善恶粗妙之差别，悉皆‘明了通达如一佛刹’。经此长时思惟、选择、修习、摄取。于是结得大愿，而‘所摄佛国，超过于彼’。此中‘彼’字，指二百一十亿佛国。今法藏菩萨大愿摄取之佛国，实超胜于二百一十亿佛国，亦即超踰十方佛土。极表极乐净土之超胜独妙。</p>
<p><b><span style="color:teal">既摄受已，复诣世自在王如来所，稽首礼足，绕佛三匝，合掌而住。白言世尊：我已成就庄严佛土，清净之行。佛言善哉！今正是时。汝应具说，令众欢喜。亦令大众，闻是法已，得大善利。能于佛刹，修习摄受，满足无量大愿。<span lang="EN-US"></span></span></b></p>
<p>‘既摄受已’乃承先启后之文。于是法藏菩萨复至世间自在王佛处。‘稽首’，头至地也。‘礼足’，以自头接佛足。随即绕佛，亦是敬礼。三匝者，绕佛三周；表作礼之殷重，绕行后乃合掌安住佛前，向佛禀白云：‘我已成就庄严佛土，清净之行。’佛言‘善哉’，此表法藏比丘之行，深可圣心，畅佛本怀，广应群机，故得叹许，而赞曰‘善哉’，此佛深喜之辞也。</p>
<p>‘今正是时’。《法华经》因时机成熟，会三归一，于三乘行者，咸颁大白牛车，皆入一如来乘。为诸众生开佛知见，示佛知见。乃曰‘今正是时’。今经亦然，欲令十方九界众生，同入弥陀一乘大誓愿海，一切含灵，皆得度脱。是故世间自在王如来告言：‘今正是时。汝应具说，令众欢喜。亦令大众，闻是法已，得大善利。’此表如来，劝令宣说，普利大众。‘大众’二字广摄当时会上及未来世之一切凡夫、二乘与菩萨（今日我等凡夫亦皆在其中）。普令大众得闻，发愿往生，迳出生死苦海，故令大众欢喜也。亦令大众闻法得利，普发弥陀之愿，学法藏之所行，摄取佛刹，满足大愿。《净影疏》曰：‘法藏自说己愿，令诸菩萨学之同发。’又《会疏》云：‘菩萨闻之，自发勇猛心。彼既丈夫，我亦尔。彼发妙愿，我不尔乎？故能缘之满足大愿也。’‘满足无量大愿’。指能满一切志愿。又《往生论注》云：‘满足往生净土一愿，即一切志愿悉满足。故云满足无量大愿。’昙鸾大师（作《论注》）和盘托出诸佛心髓。法藏菩萨五劫精勤求索之大愿，祗为众生能真实发起往生净土之一愿。故我辈末世凡夫，但能满足此一愿，即与弥陀大愿相应，便入一乘愿海，便与弥陀大愿同体，故云即是满足无量大愿也。何等方便，何等直捷，从果起修，直趋究竟。不可思议，净土法门。</p>
