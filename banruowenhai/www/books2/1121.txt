<p align="center" style="text-align:center"><b><span style="font-size:36.0pt;color:#FF6600">选佛谱—净土横超门<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">灵峰蕅益大师著<span lang="EN-US"></span></span></p>
<p align="center" style="text-align:center"><span style="color:#003300">狮山净业学人会性敬辑<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">净土疑城</a></span></p>
<p align="center" style="text-align:center"><span lang="EN-US"><a href="#a02">凡圣同居净土</a></span></p>
<p align="center" style="text-align:center"><span lang="EN-US"><a href="#a03">方便有余净土</a></span></p>
<p align="center" style="text-align:center"><span lang="EN-US"><a href="#a04">实报庄严净土</a></span></p>
<p align="center" style="text-align:center"><span lang="EN-US"><a href="#a05">常寂光净土</a></span></p>
<p align="center" style="text-align:center"><span lang="EN-US">&nbsp;</span></p>
<p>按选佛谱分十五门，第十四、净土横超门，明四土九品位次，至为简要，故今录入。<span lang="EN-US" style="&quot;Courier New&quot;"></span></p>
<p>谱曰佛土有四：</p>
<p>一者、凡圣同居土：若是五浊重者所感，则杂有四恶趣苦，名之为秽；如娑婆世界等。若复五浊轻者所感，则纯是人天善侣，名之为净；如西方极乐等。</p>
<p>二者、方便有余土：若从析空拙度得生，则沈空滞寂，名之为秽。若从体空巧度得生，则见佛闻法，名之为净。</p>
<p>三者、实报庄严土：若从次第三观所感，则虽证道同圆，而无明习重，智慧稍钝，名之为秽。若从一心三观所成，则虽法界无别，而无明习轻，智慧猛利，名之为净。</p>
<p>四者、常寂光土：若约别教，则仅断十二品无明所显，未尽法源，名之为秽。若约圆教，则是断尽四十二品无明所显，究尽体性，名之为净。</p>
<p>然此四土，有竖、有横：若以自修行力，断尽见思，方出同居而入方便；断尽尘沙，兼破无明，方出同居、方便、而入实报；断尽无明，方出同居、方便、实报，而入寂光；即名为竖。若仗阿弥陀佛愿力，未断见思，即能出娑婆秽，生极乐净；即生极乐，即于彼土得证方便、实报、寂光，三种净土；不必舍身受身，然后证入，故名为横也。</p>
<p>约四教分别者：藏教析空观成，出同居秽，入方便秽；不能生同居净，况生方便净耶？通教体空观成，出同居秽，入方便净；然不能于未断惑前生同居净。别教知有他方佛国，十信位中，若能发愿往生，即生同居净土；若不发愿，仍不得生。十住、行、向，能生方便净土。十地、等觉，仅能生实报秽。教道妙觉，仅能证寂光秽。圆教五品观位，若能发愿，任运感同居净土中三品生；若不发愿，则未必生。圆十信位，若能发愿，任运成同居土上三品生；即便横证方便净土；既悟无生，亦即横证实报、寂光，二种净土。若不发愿，须至七信，方任运生方便净土。唯初住以上，无论发愿与否，任运分证实报寂光两种净土耳。是故设依自修行力，则四教并名竖入。唯依阿弥陀佛愿力，始可横超也。</p>
<p>问：十恶猛心，人天小善，苟能忏悔，回向发愿，皆得往生极乐世界。何谓藏通二教不生西方？</p>
<p>答：藏通二教，不闻他方佛名字故。若得闻我阿弥陀佛万德洪名，忏悔回向发愿往生，即属别圆二教所摄机故。</p>
<p>问：圆教法门，不纵不横；何得亦名竖入？</p>
<p>答：不纵不横，乃约所诠理谛，并称理所修妙观言耳。至如六即辨位，分毫不滥；岂非竖义？故唯净土方得名横超也。</p>
<p>问：藏通二教既不得生，何故彼土仍有证小果者？</p>
<p>答：往生论中，曾辨此义。谓由临终心回发大乘愿，方得生彼。既生彼已，阿弥陀佛顺其小习，为说苦空无常无我等法，令其即证小果；旋即回心入大乘法。不同此土定性声闻。故曰‘二乘种不生’也。思之。</p>
<p><a name="a01"></a><span style="color:#333399">净土疑城<span lang="EN-US"></span></span></p>
<p>大宝积经无量寿如来会云：‘佛告弥勒：若有堕于疑悔，种诸善根；希求佛智，普遍智，不思议智，无等智，威德智，广大智；于自善根，不能生信；由闻佛名，起信心故；虽生彼国，于莲华中不能出现。于五百岁，不见佛，不闻法，不见菩萨，及声闻众；不得供养奉事诸佛；不得问于菩萨法藏；远离一切殊胜善根。往昔世中过失尽已，然后乃出。当知疑惑为大损害。’由此观之，即是信他而不信自；未开圆解，但持佛名以种善根之所致也。然亦永离退缘，远胜非非想处多矣。故一遇佛，即得见佛闻法，证入别圆诸位也。</p>
<p><a name="a02"></a><span style="color:#333399">凡圣同居净土<span lang="EN-US"></span></span></p>
<p>下品下生——准十六观经，十二大劫，莲华方开。莲华开已，闻法欢喜，即发菩提之心，是登发心住也。</p>
<p>下品中生——经于六劫，莲华乃敷。闻说大乘甚深经典，应时即发无上道心，亦是登发心住也。</p>
<p>下品上生——经七七日，莲华乃敷。闻说甚深十二部经，信解发心，为初发心住。经十小劫，具百法明门，得小初地。即登欢喜地也。</p>
<p>中品下生——经七日已，闻法欢喜，得须陀洹。即登见地。以净土既无定性声闻，必应呼见地为初果也。过一小劫，成阿罗汉。登已辨地。</p>
<p>中品中生——七日华敷，闻法欢喜，得须陀洹。即登见地。经半劫已，成阿罗汉。亦登已办地矣。</p>
<p>中品上生——临命终时，见佛、作礼，未举头顷，即得往生。莲华寻开。闻叹四谛，即得阿罗汉道。亦登已办地。从此增进，便得横超实报净也。</p>
<p>上品下生——一日一夜，莲华乃开。七日之中，乃得见佛。于众相好，心不明了。三七日后，乃了了见，经三小劫，得百法明门，住欢喜地。从此增进，亦可例知。</p>
<p>上品中生——此紫金台，如大宝华，经宿则开。经于七日，即于无上菩提，得不退转。即证圆信。经一小劫，得无生忍，现前受记，是圆住也。</p>
<p>上品上生——如弹指顷，往生彼国；见佛闻法，悟无生忍。于诸佛前，次第受记。即证圆十住也。或从此即证寂光上上品者，至圆至顿，不思议故。</p>
<p><a name="a03"></a><span style="color:#333399">方便有余净土<span lang="EN-US"></span></span></p>
<p>方便有余土，乃是修方便道三乘所居。故大智度论云：‘出三界外有净土，一切声闻缘觉出生其中。受法性身，非分段生。’若统论生方便土，共有九人：一者、藏教第四果。二者、藏教辟支果。是人虽生灭度之想，自谓永入无余涅槃；不知已受变易生死之身。但以沈空滞寂，如醉如痴。直使三昧酒消，然后从禅定觉。是名方便秽土也。（智论用对同居，故亦名净。此就方便分别，自有净秽。）三者、通教已办声闻。四者、通教辟支佛地。五者、通教七地菩萨智增上者。（若非增上，则誓扶习气，受三界身，不出三界故。）六者、别教七住以上菩萨。七者、十行菩萨。八者、十回向菩萨。九者、圆教七信以上菩萨，三界惑尽，若非大悲增上誓力，必皆生在方便净土之中。就此七人，亦得分为九品。故幽溪选佛图中，乃与实报寂光皆详列之。今谓：净土及圆教，并是顿超直入法门；故唯同居净土，依凭十六观经，而列九品。上三净土，皆但总列一名而已。况同居上品，已属圆信所生，即与方便净土无别也。</p>
<p><a name="a04"></a><span style="color:#333399">实报庄严净土<span lang="EN-US"></span></span></p>
<p>实报净土，约修德所感称实果报言之。谓：色心无碍，身土难思；毛孔遍含刹海，十世不离刹那。此亦可分九品：初发心住，为下下品；乃至完竟妙觉，为上上品。</p>
<p><a name="a05"></a><span style="color:#333399">常寂光净土<span lang="EN-US"></span></span></p>
<p>寂光净土，约修德所显真实法性言之。谓：如智不二，依正圆融；真俗两忘，自他不二。尘尘罔非法界，念念贯彻古今。常即法身，寂即解脱，光即般若。三德秘藏，不纵不横。具足常乐我净，回超四句百非。然亦可分九品：初发心住所证，为下下品；乃至究竟妙觉所证，为上上品。</p>
