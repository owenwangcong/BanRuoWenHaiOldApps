<p align="center" style="text-align:center"><b><span style="font-size:36.0pt;color:#FF6600">圆瑛大师文集—书信</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">洪启嵩</span><span style="color:#003300">、黄启霖主编</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">请祖印老法师讲经启</a></span></p>
<p align="center" style="text-align:center"><span lang="EN-US"><a href="#a02">请通智老法师讲经启</a></span></p>
<p align="center" style="text-align:center"><span lang="EN-US"><a href="#a03">留天童寺寄禅方丈书</a></span></p>
<p align="center" style="text-align:center"><span lang="EN-US"><a href="#a04">重留天童寄禅方丈启</a></span></p>
<p align="center" style="text-align:center"><span lang="EN-US"><a href="#a05">请从善和尚住持天童寺启</a></span></p>
<p align="center" style="text-align:center"><span lang="EN-US"><a href="#a06">请岐昌和尚住持七塔寺启</a></span></p>
<p align="center" style="text-align:center"><span lang="EN-US"><a href="#a07">请本来和尚住持寿昌寺启</a></span></p>
<p align="center" style="text-align:center"><span lang="EN-US"><a href="#a08">塑罗汉诸天缘启</a></span></p>
<p align="center" style="text-align:center"><span lang="EN-US"><a href="#a09">重修天王殿缘启</a></span></p>
<p align="center" style="text-align:center"><span lang="EN-US"><a href="#a10">大九华山十方广济茅蓬募缘启</a></span></p>
<p align="center" style="text-align:center"><span lang="EN-US"><a href="#a11">水月庵茶会田缘启</a></span></p>
<p align="center" style="text-align:center"><span lang="EN-US"><a href="#a12">三宝经房募刻藏经缘启</a></span></p>
<p align="center" style="text-align:center"><span lang="EN-US"><a href="#a13">上海圆明楞严专宗学院缘启</a></span></p>
<p align="center" style="text-align:center"><span lang="EN-US"><a href="#a14">泉州开元慈儿院缘起</a></span></p>
<p align="center" style="text-align:center"><span lang="EN-US"><a href="#a15">马来亚中华佛教徒赈荒会缘起</a></span></p>
<p align="center" style="text-align:center"><span lang="EN-US"><a href="#a16">上海圆明法施会缘启</a></span></p>
<p align="center" style="text-align:center"><span lang="EN-US"><a href="#a17">上海圆明莲池会缘启</a></span></p>
<p align="center" style="text-align:center"><span lang="EN-US"><a href="#a18">佛教放生会缘启</a></span></p>
<p align="center" style="text-align:center"><span lang="EN-US"><a href="#a19">莲池放生会缘启</a></span></p>
<p align="center" style="text-align:center"><span lang="EN-US"><a href="#a20">答唐智法居士所问三无性</a></span></p>
<p align="center" style="text-align:center"><span lang="EN-US"><a href="#a21">复阎退之居士垂问禅净二宗</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">请祖印老法师讲经启<span lang="EN-US"></span></span></p>
<p>伏以</p>
<p>法云叆叇，覆世界之三千；</p>
<p>慧日圆明，照须弥于万亿。妙悟大乘的旨，精通了义真诠。恭维祖印老法师，得正知见，具大辩才，解行双圆，名称普闻。为法门之砥柱，作教海之津梁；启瞆发聋，直示楞严性定，指迷破执，洗荡凡小物情。久仰道风，未沾法雨，恒切瞻依之念，时殷企慕之私。兹奉 慈老和尚慈命，明夏广启狮筵，恭迎</p>
<p>象驭，宣演楞严经，指示如来藏，其体则不变随缘，其用虽随缘不变，庶使法流弥漫甬江，慧炬腾辉七塔。惟冀默然允许，以慰下情，届期振锡光临，不胜切祷之至！</p>
<p><a name="a02"></a><span style="color:#333399">请通智老法师讲经启<span lang="EN-US"></span></span></p>
<p>伏以</p>
<p>义天高朗，悬智日以辉煌；</p>
<p>性海汪洋，涌慈波而浩荡。群沾润泽，咸荷照临</p>
<p>恭维</p>
<p>通智老法师，识量高远，智慧洪深，禅净兼修，行愿双妙，彻法流之源底，穷教海之波澜；助佛转轮，高建法幢于处处，利生阐教，广破疑网于重重。接引群迷，同趣莲池胜会，提携众瞆，咸登华藏玄门，以大愿怀，运大悲之利济，具无碍辩行无畏之法施，薄海咸钦，空门是赖。敝寺两荷</p>
<p>慈光，多承<span>&nbsp; </span>惠泽。今欲明夏广启华筵，恭迎</p>
<p>莲驾，处法空之座，演疏钞之文，大振极乐旧家声，重揭庐山真面目；指惟心净土，使息趣外奔驰，示自性弥陀，俾克从中荐取；转五浊恶世，现成九品莲邦，导十念众生，顿越三祗劫海。惟愿悲含同体，慈运无缘，允许下情，届期光临，无任恳祷之至！谨启。</p>
<p><a name="a03"></a><span style="color:#333399">留天童寺寄禅方丈书<span lang="EN-US"></span></span></p>
<p>夫荷担大法，须有龙象之力；</p>
<p>演唱真宗，必具人天之眼。恭维</p>
<p>现住天童大和尚，行苞四忍，菩提之树早花，德茂三空，甘露之云广布。昔在南岳磨砖，曾传七祖之衣，沩山牧牯，深入大圆之室。力宏宗教，六坐道场。远放三湘之棹，来开太白之云。重振禅纲，高提祖印。降魔伏怨，截妄续真。夫非福慧庄严，行解相应者，孰能获于斯之殊胜也欤？兹者虽三年之期将满，而四众之缘犹深；况当此魔强法弱之日，尤赖道高德重之人。为此公恳</p>
<p>大慈，法喻再转，慧日重辉，俯顺群情，以慰众望，则名山幸甚！祖庭幸甚！</p>
<p><a name="a04"></a><span style="color:#333399">重留天童寄禅方丈启<span lang="EN-US"></span></span></p>
<p>伏以</p>
<p>福慧二严，不愧人天师范；</p>
<p>道腊俱长，堪称江浙灵光。恭维</p>
<p>现住天童寄禅大和尚，德重佛门，功高禅苑。提携上进，固是杜口毗耶；接引下根，不惜眉尾拖地。利生不倦，济物有方。驾三楚之慈云，雨四明之惠泽。重光祖印，丕振宗风。挽禅河既倒狂澜，作法海中流砥柱，百废俱举，众誉交驰。兹虽六载将周，三缘犹足；况当此佛门秋晚，外侮沓来，非赖哲人，曷胜重任？为此公恳</p>
<p>玄津重枻，慧炬常燃。伏乞</p>
<p>大慈，俯顺群情，续住一任，默然允许，小慰众望，则名山幸者！大众幸甚！</p>
<p><a name="a05"></a><span style="color:#333399">请从善和尚住持天童寺启<span lang="EN-US"></span></span></p>
<p>伏以</p>
<p>慈云叆叇，祥开太白山前；</p>
<p>慈日辉煌，瑞应清关桥上。景非无因而设，事必有待而昌。兹天童古刹，浙江名蓝。玲珑花雨霭春风，雄丽楼台腾碧汉，满门后学，渴慕宗风；合院耆宿；仰瞻</p>
<p>道范。恭维</p>
<p>从善大和尚，戒品孤高，禅理精彻，祖庭重器，法苑纲维。宜作人天师范，堪为法海津梁。众等多生庆幸，一旦奇逢。</p>
<p>今既得仰于慈光，将来定沾于法雨。惟冀</p>
<p>金锡旱降，宝杖遄临！腾慧日于康衢，霭祥云于觉苑。一诚感格，合众瞻依。临颖不胜，翘企之至！谨启。</p>
<p><a name="a06"></a><span style="color:#333399">请岐昌和尚住持七塔寺启<span lang="EN-US"></span></span></p>
<p>伏以</p>
<p>克绍真宗，必假法王之子；</p>
<p>欲担大法，须求宗匠之人。恭维</p>
<p>岐昌法兄大和尚，解行双圆，智悲并运。夙植菩提之种，久修般若之因。云盖一方，密敷道化，不离两浙，遍透禅关。德茂三空，心明二谛。同入报恩之室，独得临济之宗。缁素咸钦，誉望隆于各界；弟兄交赞，道行迈乎同伦。兹者时机既至，因缘现前，请转法轮，继</p>
<p>老人未竟之志；高提祖印，慰大众久慕之衷。惟冀俯顺舆情，默然允许，现身度世，以法利身。不胜恳祷之至！</p>
<p><a name="a07"></a><span style="color:#333399">请本来和尚住持寿昌寺启<span lang="EN-US"></span></span></p>
<p>伏以</p>
<p>棒喝频施，直指西来祖意；</p>
<p>机锋相扣，远承南岳宗风。德望山崇，法流源润。恭维</p>
<p>本来大和尚，化导为怀，阐扬是务。昔在雪山卓锡，重振颓纲，七塔开炉，大弘法席。为士绅之共仰，统缁素以咸钦。今有本郡寿昌禅寺，建自晋朝，盛于唐宋，为四明古刹，洵两浙丛林，代出高人，叠垂圣迹。迄今年湮代远，梵宇萧条。某等抚今思昔，目击神伤。欲冀斗转星移，共睹再兴之象；钟鸣鼓振，堪追鼎盛之风。故特具书，恭请住持。庶使山门日盛，海众云臻。挽既倒之狂澜，揭中天之慧日，重光法印，大振宗风。不胜急切恳祷之至！</p>
<p><a name="a08"></a><span style="color:#333399">塑罗汉诸天缘启<span lang="EN-US"></span></span></p>
<p>原夫声闻罗汉，观四谛解悟真空，护法诸天，修十善报居天道。二则亲受灵山咐嘱，留身住世，以为末世福田；一则细推往劫深因，乘愿利生，永作群生保障。虽界内界外之或异，自有漏无漏之攸分。敬者咸沾惠泽，事者共沐恩波，其实则一而已。今我万善禅寺重修既竣，尚亏一篑之功，意欲敬塑十八尊者，念四诸天，庶使主伴齐彰，圣凡等供。但功程浩大，讵可独藉于只擎；而圣像庄严，尤必端资乎众志。是以恭疏短引，敬告十方。伏乞<span>&nbsp; </span>乐善君子，信心檀越，各解施囊，共成美举！功无虚弃，福有攸归。是为启。</p>
<p><a name="a09"></a><span style="color:#333399">重修天王殿缘启（代作）<span lang="EN-US"></span></span></p>
<p>详夫灵鹫说法，须达多广辟僧园；白马驮经，汉明帝崇修佛刹。此支那天竺，梵宇所由兴也。即考天王宝殿亦厥有因，梁时寇乱中原，集诸沙门讽诵摩诃般若波罗密多，择吉兴师，以求神肋，果得天王太子率兵御敌，寇见胆裂，指日奏功。帝因感护国之功，发帑金，建宝殿，敕与丛林共垂千古，此天王殿之因由也。鄞东七塔禅寺建自某代，旧称补陀，累朝兴废迭更，志乘备载。迨前清末运，颓败已极，禅栖鞠为茂草，绀宇化作劫灰。爰有本城陈氏，沿门募化，发愿重兴，其子事母至孝，晴雨之天，躬随扶侍，因大愿大孝，感动信施，修建正殿，并砌基起造三圣殿。奈钜功未竣，大梦俄迁。时先师慈老人天童退院，栖锡镇之万善寺，经就地绅耆延主斯寺，甫廿载，高提祖印，大开丛席，而与天童育王合成鼎足。老人示寂，由法眷公举岐昌法兄继承师席，重修七塔以竟未尽之怀，庄严道场，恢复古迹。达踵其后，窃思天王殿几经风雨飘零，梁栋朽腐，外观虽善，内念难安，拟欲重修，以期永固。预计功程浩大，究非独力能支，所望大绅善士，乐解施囊，圆修檀度，等为功于种玉，冀集腋以成裘，福有攸归，名垂不朽。是为启。</p>
<p><a name="a10"></a><span style="color:#333399">大九华山十方广济茅蓬募缘启<span lang="EN-US"></span></span></p>
<p>吾国四大名山：大九华山，即其一也。在安徽省青阳县，峰峦秀丽，林壑深幽，为地藏菩萨道场，朝山进香之士，几遍全国。爰有，慧真上人，戒行精严，悲愿坚固，于普陀名山发心三步一礼，礼至大九华山，难行能行，难舍能舍，难忍能忍，有欲成就十方道场，手燃四指，身燃二百肉灯，行此三难，希有之事，冀满斯愿。于是民国二十四年，感动信心居士，夏某护法捐资购地，于肉身塔相近，结茅安众，无论道俗，欢迎接待，以便就近礼塔。夏居士发心，独力供养十年，道风远播，衲子云臻。不意世缘已毕，竟于二十七年往生极乐，茅蓬既失供养之人，大众遂兴绝粮之叹。于是闭门念佛，以期感应，越一日，而送供者至，从二十七年，乃至三十五年，绝粮六次，每次均闭门念佛，俱感送供之人，有志精修之士，咸愿终生栖止焉。惜范围狭窄，未克广住僧伽，由是有欲扩充殿堂，以期美善，拟建大殿一座，中奉地藏铜像，设庄严以昭诚敬，建禅堂一所，禅净双修，庶几稳当。并鉴全山人众，要建四众普同塔，以为安身立命之处。惟是工程浩大，非独力所能撑，功德庄严，必众擎之易举。恭疏短引，伏愿</p>
<p>十方护法，远近檀那，乐解施囊，共襄美举！阳春一笔，功德千秋。是为启。</p>
<p><a name="a11"></a><span style="color:#333399">水月庵茶会田缘启（代作）<span lang="EN-US"></span></span></p>
<p>盖闻六度布施为第一，四事饮食在其中，给粥饭以济饥虚，固是存仁之行，施茶水而周渴乏，讵非获福之因！敝庵虽居别墅，适傍通衢，观往来仆仆风尘，莫获息肩之所，炎炎暑夏，每兴焦口之嗟。由是鸠工重修凉亭，功已告竣，使驰驱得少息之安，来往免穷途之叹。但凄风苦雨，虽弗致以飘零，而夏令伏天，尚待施乎茶水。衲欲期美善，不惮辛劳，广请<span>&nbsp; </span>檀那，共襄胜会。伏望仁人居子，乐善捐金，俾滴沥成海，覆篑为山，置买田产，永存敝庵。作善降祥，自卜醍醐灌溉，依因接果，堪征甘露沾濡。是为启。</p>
<p><a name="a12"></a><span style="color:#333399">三宝经房募刻藏经缘启<span lang="EN-US"></span></span></p>
<p>夫人道无言，必假文言而明其旨；圣人立教，宏宣声教以启其机。故我本师释迦牟尼文佛，证道功圆，利生念切，首唱华严上乘，独被积行之机。旋隐尊特胜身，曲为钝根之辈巧施方便，普运慈悲，演三藏之灵文，历五时之渐次，直至法华开显，始畅出世本怀。究其设化之方，无非欲令众生因指见月，得鱼忘筌，悟入佛之知见而后已。瑛等自愧根机浅薄，业障深重，佛在世时我沉沦，我得人身佛灭度，虽慈风东被，贝叶西来，四明为缁流荟萃之区，六邑乏经教流通之所。每见研究佛乘法侣，因请购之无从，致智识而永锢，武陵之板无几，顿伽之字过小，南京之藏尚未全，东洋之本距于远，亦法门之一大憾事也。吾侪既在宁组织三宝经房，欲期名实相符，故募刻全藏，以饫醉心佛教者之愿望。但为法之心虽切，奈经费浩大，究非独力能持。伏愿<span>&nbsp; </span>慧业文人，信心居士，朱门长者，白足高流，共结般若良缘，同成法施胜益，解襄乐助，集腋成裘。庶使慧日永镇中天，法轮恒转大地。尽人共睹，顿破长夜昏衢，有识皆知，不堕无明窠臼。功归实际，福等河沙。是为启。</p>
<p><a name="a13"></a><span style="color:#333399">上海圆明楞严专宗学院缘启<span lang="EN-US"></span></span></p>
<p>夫首楞严经者，诸佛之心宗，群经之秘藏，众生之大本，万法之根源，教理行果，次第分明，信解修证，了义究竟。悟之者，弹指可超无学，迷之者，历劫枉受轮回。故我世尊圆显如来藏性，直示首楞严王，祗因妄识纷乱，致令真心隐晦。由是三番破识，撤去大定之障碍，十番显见，指明菩提之正因。会四科惟是本真，融七大无非藏性。阿难大开圆解，顿获法身，喻屋求门，请示修法。以因契果，令选圆通本根；返妄归真，但向一门深入。次第解结，不修之修；寂灭现前，无证而证。安住楞严大定，万行繁兴；趣向萨婆若海，二严克备。原始要终，不离最初方便；从因克果，疾成无上菩提。一大藏教，孰有过于斯经者哉！圆瑛二十四岁，初听此经，知为末世津梁，禅门关钥；用功过度，三次吐红，重法轻生，研究竟达十载，蹑解起行，习禅复届八冬，先后讲演此经，达十三次，六十三岁，发心著述，先出楞严纲要一卷，续编讲义六本，祗有三分之一，尚未完全。深思此经，为无上法宝，不仅裨益于禅宗，亦足显扬乎教乘，拟就圆明讲堂，创办楞严专宗学院，定期三载，造就品学双优之佛子，养成解行相应之讲师，弘扬此经，荷担大法。惟是兹事，任重道远，力薄愿宏。伏愿</p>
<p>信佛檀那，护法居士，当仁不让，见义勇为，维持将来之佛教，培植宏法之僧才，庶使佛日永曜于中天，法轮恒转于大地，功归实际，福等沧溟。是为启。</p>
<p><a name="a14"></a><span style="color:#333399">泉州开元慈儿院缘起<span lang="EN-US"></span></span></p>
<p>立国之基，曰教与养；非教无以启民智，非养无以树民生，是教养之道，不容偏废也明矣。夫天下无不可教之人，亦无不必养之理，其间竟有宿业所感，不获教养之孤儿，年龄幼稚，父母早亡，无怙无恃，匪衣匪食，茕茕孑立，依人为生。此际若无人施以教养，非偏辱身为奴，流转为丐，难免饥寒所迫，不知谋生，无以自存于天壤，其受罚何其酷也！且孤儿同一人类，佛性本来平等，即其体魄与脑力，较之常儿，初无稍异，若能有以扶持之，诱导之，其所造就，正未可限量也。合抱之材，起于毫末，今日之孤儿，果得生成陶铸，安知而非他日之伟大人物耶！圆瑛五龄失荫，椿树风摧，萱堂月冷，赖叔父教养成人。少安儒业，冠入释门，研究佛教大乘宗旨，不外慈悲为本，方便为门，宏法是家务，利生是天职。由此游心教理，二十余年，讲经于海内外者，三十余处，此皆叔父教养之力，有以成之也。复念孔子伤心于少贱，文王致哀于茕独，儒释之道，若出一辙，故对此至穷苦而无告之孤儿，极思效先圣之仁心，学我佛之悲愿，施以教养，予以安乐，衣之以衣，食之以食，课之以学，授之以艺，造就其相当之知识与技能，俾成人后，得有独立生活之能力，可以献身于社会之用，此慈儿院之所由立也。民国七年，圆瑛住持宁波接待讲寺，联络僧界，创办佛教孤儿院一所，于兹七载，成绩颇著。今秋与同志，星嘉坡普陀寺转道和尚，巴双观音亭，转物当家，三人发愿，来泉重兴大开元寺，创办斯院，以步宁波之后尘，而为闽南之首倡，开办费用，已全数负担，更思筹集基金，永垂久远，故代尽未来际无告之孤儿，请愿于十方宰官居士，各发慈悲喜舍，四无量心，慨解施囊，共成永远之慈善事业。恤孤之举，即寓有爱群爱国之至意，直接则造福于孤儿，间接则造福于社会国家，其获福岂有涯哉！</p>
<p><a name="a15"></a><span style="color:#333399">马来亚中华佛教徒赈荒会缘起<span lang="EN-US"></span></span></p>
<p>慨以频年浩劫，烽火漫天，遍野哀鸿，脑肝涂地，累累青冢，无非报国精灵，渺渺荒郊，尽是捐躯暴骨，伤心瓦砾，四顾茫然，满目疮痍，一望无际。况复干戈未戢，饥馑频仍，难求一饭之恩，奚论五常之理。夫岂天心之未悔，亦关人事之不修，末俗浇漓，宁有止境！兹者全北马中华佛教徒，暨护法居士，体我佛慈悲之旨，建忠魂超度之场，不独哀念幽冥，且更垂怜黎庶，爰于丁亥年古历七月初九至十五日，在槟城佛学院修建七昼夜法会道场。施瑜伽之法食，垂甘露于冥途；吊风雨之战场，挽沧海之残局。又设赈荒委员会，广被穷黎，发愿既宏，功德尤大。所愿十方檀越，同此悲心，庶几众擎易举，布瑞霭于寰区；积善有庆，遗福田于万代。是为序。</p>
<p align="right" style="text-align:right;text-indent:24.0pt;word-break:break-all">丁亥年二月观音圣诞<span>&nbsp; </span>槟榔屿极乐寺沙门圆瑛撰&nbsp; </p>
<p><a name="a16"></a><span style="color:#333399">上海圆明法施会缘启<span lang="EN-US"></span></span></p>
<p>夫四摄利生，布施第一，六度修法，檀那居先；一切菩萨，万行繁兴，莫不以布施为当务之急。然布施有三：一曰财施，令得资生之乐。二曰法施，令成开慧之益。三曰无畏施，令离苦恼之境。三者之中，法施为最。以法宝具足殊胜功用，能为众生作外助之缘。一切众生，若有信仰法宝者，或看经，或闻法，或专持诵，或请开示，能成十益：一、可得藉教观心益。二、可得破迷成悟益。三、可得灭恶生善益。四、可得舍妄归真益。五、可得发解起行益。六、可得超凡入圣益。七、可得舍权就实益。八、可得返本还源益。九、可得出离生死益。十、可得圆满菩提益。故曰法为诸佛所师，十方诸佛，皆依法宝，得成阿耨多罗三藐三菩提故也。圆瑛有鉴于此，故发愿研究教理，自觉觉他，到处讲经，宣传佛法；并著疏解，印送诸方，专修法供养，用报诸佛恩，已三十余载矣。今者年逾花甲，境入桑榆，感目前之浩劫，由人心所造成，欲挽劫运，须正人心，欲正人心，应宏佛法。当此人欲横流，杀机暴发，皆因佛法未曾普及，人心未能觉悟所致。兹欲善与人同，特就上海圆明讲堂附设圆明法施会，分送各种经书，并著述浅近注疏，印赠中外各处，游心佛理，信仰佛学者，俾沾法益；未种善根者得种，已种善根者增长，已增长者成熟，已成熟者解脱。如金刚经云：若有人以恒河沙等身命布施，不如有人受持四句偈等。是知佛法不可思议，而修法施之功德，亦不可思议也。望海内外，诸山大德，信佛居士，乐善檀那，各发信心修法供，令众得成十利益，如是布施福无边，算数譬喻不能及。是为启。</p>
<p><a name="a17"></a><span style="color:#333399">上海圆明莲池会缘启<span lang="EN-US"></span></span></p>
<p>夫人生最大者生死，世间至尊者佛法。生死飘零长劫，随业轮转以不休；佛法演唱真宗，对机设施而有异。无非指迷拭翳，欲令返本归源。然我佛所说八万四千法门中，求其事简功深，因微果钜者，舍念佛一法，更无他道也。但持六字洪名，便得带业往生，究竟归极一心，自可万行具是。故六方诸佛，各出广长舌相以赞扬，历代前贤，共发坚固愿心而倡导。圆瑛少业儒，冠入释，既受戒法，致力禅宗，复究教乘，游心讲肆，虽解行并进，每生死为忧。迨三十六岁，读永明莲池二大善知识之著述，深信念佛法门，可以速超生死，疾趣菩提。由是禅净双修，二十余载，早备资粮，求生安养，专修净业，自行化他。遂著劝修念佛法门，分布诸方，特就上海圆明讲堂，创立念佛道场，并组莲池念佛会，远追庐山莲社家风，高然末世净宗宝炬，征集同志，一心念佛。所望三业清净，圆成三昧之功，九有横超，优入九莲之品。是为启。</p>
<p><a name="a18"></a><span style="color:#333399">佛教放生会缘启<span lang="EN-US"></span></span></p>
<p>佛教以慈悲为本，方便为门。慈悲之道，即大乘救世主义，运平等大慈，与一切众生之乐，兴同体大悲，拔一切众生之苦，不仅济度同伦，乃至抱识含情。但有知觉者，无不胞与为怀，慈悲是念，其救世精神，为何如耶！儒教亦云：‘上天有好生之德，人类有侧隐之心。’成汤解网，一念之惠泽常流，子产畜鱼，千古之慈风未艾。夫仁列五常之首，杀居十戒之先，佛儒教网宏纲，若合符节，古圣贤莫不力而行之，垂为训也。莲池大师有放生之文，东坡居士有戒杀之论，文昌吟而为诗，关帝示之以偈，白乐天著放生仪，邹元标立放生会，颜鲁公随所至郡县凿放生池：其好生爱物之俦，指不胜屈。乌庵道人云：‘有命尽贪生，何分人与畜？杀生与放生，中有大祸福。’旨哉斯言也！胡世人之无知，取物命以为食，祗图肥己，罔念伤慈，杀生资生，大错特错。盖天下至重者生命，世间最惨者杀戮，鳞甲羽毛，形骸虽异，见闻知觉，佛性本同，经云：蠢动含灵皆有佛性，贪生怕死具有同情，岂可以我强而欺彼弱，将他肉以养自身，顿忘佛教慈悲，多结众生冤业，酬偿命债，报应在于早迟，彼此杀伤，轮回互为高下，可不畏哉！佛印禅师云：‘水中游，林里戏，何忍将来充日计？须臾活捉在砧床，口不能言眼还戏，美君喉，夸好味，命才终，冤业至，食他一脔脔还他，古圣留言当不伪。’如是看来，杀生何异自杀。古德云：‘千百年来碗里羹，冤深如海恨难平，欲知世上刀兵劫，但听屠门夜半声。’苟能见物发慈悲心，放生行方便事，财无虚掷，福有攸归，鼋能怀乐以瘳疮，狐解临井而授术，救蚁中状元之选，放龟封万户之侯；乃至垂壁闻经，衔环报德，物类之义忱灵性，岂亚于人乎！今者高乐园陈少庭居士等，发起组织佛教放生会，问序于余，为述缘起，并缀以偈曰：</p>
<p>念万物本来一体，运慈悲以为宗旨。行方便集资放生，求同志见闻随喜。</p>
<p>行仁修德救众生，以免一一遭惨死。少杀一命少一冤，世上刀兵劫渐止。</p>
<p><a name="a19"></a><span style="color:#333399">莲池放生会缘启<span lang="EN-US"></span></span></p>
<p>夫我佛具平等大悲，有情普度；上天有好生至德，一视同仁。物类广殊，知觉一致，莫不贪生而畏死；卵胎湿化，均属同情，须知感果必依因。鳞甲羽毛，各随别业，人畜灵聪虽异，生佛心性本同，岂可以我强而欺彼弱，将他肉而养自身。猪知就戮而不前，牛解跪人而乞命。罪渊无底，屠门痛夜半之声；业海靡涯，浩劫感空前之苦。轮回高下，互为杀伤。命债酬偿，因果之律不昧；人羊转换，杀生之报难逃。至若命丧刀砧，魂惊汤火，为贪口头滋味，以结身后冤家。古云：‘千百年来碗里羹，冤深似海恨难平。’怨气满两间，人天雪涕；杀机伏四处，贤圣兴嗟；都由食肉之冤，酿成刀兵之劫。是以如来慈悲为本，特制斋戒以利生；圣人胞与为怀，岂重牺牲而致祭。世有杀生祀神求福，焉知伤慈害理招愆；怎奈俗习相沿，以食肉为应分；安识良心尽丧，招业债以随身。火狱满罪人，岂外恶心感果；沙场遗白骨，无非杀业远因。深望改往修来，断恶行善。屠刀放下，千佛我亦一尊；猎箭折时，仙箓位居上品。若知忏悔，必获祯祥。多人知戒杀，水陆空多荷生存；一邑喜放生，灾厄难一齐消弭。化干戈为玉帛，世界升平；转劫火成祥云，人天欢喜。护生如己，爱物成仁。愿天下无杀戮之人，祝斯世有安宁之乐！为众生请命，普劝共种福田；果乐善放生，自卜同跻寿域矣。</p>
<p><a name="a20"></a><span style="color:#333399">答唐智法居士所问三无性<span lang="EN-US"></span></span></p>
<p>此三无性出楞伽经、唯识论，明真如空义。以真如体上，无遍计执性，亦无依他起性，唯一圆成实性。三无性者：</p>
<p>（一）相无性：此相，即遍计执性，所执之我相法相，本无实性。以我法二相，由众生妄想心，对因缘所生诸法，本来无我，周遍计度，妄执身心，以为实我；非但我相不有，即五阴诸法之相，亦复本空。如病目见空中华，亦周遍计度，妄执五阴，以为实法。此我法二相实无自性，乃众生遍计执性所执。如夜间见地上一绳，执之为蛇，绳本非蛇，执为蛇相，此相实无自性，故名相无性。</p>
<p>（二）生无性：此生，即依他起性，因缘所生之生，亦无实性。以诸法之生，不定属于妄心。由于因缘和合，虚妄有生，此生为因缘生，乃仗因托缘而生，实无自性。如世间麻绳，麻为因，搓为缘，乃生出一绳，此生实无自性，故名生无性。</p>
<p>（三）胜义无性：胜义，即真如殊胜之义，无诸虚妄之性。真如为圆为常，为一切有为法之实性，乃属圆成实性，是绝待法，远离依他起性，遍计执性，为麻中本无绳之与蛇，故名胜义无性。</p>
<p>此一问题，大略看之，难免怀疑，以相生二种无性，明知其为妄，故不疑。而胜义明知其为真，何以亦复无性，故多怀疑。当知无性之名虽同，其义有异，前二无真实性，后一无虚妄性，故同称三无性也。</p>
<p><a name="a21"></a><span style="color:#333399">复阎退之居士垂问禅净二宗<span lang="EN-US"></span></span></p>
<p>退之居士大鉴：谨复者，顷接尊函，展诵之余，叨承过奖，殊益颜汗！虽未觌面，如同晤对。至所询禅净二宗，谨为奉复。我佛说法，契理契机，因群机不等，故施设有殊，虽方便多门，实归元无二也。</p>
<p>禅净二宗，皆如来所说，归元方便之门，未可有所是非。若以禅排净，以净抑禅，非特他宗不用，实亦自宗未彻。余尝谓禅净虽有二名，其实一理，不过下手不同，对机有异耳。</p>
<p>禅宗不立语言文字，直指人心，见性成佛。教人看一句话头，堵截意识不行，令见清净本然之心性。此为接上根者流，是圆顿修持之法，称为最上一乘，中下根人，未足以语此。</p>
<p>净宗不论智愚老少，教人但持一句佛号，念念相续，无有间断，以念止念，心中惟有佛，佛外更无心，念到事一心不乱，即得往生。若得理念，了知能念心外，无有佛为我所念，所念佛外，无有心能念于佛，能所双忘，心佛不二，亲见自性弥陀，则与亲见本来面目如同一辙。</p>
<p>禅净二宗比较，禅则独被上根，净则普被三根；禅则惟凭自力，净则兼承佛力，故从上诸祖，皆云修行以念佛为稳当；又则禅宗未透三关，生死不了，再入人世，只恐有隔胎之迷。净宗只要深信切愿，力行不倦，纵未得理一心三昧，但得事念功成，亦得蒙佛接引，带业往生，横超三界，疾出生死，圆证三不退，亲觐弥陀，闻法得忍，何愁佛道不成。</p>
<p>若论高深，则禅宗单刀直入，固推圆顿，而净宗达理之士，未必或逊。古德云：忽然起念念弥陀，平时无风自作波，有念消归无念处，岂知无念亦为多。此则有无双遣，一性圆明，与禅宗圆照清净觉相，无以异也。</p>
<p>若论稳当，则净宗能得诸佛护念，而弥陀愿力摄持，不遭魔事，不为内惑所乱，不被诸业所缚，一切法门，无与等者。此皆平心而论，无有抑扬于其间。故千经万论，处处指归，古圣前贤，人之推重，即以此也。</p>
<p>惟是法要对机，如遇夙习禅宗之人，亦不必令其舍禅修净，不妨禅净双修。圆瑛初习禅宗有年，后则益修净土，求愿往生，祗因弘法事繁，定功有间，又恐寿命有限，故兼修净土，免堕吉老青公之覆辙耳。</p>
<p>居士夙根深厚，见解亦高，望勿高推禅理，轻弃净宗。不妨禅净双修，念到境寂心空，空性圆明，成法解脱，解脱不住，则生死不了而了，涅槃无证而证矣。</p>
