<p align="center" style="text-align:center"><b><span style="font-size:36.0pt;color:#FF6600">大佛顶如来密因修证了义</span></b></p>
<p align="center" style="text-align:center"><b><span style="font-size:36.0pt;color:#FF6600">诸菩萨万行首楞严经文句</span></b></p>
<p align="center" style="text-align:center"><b><span style="font-size:36.0pt;color:#FF6600">（卷第九）<span lang="EN-US"></span></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">智旭大师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经【文句卷第九】<span lang="EN-US"></span></span></p>
<p align="right" style="text-align:right;text-indent:24.0pt;">唐天竺沙门般剌密谛译经</p>
<p align="right" style="text-align:right;text-indent:24.0pt;">明菩萨沙弥古吴智旭文句</p>
<p><span style="color:#333399">辛二、色界三。初总出其因。二别明其相。三总结其名。壬、今初<span lang="EN-US"></span></span></p>
<p><b><span style="color:teal">阿难。世间一切所修心人。不假禅那。无有智慧。但能执身不行淫欲。若行若坐。想念俱无。<span lang="EN-US"></span></span></b></p>
<p>⊙此总明四禅之因也。以其能伏下地思惑。亦名修心。以其不修出世妙定。故云不假禅那。以其不修出世妙慧。故云无有智慧。以其不修出世妙戒。但修世间事戒事禅。故云但能执身不行淫欲。若行若坐想念俱无也。夫不行淫欲。则身恒清净。十善事戒成就。想念俱无。则心亦清净。十支功德发生。而不名出世妙戒妙定者。以是旧医之法。凡夫外道所能建立。非是如来所结波罗提木叉故也。客戒客定客慧。台宗辨之颇详。人都忽而不察。亦可慨矣。</p>
<p><span style="color:#333399">壬二、别明其相即为四。初明初禅。至四明四禅。癸、今初<span lang="EN-US"></span></span></p>
<p><b><span style="color:teal">爱染不生。无留欲界。是人应念身为梵侣。如是一类。名梵众天。欲习既除。离欲心现。于诸律仪爱乐随顺。是人应时能行梵德。如是一类。名梵辅天。身心妙圆。威仪不缺。清净禁戒。加以明悟。是人应时能统梵众。为大梵王。如是一类。名大梵天。阿难此三胜流。一切苦恼所不能逼。虽非正修真三摩地。清净心中。诸漏不动。名为初禅。<span lang="EN-US"></span></span></b></p>
<p>⊙清净离欲。故名为梵。梵众。即是梵民。律仪。亦指世间微细禁戒。非必是佛戒也。梵辅。即是梵臣。心既离欲。身顺律仪。故曰身心妙圆。此妙圆字。特就彼天言之。远离欲界一切粗浊。名之为妙。较前二天功德满足。名之为圆。加以明悟者。即是修于四无量心成就。故得为梵王也。言胜流者。展转胜下地故。下皆仿此。一切苦恼。即指欲界八苦。诸漏二字。亦指欲界思惑也。禅者。梵语具云禅那。此翻静虑。静则不同欲界之散动。虑则不同四空之昏昧。故亦名等持也。初禅于九地中。名离生喜乐地。谓离欲界杂恶趣生。得清净乐。律中喻以巧浴润渍也。吴兴曰。初禅修五法。离五盖。成五支。具八触十功德相。五法者。欲。念。精进。慧。一心。五盖者。贪欲。嗔恚。睡眠。掉悔。疑。五支者。觉。观。喜。乐。一心。八触者。动。痒。凉。暖。轻。重。涩。滑。复有八触。掉。猗。冷。热。浮。沈。坚。软。此八虽与前触大同。若约分别。不无小异。合而言之。名十六触。十功德者。一定。二空。三明净。四喜悦。五乐。六善心。七知见明了。八无累解脱。九境界现前。十心调柔软。梵众天寿二十小劫。身半由旬。梵辅天寿四十小劫。身一由旬。大梵天寿六十小劫。身一由旬半。貌如童子。身白银色。衣黄金衣。禅悦为食。又起世因本经云。色界天。不著衣服。如著不异。头虽无髻。如著天冠。无男女相。形惟一种。法苑珠林云。大梵天无别住处。但于梵辅有层台。高显严博。大梵天王独于上住。以别群下。于此三天之中。梵众是庶民。梵辅是臣。大梵是君。唯此初禅。有其君臣民庶之别。自此以上。悉皆无也。今按后文四禅四位天王。及华严经。亦有二禅三禅天王等。则知此说亦未尽然矣。劫尽火灾得至此天。由其内有觉观火故。</p>
<p><span style="color:#333399">癸二、明二禅<span lang="EN-US"></span></span></p>
<p><b><span style="color:teal">阿难。其次梵天。统摄梵人。圆满梵行。澄心不动。寂湛生光。如是一类。名少光天。光光相然。照耀无尽。映十方界。遍成琉璃。如是一类。名无量光天。吸持圆光。成就教体。发化清净。应用无尽。如是一类。名光音天。阿难。此三胜流。一切忧悬所不能逼。虽非正修真三摩地。清净心中。粗漏已伏。名为二禅。<span lang="EN-US"></span></span></b></p>
<p>⊙圆满梵行。牒前梵王而言之也。澄心不动。谓并离其觉观二支。成就内净喜乐一心四支功德也。映十方界。且指中千世界为十方也。光为教体。喻如人世以音为教。故名光音。非谓光实有声也。初禅有觉有观。故有忧悬。亦名粗漏。今觉观俱离。则忧悬不逼。而粗漏已伏。名定生喜乐地。谓有定水润泽其心。律中喻以山顶之泉也。八触十功德亦同初禅。但从内净俱发为异。少光寿二大劫。身二由旬。无量光寿四大劫。身四由旬。光音寿八大劫。身八由旬。火灾不到。水灾得至。由其内心有喜水故。</p>
<p><span style="color:#333399">癸三、明三禅<span lang="EN-US"></span></span></p>
<p><b><span style="color:teal">阿难。如是天人。圆光成音。披音露出妙。发成精行。通寂灭乐。如是一类。名少净天。净空现前。引发无际。身心轻安。成寂灭乐。如是一类。名无量净天。世界身心。一切圆净。净德成就。胜托现前。归寂灭乐。如是一类。名遍净天。阿难。此三胜流。具大随顺。身心安隐。得无量乐。虽非正得真三摩地。安隐心中。欢喜毕具。名为三禅。<span lang="EN-US"></span></span></b></p>
<p>⊙此第三禅。具有五支功德。一舍。二念。三慧。四乐。五一心。盖离前喜动而生净乐。此乐非境。乃出乎净性。恬澹寂静。故名寂灭乐耳。非是无漏寂灭乐也。由其永离喜动。名为安隐心中。由其得无量乐。仍名欢喜毕具。此离喜妙乐地。世间之乐更无过者。律中喻以莲华出地而未出水。根茎华叶无不润渍也。少净天寿十六大劫。身长十六由旬。无量净寿三十二大劫。身三十二由旬。遍净寿六十四大劫。身六十四由旬。水火二灾不到。风灾得至。由其未离出入息故。</p>
<p><span style="color:#333399">癸四、明四禅又二。初明凡夫四天。二明不还五天。子、今初<span lang="EN-US"></span></span></p>
<p><b><span style="color:teal">阿难。复次天人。不逼身心。苦因已尽。乐非常住。久必坏生。苦乐二心。俱时顿舍。粗重相灭。净福性生。如是一类。名福生天。舍心圆融。胜解清净。福无遮中。得妙随顺。穷未来际。如是一类。名福爱天。阿难。从是天中。有二岐路。若于先心。无量净光。福德圆明。修证而住。如是一类。名广果天。若于先心。双厌苦乐。精研舍心。相续不断。圆穷舍道。身心俱灭。心虑灰凝。经五百劫。是人既以生灭为因。不能发明不生灭性。初半劫灭。后半劫生。如是一类。名无想天。阿难。此四胜流。一切世间诸苦乐境所不能动。虽非无为真不动地。有所得心。功用纯熟。名为四禅。<span lang="EN-US"></span></span></b></p>
<p>⊙苦因已尽。结上三禅之德。久必坏生。显彼三禅之过。苦乐二心以下。方显四禅正行。此禅具有四支功德。一不苦不乐。二舍。三净。四一心也。穷未来际者。言其福性益增。寿倍初天而已。非真尽未来际也。福德圆明修证而住者。谓以四无量心熏禅福德。离下地染也。广果者。广大福德所感之果也。无想天者。于四百九十九劫之中。六想不行。如冰夹鱼。如石压草也。此名舍念清净地。律中喻以沐浴被新净衣。又如密屋中灯。他经福生。或名无云。言无云者。下虽空居。犹依云住。此天果报虚妙。并云相而亦无也。福生寿一百二十五大劫。身一百二十五由旬。福爱寿二百五十大劫。身二百五十由旬。广果无想。皆寿五百大劫。身五百由旬。火水风灾皆不能到。法苑珠林云。无想天亦无别所。但与广果同皆一处。以是外道所居。故分二种别名。</p>
<p><span style="color:#333399">子二、明不还五天<span lang="EN-US"></span></span></p>
<p><b><span style="color:teal">阿难。此中复有五不还天。于下界中九品习气。俱时灭尽。苦乐双亡。下无卜居。故于舍心众同分中安立居处。阿难。苦乐两灭。斗心不交。如是一类。名无烦天。机栝独行。研交无地。如是一类。名无热天。十方世界。妙见圆澄。更无尘象一切沈垢。如是一类。名善见天。精见现前。陶铸无碍。如是一类。名善现天。究竟群几。穷色性性。入无边际。如是一类。名色究竟天。阿难。此不还天。彼诸四禅四位天王。独有钦闻。不能知见。如今世间旷野深山圣道场地。皆阿罗汉所住持故。世间粗人所不能见。<span lang="EN-US"></span></span></b></p>
<p>⊙梵语阿那含。此云不还。此之五天。皆三果圣人寄居处也。下界。指欲界。习气。指思惑。九品习气俱灭。此于欲界无续生业。不可卜居也。苦乐双亡。则于初二三禅无续生业。不可卜居也。舍心众同分者。即指第四禅天。通名舍念清净地故。由其上界思惑未尽。所以须向此中安立居处也。斗心。即双舍苦乐之心。机栝。即苦乐两忘之心。盛热名烦。微烦名热。十方世界。统指大千国土言之。尘象沈垢。指四禅中定慧之障。陶铸无碍。言其定慧精明。融炼自在也。究竟者。研穷之义。几者。动之微。研穷多念至于一念。故曰究竟群几。穷色性性者。穷亦究竟之义。心既熏多至少。色亦穷粗至微。穷彼色性之性。邻于空无边际。此为色界最顶。故名色究竟天。幽溪曰。初无烦天。即杂修下品。谓行人先入四禅定已。于此定中。先起多念无漏心。相续现前。次起多念有漏心。相续现前。又起多念无漏心。相续现前。如是渐渐。减至二念无漏。二念有漏。二念无漏时。名杂修加行成满。次起一念无漏。一念有漏。一念无漏。至此名为根本成满。由此有漏无漏间杂修故名为杂修。亦名夹熏禅。以用无漏夹熏有漏。色定转明。果报转胜。由此资故业故。从广果没。便生无烦天也。稍离定障。名为无烦。烦即是障。障即苦乐两斗也。次无热天。即杂修中品。有六心。用前下品三心为加行。更引三心。一念无漏有漏无漏为根本。资其故业。从广果没。能超无烦。生于无热天。盖前斗心虽不交于苦乐犹有不交者在。今则机栝独行。研交者无地。则其热亦无。三善见。即杂修上品。有九心。用前六心为加行。更起三心为根本。资其故业。从广果没。生善见天。无漏功著。定慧障亡。故能十方世界。妙见圆澄。名善见天。盖前天虽无热。犹有机栝独行者在。不得称为善见。今则独行机栝亦无。十方世界惟一妙见也。四善现。即杂修上胜品。有十二心。用前九心为加行。更引三心为根本。资于故业。超三生四。盖前虽善见。未能转变自在。今既无尘象沈垢。犹如陶师。著少泥于轮上。一拨便转。大小器具。随行施设。无所不可。能起十四变化自在。故名善现。五色究竟。即杂修上极品。有十五心。用前十二心为加行。更引三心为根本。资于故业。能超四天。生色究竟。无烦寿一千大劫。身一千由旬。无热寿二千大劫。身二千由旬。善见寿四千大劫。身四千由旬。善现寿八千大劫。身八千由旬。色究竟天寿一万六千大劫。身一万六千由旬。结中云四位天王不能知见者。由其凡圣异途故也。然据起世等经。则五不还天。倍倍居上。若据此经文意。似与四禅同在一处。而凡圣自殊途耳。恐亦如方便之与同居。具有横竖二论。不可偏执一途也。详之。问曰。彼之天王。既是菩萨。云何不能知见三果境耶。答曰。惟其菩萨示现。所以迹同诸天。相与钦闻五不还天。生其出世善根也。</p>
<p><span style="color:#333399">壬三、总结其名<span lang="EN-US"></span></span></p>
<p><b><span style="color:teal">阿难。是十八天。独行无交。未尽形累。自此已还。名为色界。<span lang="EN-US"></span></span></b></p>
<p>⊙独行无交。言其无有情欲。异欲界也。未尽形累。言其尚有色质。异四空也。故总名为色界。</p>
<p><span style="color:#333399">辛三、无色界五。初简去回心不入。二别明四空天相。三更判凡圣二类。四总辨王民不同。五结成无色名目。壬、今初<span lang="EN-US"></span></span></p>
<p><b><span style="color:teal">复次阿难。从是有顶色边际中。其间复有二种岐路。若于舍心。发明智慧。慧光圆通。便出尘界。成阿罗汉。入菩萨乘。如是一类。名为回心大阿罗汉。<span lang="EN-US"></span></span></b></p>
<p>⊙此先明色究竟中。一类利根之人。慧性增上者。不入四空处也。并下一类钝根入四空者。共名二种岐路。</p>
<p><span style="color:#333399">壬二、别明四空天相<span lang="EN-US"></span></span></p>
<p><b><span style="color:teal">若在舍心。舍厌成就。觉身为碍。销碍入空。如是一类。名为空处。诸碍既销。无碍无灭。其中唯留阿赖耶识。全于末那。半分微细。如是一类。名为识处。空色既亡。识心都灭。十方寂然。迥无攸往。如是一类。名无所有处。识性不动。以灭穷研。于无尽中。发宣尽性。如存不存。若尽非尽。如是一类。名为非想非非想处。<span lang="EN-US"></span></span></b></p>
<p>⊙若在舍心句。总指舍念清净众同分地言之。虽似独说钝根那含。其实兼摄广果无想凡夫外道。故长水曰。舍心有二。一者若于有顶。用无漏道断惑入空。即乐定那含也。二者若于广果。用有漏道伏惑入空。即凡夫外道也。斯言得之。阿赖耶识。此云藏识。具有能藏所藏执藏义故。名阿赖耶。即第八识。末那。此翻染污。即第七识。此第七识。无始以来。妄执第八识之见分为内自我。今言全于末那。正显俱生我执全在。分毫不曾伏断也。半分微细者。指第六识。无复外尘可缘。独有内缘之半分犹在。其相微细。不但非色。亦且非空。故以此为识处也。识心都灭。则并其第六识之内缘者亦伏。故名无所有处。第八识性。从来不动。不可断灭。今以妄灭之心。强加穷研。于此无尽性中。虚妄发宣尽性。故使第八识性。如存而不存。以其不可见故。第七执我之心。若尽而非尽。以其执此生死妄想误为真实。未断非非想处爱故。此则但离下地粗想。故名非想。不达妄想无性。不入泥洹真无想道。故名非非想也。空处寿二万大劫。识处寿四万大劫。无所有处寿六万大劫。非非想处寿八万大劫。</p>
<p><span style="color:#333399">壬三、更判凡圣二类<span lang="EN-US"></span></span></p>
<p><b><span style="color:teal">此等穷空。不尽空理。从不还天圣道穷者。如是一类。名不回心钝阿罗汉。若从无想诸外道天穷空不归。迷漏无闻。便入轮转。<span lang="EN-US"></span></span></b></p>
<p>⊙此等穷空。言既以空而灭色。复以识而灭空。又以无所有而灭识。又以非想非非想而灭无所有。则于空境。可谓竭尽心力矣。然空理不居色外。今既离色求空。岂尽空理。此钝根那含。与凡夫外道。所以同归迷闷也。但此中若从不还天圣道穷者。直待非非想处八万大劫寿满。方出三界。生方便有余秽土。名不回心钝阿罗汉。若从无想诸外道天及广果凡夫来者。则一味求空。不知回头观察真空道理。名为穷空不归。此乃迷有漏天。作涅槃想。既不闻出世真正法门。则报尽还堕。随其夙业。依旧轮转于七趣矣。</p>
<p><span style="color:#333399">壬四、总辨王民不同<span lang="EN-US"></span></span></p>
<p><b><span style="color:teal">阿难。是诸天上各各天人。则是凡夫业果酬答。答尽入轮。彼之天王。即是菩萨游三摩提。渐次增进。回向圣伦所修行路。<span lang="EN-US"></span></span></b></p>
<p>⊙此文宜在下科之后。乃是通结三界之文。今既错简在此。另作一科释之。是诸天上者。总指欲界六天。色界十三及无色四。惟除五不还天。非此所指。以非凡夫酬业处故。言菩萨所修行路者。如华严经。三地多作帝释天王。四地多作夜摩天王。乃至八地多作小千世界梵王。九地多作中千世界梵王。十地多作大千世界大梵天王等是也。孤山曰。游三摩提者。以菩萨善入出住百千三昧。故住此定而为天王。九次第定名善入。师子奋迅名善出。超越三昧名善住。一一皆能深达实相。号首楞严。</p>
<p><span style="color:#333399">壬五、结成无色名目<span lang="EN-US"></span></span></p>
<p><b><span style="color:teal">阿难。是四空天。身心灭尽。定性现前。无业果色。从此逮终。名无色界。<span lang="EN-US"></span></span></b></p>
<p>⊙色蕴销亡。名身灭尽。四蕴精微。名心灭尽。定性现前者。仍有定果色也。无业果色者。凡外肉天二眼所不能见。所以名为无色界也。从此逮终者。言此外更无别天。当知三界虚妄之相。终于此矣。初别示诸天竟。</p>
<p><span style="color:#333399">庚二、总结虚妄<span lang="EN-US"></span></span></p>
<p><b><span style="color:teal">此皆不了妙觉明心。积妄发生。妄有三界。中间妄随七趣沉溺。补特伽罗。各从其类。<span lang="EN-US"></span></span></b></p>
<p>⊙补特伽罗。此翻有情。亦翻数取趣。谓诸有情。起惑造业。随趣受生。于三界中。数数有所取著也。</p>
<p><span style="color:#333399">己七、示修罗趣<span lang="EN-US"></span></span></p>
<p><b><span style="color:teal">复次阿难。是三界中。复有四种阿修罗类。若于鬼道。以护法力。乘通入空。此阿修罗。从卵而生。鬼趣所摄。若于天中。降德贬坠。其所卜居。邻于日月。此阿修罗。从胎而出。人趣所摄。有修罗王。执持世界。力洞无畏。能与梵王及天帝释四天争权。此阿修罗。因变化有。天趣所摄。阿难。别有一分下劣修罗。生大海心。沉水穴口。旦游虚空。暮归水宿。此阿修罗。因湿气有。畜生趣摄。<span lang="EN-US"></span></span></b></p>
<p>⊙阿修罗。具如前释。鬼道护法力者。是其先因。此由善力而升者也。天中降德亦是先因。此由业力而堕者也。执持世界者。亦能驱役鬼神。祸福人间。但其权不及天。故每怒而争之。本与帝释争权。而四王常为帝释先锋。或时帝释不胜。亦求梵王等助力也。此即修罗中王。其居皆在须弥山下。大海之中。彼下劣修罗。则其所统之人民耳。孤山曰。若依七趣优劣。则修罗在人趣下。今为摄属不定。故在其后。幽溪曰。六道摄属。各有定处。惟修罗摄属四趣者。不特显果报之有四种。将是每一种下。亦杂具四因。惟观其何因为多。以堕其趣。如中品十恶为鬼道因。下品十恶为畜道因。中品十善为人道因。上品十善为天道因。若善恶业纯。则随受鬼畜人天之报。其或倏焉为善。倏又为恶。倏焉而下。倏又为上。或善恶交战于一生。或上下交攻于一念。况复心怀猜忌。事欲胜他。故令垂终受报。强者先牵。或为鬼道而卵生。乃至或为畜道而湿生。然虽为鬼道。又能乘通入空。虽为畜道。又能旦游虚空。非兼人天福乎。至于人天二趣摄者。虽居邻日月。力洞无畏。仍有苦具日夜三时。非兼鬼畜罪乎。故诸天与修罗战时。每以人间善恶多少而卜胜负。善多则天胜。不善多则修罗胜。一日方相战。而天帝乍胜乍负者再。正缘世有一人。欲为善而忽有恶念间之。欲为恶而又有善念间之。由其持疑未决。故令天帝若此。每见今之为行者。是非美恶。杂糅神襟。猜忌之念容存。好胜之心不免。亦当以是而为戒也。二别示七趣竟。</p>
<p><span style="color:#333399">戊三、结示劝修二。初结示迷妄。二举悟劝修。<span lang="EN-US"></span></span></p>
<p><span style="color:#333399">己初中二。初结成妄果本空。二重示妄因颠倒。庚、今初<span lang="EN-US"></span></span></p>
<p><b><span style="color:teal">阿难。如是地狱饿鬼畜生。人及神仙。天洎修罗。精研七趣。皆是昏沉诸有为相。妄想受生。妄想随业。于妙圆明无作本心。皆如空华。元无所著。但一虚妄。更无根绪。<span lang="EN-US"></span></span></b></p>
<p>⊙精研者。微细推穷也。昏沉。是惑。有为。是业。受生随业。是其果报。所谓惑业苦三。如恶叉聚也。苦即法身。故名为妙。惑即般若。故曰圆明。业即解脱。故名无作。是知妙圆明无作本心。犹如太空。惑业苦三。均为华相。故曰但一虚妄更无根绪也。既称元无所著。则知虚妄七趣。元不碍于佛体真实。既称更无根绪。则知此道非本来有矣。</p>
<p><span style="color:#333399">庚二、重示妄因颠倒<span lang="EN-US"></span></span></p>
<p><b><span style="color:teal">阿难。此等众生。不识本心。受此轮回。经无量劫。不得真净。皆由随顺杀盗淫故。反此三种。又则出生无杀盗淫。有名鬼伦。无名天趣。有无相倾。起轮回性。<span lang="EN-US"></span></span></b></p>
<p>⊙出生无杀盗淫。正指旧医十善戒法。及欣厌事禅而言之也。有名鬼伦者。现在即是三恶趣因。将来决招三恶趣果也。无名天趣者。现在即是三善趣因。将来决招三善趣果也。对有说无。对无成有。不达出世妙戒妙定妙慧。则终于轮回而已。所谓一翳在目。空华乱坠者非耶。是知空本无华。虽不须扫。目中有翳。还赖金錍矣。</p>
<p><span style="color:#333399">己二、举悟劝修二。初正举悟境。二结劝真修。庚、今初<span lang="EN-US"></span></span></p>
<p><b><span style="color:teal">若得妙发三摩提者。则妙常寂。有无二无。无二亦灭。尚无不杀不偷不淫。云何更随杀盗淫事。<span lang="EN-US"></span></span></b></p>
<p>⊙妙发三摩提。言出世妙戒。依于首楞严王三昧而开发也。妙戒若发。则波罗提木叉戒。即无漏戒故常。即是禅戒故寂。犹向所云淫机身心俱断断性亦无等也。有无二无。故不堕凡夫地。无二亦灭。故不堕二乘地。斯则并其不杀不盗不淫之相尚不可得。云何更有杀盗淫事耶。得此一语。方知无相妙戒。不是破戒。倘有杀盗淫事。仍是鬼伦而已。无惭之辈。其可借口乎哉。</p>
<p><span style="color:#333399">庚二、结劝真修<span lang="EN-US"></span></span></p>
<p><b><span style="color:teal">阿难。不断三业。各各有私。因各各私。众私同分。非无定处。自妄发生。生妄无因。无可寻究。汝勖修行。欲得菩提。要除三惑。不尽三惑。纵得神通。皆是世间有为功用。习气不灭。落于魔道。虽欲除妄。倍加虚伪。如来说为可哀怜者。汝妄自造。非菩提咎。作是说者。名为正说。若他说者。即魔王说。<span lang="EN-US"></span></span></b></p>
<p>⊙各各有私。即别业也。众私同分。即彼相似别业所同感之依界也。从此便有七趣定处。此诸别业及诸定处。总是自妄发生。而生妄更无别因。是故无可寻究。但须除其心中三惑。则因穷果尽。譬如翳除则华自灭。华灭则空自呈矣。三惑者。即淫心杀心偷心也。由惑起业。故必断惑。方除妄根耳。大章第五广示七趣竟。</p>
<p><span style="color:#333399">乙六、借无闻比丘为语端。而备明五阴魔境。意显若无中道妙慧。并失中道妙戒也。由无相似中道慧。所以或堕魔境而破戒。或堕外道而破见。破戒破见。总是违犯波罗提木叉。由无分证中道慧。所以或成声闻。或成缘觉。而破菩提心戒。故云无慧并无戒。文分为二。初正明禅境。二更断余疑。丙初、中三。初结前生后。二时众伫诲。三总别开示。丁、今初<span lang="EN-US"></span></span></p>
<p><b><span style="color:teal">即时如来将罢法座。于师子床。揽七宝几。回紫金山。再来□倚。普告大众。及阿难言。汝等有学缘觉声闻。今日回心趣大菩提无上妙觉。我今已说真修行法。汝犹未识修奢摩他毗婆舍那微细魔事。魔境现前。汝不能识。洗心非正。落于邪见。或汝阴魔。或复天魔。或著鬼神。或遭魑魅。心中不明。认贼为子。又复于中。得少为足。如第四禅无闻比丘。妄言证圣。天报已毕。衰相现前。谤阿罗汉身遭后有。堕阿鼻狱。汝应谛听。吾今为汝。子细分别。<span lang="EN-US"></span></span></b></p>
<p>⊙此禅那中所现魔境。非一切智。莫能辨识。故今回紫金身。无问自说。乃是最后深慈也。洗心非正。谓不能以正法洗心。幽溪曰。洗心有二义。一凡修禅。先须洗涤先心。从前所有邪恶知见。悉从忏断。犹如除去毒密。灰香荡涤。方贮甘露。一有不尽。便为致魔之端。二者所修圆顿止观。乃是洗烦惑之慧水。不与三止三观相应。便为非正。即落魔道也。或汝阴魔等者。通则五十重境。皆名阴魔。并依五阴起故。别则色阴十境。但是阴中自现。止名阴魔。受阴十境。则有外魔入心。兼遭魑魅。想阴十境。兼有天魔。及著鬼神。行识二十重境。皆是得少为足之流类也。又摩诃止观广明十境。一阴界入。二烦恼。三病患。四业相。五魔事。六禅定。七诸见。八上慢。九二乘。十菩萨。惟阴界入。是初心所常观境。余之九境。待发方观。不发不观。今以二十五境而为圆通之门。正是初心常观阴界入也。此五阴境。具有烦恼业相魔事禅定诸见上慢及二乘境。惟缺病患及菩萨耳。然偏教菩萨。亦可合于二乘境中。而总示云。当处禅那觉悟无惑。则彼魔事无奈汝何。正所谓待发方观。不发不观者也。</p>
<p><span style="color:#333399">丁二、时众伫诲<span lang="EN-US"></span></span></p>
<p><b><span style="color:teal">阿难起立。并其会中同有学者。欢喜顶礼。伏听慈诲。<span lang="EN-US"></span></span></b></p>
<p><span style="color:#333399">丁三、总别开示三。初总明魔事之由。二别显境发之相。三结劝钦诲遵修。戊初、中二。初正明魔动因由。二劝诫迷悟得失。己、今初<span lang="EN-US"></span></span></p>
<p><b><span style="color:teal">佛告阿难及诸大众。汝等当知。有漏世界十二类生。本觉妙明觉圆心体。与十方佛无二无别。由汝妄想迷理为咎。痴爱发生。生发遍迷。故有空性。化迷不息。有世界生。则此十方微尘国土非无漏者。皆是迷顽妄想安立。当知虚空生汝心内。犹如片云点太清里。况诸世界在虚空耶。汝等一人发真归元。此十方空皆悉销殒。云何空中所有国土而不振裂。汝辈修禅饰三摩地。十方菩萨。及诸无漏大阿罗汉。心精通□。当处湛然。一切魔王。及诸鬼神。诸凡夫天。见其宫殿无故崩裂。大地振坼。水陆飞腾。无不惊慑。凡夫昏暗。不觉迁讹。彼等咸得五种神通。唯除漏尽。恋此尘劳。如何令汝摧裂其处。是故鬼神。及诸天魔魍魉妖精。于三昧时。佥来恼汝。<span lang="EN-US"></span></span></b></p>
<p>⊙饰。庄严也。以功德智慧。庄严法身。则修德有功。性德方显。故与菩萨罗汉心精□湛也。凡夫昏暗不觉迁讹者。譬如人在大舟之中。舟行人尚不觉。况世界震动。凡夫那知。余皆如文。</p>
<p><span style="color:#333399">己二、劝诫迷心悟得失二。初劝悟则成得。二诫迷则成失。庚、今初<span lang="EN-US"></span></span></p>
<p><b><span style="color:teal">然彼诸魔虽有大怒。彼尘劳内。汝妙觉中。如风吹光。如刀断水。了不相触。汝如沸汤。彼如坚冰。暖气渐邻。不日消殒。徒恃神力。但为其客。成就破乱。由汝心中五阴主人。主人若迷。客得其便。当处禅那。觉悟无惑。则彼魔事无奈汝何。阴销入明。则彼群邪咸受幽气者。今明能破暗。近自锁殒。如何敢留扰乱禅定。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>⊙此中凡举四喻。一者风吹光。二者刀断水。但是不动不伤。明其无害而已。三者汤消冰。四者明破暗。则不惟无害。又能转魔界为佛界矣。修心之士。其可不自勉乎。</p>
<p><span style="color:#333399">庚二、诫迷则成失<span lang="EN-US"></span></span></p>
<p><b><span style="color:teal">若不明悟。被阴所迷。则汝阿难。必为魔子。成就魔人。如摩登伽。殊为眇劣。彼唯咒汝破佛律仪。八万行中。只毁一戒。心清净故。尚未沦溺。此乃隳汝宝觉全身。如宰臣家。忽逢籍没。宛转零落。无可哀救。<span lang="EN-US"></span></span></b></p>
<p>⊙一切境界。皆依阴发。故但云被阴所迷。以离五阴则无天魔鬼神可得故也。籍没者。没其属籍。</p>
<p><span style="color:#333399">戊二、别明境发之相五。初明色阴境。至五明识阴境。己初、中三。初总示阴相。二别明发相。三结过劝示<span lang="EN-US">.庚初、又四。初牒示圆通正行。二正示色阴区宇。三悬示色阴尽相。四结示本惟妄想。辛、今初</span></span></p>
<p><b><span style="color:teal">阿难当知。汝坐道场。销落诸念。其念若尽。则诸离念一切精明。动静不移。忆忘如一。当住此处。入三摩地。<span lang="EN-US"></span></span></b></p>
<p>⊙道场者。修道之场。若据佛世及末世利根。止取可安居处。便为道场。若欲事理并修。克期取证。则指三七坛仪之后。即于此处修三摩地。乃至端坐安居经一百日。名为坐道场也。销落诸念。即入流亡所正修功夫。以一心圆顿止观。随观一境。销镕五阴生死情计。譬如大冶铸金。故名为销。令彼垢除。故名为落。其念若尽。通则从观行尽。至究竟尽。别则且约观行名尽。所谓初登五品。圆伏五住烦恼也。离念一切精明。通亦从观行离。至究竟离。则有观行精明。乃至究竟精明。今且约观行言之。既登观行一品。便能动静不移。忆忘如一。观音所谓所入既寂者是也。当住此处入三摩地者。印成下手功夫正应如此也。然此处有二义。一约观。二约境。约观者。即是离念精明之处。约境者。即是事理二境。各有通别。通者。二十五门为事境。门门所具如来藏性为理境。别者。耳门为事境。闻性本圆本通本常为理境。今正合明以此离念精明之观。住于耳根闻性圆通常处。乃可入三摩地也。利根之士。便从此处一超直入。若色阴习强。则有幽暗区宇现在前耳。</p>
<p><span style="color:#333399">辛二、正示色阴区宇<span lang="EN-US"></span></span></p>
<p><b><span style="color:teal">如明目人。处大幽暗。精性妙净。心未发光。此则名为色阴区宇。<span lang="EN-US"></span></span></b></p>
<p>⊙此明观行位中色阴现前之相也。圆解已开。故如明目之人。事障未破。故如处大幽暗。了知色阴本如来藏。故云精性妙净。理境未现。故云心未发光。被此虚妄色质覆障真性。故名色阴区宇。区者。区局。宇者。处所也。</p>
<p><span style="color:#333399">辛三、悬示色阴尽相<span lang="EN-US"></span></span></p>
<p><b><span style="color:teal">若目明朗。十方洞开。无复幽黯。名色阴尽。是人则能超越劫浊。<span lang="EN-US"></span></span></b></p>
<p>⊙十方洞开无复幽黯者。即所谓动静二相了然不生。乃至明暗通塞恬变合离生灭种种二相。皆悉了然不生。故名为色阴尽超劫浊也。同居十方洞开。则六凡色阴尽。方便十方洞开。则二乘色阴尽。实报十方洞开。则菩萨色阴尽。如次超于三土劫浊。又有观行开观行尽观行超。乃至究竟开究竟尽究竟超之不同。须以第二卷中释五阴文。及第六卷释圆通文。与此对参。方知此文脉络旨趣。</p>
<p><span style="color:#333399">辛四、结示本惟妄想<span lang="EN-US"></span></span></p>
<p><b><span style="color:teal">观其所由。坚固妄想以为其本。<span lang="EN-US"></span></span></b></p>
<p>⊙夫九界众生。于此漏无漏色。谁不以为定有实法。良以不曾子细观其所由故也。今以佛眼照穷色阴之源。不过由于坚固妄想。所谓随众生心应所知量。循业发现。岂真有坚固之实色哉。但是妄想谓坚固耳。坚固妄想为本。则是无本。所以圆顿止观一起。彼则随尽也。设有实法。如何可尽。设不达其元非实法。惟属妄想。如何可成圆顿止观。思之思之。下皆准此。</p>
<p><span style="color:#333399">庚二、别明发相十。初精明外溢身能出碍。至十邪心含魅妄见妄说。此之十境。或先或后。或发不发。或有并发。或复重发。事非一致。今但次第详列。令行人知是色阴境耳。辛、今初<span lang="EN-US"></span></span></p>
<p><b><span style="color:teal">阿难。当在此中精研妙明。四大不织。少选之间。身能出碍。此名精明流溢前境。斯但功用暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙此中。即前文所谓此处。指于即事之理境也。精研者。观行之功。妙明者。藏性之理。通在二十五境。别在耳门。由其精研妙明。能令四大不织。是故少选时间身能出碍也。身能出碍者。依于色阴所发之境。精明流溢者。出其境界之名。斯但功用等者。明其发境之由。由于功用。功用至此。亦是善现。但既非圣证。切不可作圣心耳。夫魔之乘人。必伺其或怖或喜。今云非为圣证。所以断其妄喜。又云名善境界。所以断其妄怖也。修心者知之。</p>
<p><span style="color:#333399">辛二、精明内溢拾出蛲蛔<span lang="EN-US"></span></span></p>
<p><b><span style="color:teal">阿难。复以此心精研妙明。其身内彻。是人忽然于其身内拾出蛲蛔。身相宛然。亦无伤毁。此名精明流溢形体。斯但精行暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙此心。亦指观行之心。精行。亦功用也。余可知。</p>
<p><span style="color:#333399">辛三、精魄合离空中闻法<span lang="EN-US"></span></span></p>
<p><b><span style="color:teal">又以此心内外精研。其时魂魄意志精神。除执受身。余皆涉入。互为宾主。忽于空中闻说法声。或闻十方同敷密义。此名精魄递相离合。成就善种。暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙初文虽云精研妙明。而是外研居多。是故精明流溢前境。次文虽亦精研妙明。而是内研居多。是故精明流溢形体。今则内外并研。故令魂魄意志精神。但除执受总报之身。余皆互相涉入互为宾主。遂于空中十方闻敷法义也。医书云。肝藏魂。肺藏魄。脾藏意。胆藏志。肾藏精。心藏神。当知递相离合互为宾主。良由于此。一切唯心。唯心所现诸法。皆不可思议也。</p>
<p><span style="color:#333399">辛四、心魂染悟见佛踞台<span lang="EN-US"></span></span></p>
<p><b><span style="color:teal">又以此心澄露皎彻。内光发明。十方遍作阎浮檀色。一切种类。化为如来。于时忽见毗卢遮那。踞天光台。千佛围绕。百亿国土。及与莲华。俱时出现。此名心魂灵悟所染。心光研明。照诸世界。暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙澄者。妙止之功。露者。妙观之力。澄以妙止。露以妙观。使此心皎洁莹彻。故得内光发明。报土乍现。毗卢遮那。此云光明遍照。即是法报合身。盖观行中所观色阴。元不局于同居。今既心光研明。加以灵悟所染。岂无暂照之力。但不可认为圣证耳。言灵悟所染者。寻常习闻教相。曾知华藏境界熏成种子于心魂也。</p>
<p><span style="color:#333399">辛五、精明逼现空成宝色<span lang="EN-US"></span></span></p>
<p><b><span style="color:teal">又以此心精研妙明。观察不停。抑按降伏制止超越。于时忽然十方虚空成七宝色。或百宝色。同时遍满。不相留碍。青黄赤白。各各纯现。此名抑按功力逾分。暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙抑按降伏制止。皆是圆伏五住之功。超越二字。言其用功精进过分也。此是于观行中。由圆解力。暂时横见寂光境界。非关断惑。故不可作圣解。</p>
<p><span style="color:#333399">辛六、心见密澄暗室睹物<span lang="EN-US"></span></span></p>
<p><b><span style="color:teal">又以此心研究澄彻。精光不乱。忽于夜半。在暗室内。见种种物。不殊白昼。而暗室物。亦不除灭。此名心细密澄其见。所视洞幽。暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙澄彻者。寂照之体。由研究而精光不乱。故能暗室见异物也。盖鬼神诸趣。恒与人间杂居。互不相碍。互不相见。今以心细所视洞幽。方乃别见种种异物。而暗室物亦不除灭。则仍不相碍也。</p>
<p><span style="color:#333399">辛七、尘并入纯烧斫无碍<span lang="EN-US"></span></span></p>
<p><b><span style="color:teal">又以此心圆入虚融。四体忽然同于草木。火烧刀斫曾无所觉。又则火光不能烧爇。纵割其肉。犹如削木。此名尘并。排四大性。一向入纯。暂得如是。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙心体本自虚融。由坚固妄想而生窒碍。今以止观之功。圆入虚融之性。深观内四大性。与外四大。均是惟心所现。无我我所。故名排四大性而令尘相并销也。然但观行暂成。岂容以此滥圣。</p>
<p><span style="color:#333399">辛八、凝想化现遍见诸界<span lang="EN-US"></span></span></p>
<p><b><span style="color:teal">又以此心成就清净。净心功极。忽见大地十方山河皆成佛国。具足七宝光明遍满。又见恒沙诸佛如来遍满空界。楼殿华丽。下见地狱。上观天宫。得无障碍。此名欣厌凝想日深。想久化成。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙欣厌者。欣净厌秽之心也。净秽虽并唯心。不妨炽然欣厌。欣厌若极。与不欣厌亦非异辙。是故圆顿行人。正可求生净土。但圣境虽现。不可妄作圣心耳。诸佛正遍知海。从心想生。是心作依作正。是心是依是正。了知惟是想久化成。不作圣解。如远公三见圣相。何过之有。若作圣解。乃成邪矣。</p>
<p><span style="color:#333399">辛九、逼心飞出夜见远方<span lang="EN-US"></span></span></p>
<p><b><span style="color:teal">又以此心研究深远。忽于中夜遥见远方市井街巷亲族眷属。或闻其语。此名迫心逼极飞出。故多隔见。非为圣证。不作圣心。名善境界。若作圣解。即受群邪。<span lang="EN-US"></span></span></b></p>
<p>⊙研究深远者。观于事境理谛竖穷横遍之体性也。迫逼飞出。亦是暂时境界耳。缘影未破。岂圣证乎。</p>
<p><span style="color:#333399">辛十、邪心含魅妄见妄说<span lang="EN-US"></span></span></p>
<p><b><span style="color:teal">又以此心研究精极。见善知识形体变移。少选无端种种迁改。此名邪心含受魑魅或遭天魔入其心腹。无端说法通达妙义。非为圣证。不作圣心。魔事销歇。若作圣解。即受群邪。<span lang="EN-US"></span></span></b></p>
<p>⊙精极者。言其研究功深。至此则与菩萨罗汉心精将□。色阴将破。虚空将殒。故魔事从此而发也。或于定中。妄见善知识形无端变改。现佛现通。当知此名偶因邪心含受魑魅。有此妄见。非真见圣相也。又或偶遭天魔入其心腹。令此行人。自己无端说法通达妙义。当知此是魔力使然。非真实心开也。此虽防心不密。致使魔魅得入。若能不作圣心。则魔事终归销歇。惟其妄作圣解。乃中天魔计耳。</p>
<p><span style="color:#333399">庚三、结过劝示<span lang="EN-US"></span></span></p>
<p><b><span style="color:teal">阿难。如是十种禅那现境。皆是色阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成堕无间狱。汝等当依如来灭后。于末法中。宣示斯义。无令天魔得其方便。保持覆护。成无上道。<span lang="EN-US"></span></span></b></p>
<p>⊙言此十种境界。从禅那中发现者。皆由无始虚妄色阴。与今所用妙止观心。能所交互。故现斯事也。盖能观之心如钻。所观阴境如木。阴中藏性如火。种种现境如烟。钻火得烟。则知去火不远。故一一名善境界。见烟而止。则火不可得。损木损工。譬如中途迷惑。反受群邪也。下皆准知。</p>
<p><span style="color:#333399">己二、明受阴境三。初总示阴相。二别明发相。三结过劝示。庚初、中四。初结前色阴尽相。二正示受阴区宇。三悬示受阴尽相。四结示本惟妄想。辛、今初<span lang="EN-US"></span></span></p>
<p><b><span style="color:teal">阿难。彼善男子修三摩提奢摩他中色阴尽者。见诸佛心。如明镜中显现其像。<span lang="EN-US"></span></span></b></p>
<p>⊙大佛顶首楞严王三昧。始终皆以止观而为体用。今言奢摩他中。举止以摄观也。同居色阴尽。见佛一切智心。方便色阴尽。见佛道种智心。实报色阴尽。见佛一切种智心。又达三土色阴即空名尽。见佛一切智心。达三土色阴即假名尽。见佛道种智心。达三土色阴即中名尽。见佛一切种智心也。则有观行见。相似见。乃至究竟见之不同。利根之人。一尽一切尽。一见一切见。若受阴习强者。则于观行位中。又现客邪区宇。</p>
<p><span style="color:#333399">辛二、正示受阴区宇<span lang="EN-US"></span></span></p>
<p><b><span style="color:teal">若有所得。而未能用。犹如魇人。手足宛然。见闻不惑。心触客邪。而不能动。此则名为受阴区宇。<span lang="EN-US"></span></span></b></p>
<p>⊙观行见于佛心。故若有所得。未与法流水接。故犹未能用也。受以领纳前境为义。今六根虽不缘尘。而领纳之习仍在。所以犹如魇人。了知六入本如来藏。故喻之以手足宛然见闻不惑。三土虚妄受阴。喻以客邪。不得去住自由。喻不能动。盖虽非实有外邪。只此受阴区宇。便是心触客邪也。</p>
<p><span style="color:#333399">辛三、悬示受阴尽相<span lang="EN-US"></span></span></p>
<p><b><span style="color:teal">若魇咎歇。其心离身。返观其面。去住自由。无复留碍。名受阴尽。是人则能超越见浊。<span lang="EN-US"></span></span></b></p>
<p>⊙闻所闻尽。知魇咎歇。无所执受。故心得离身。离分段身。则于同居去住自由。离变易身。则于方便实报去住自由。余如耳根圆通中说。</p>
<p><span style="color:#333399">辛四、结示本惟妄想<span lang="EN-US"></span></span></p>
<p><b><span style="color:teal">观其所由。虚明妄想以为其本。<span lang="EN-US"></span></span></b></p>
<p>⊙因于违顺妄境。生诸损益妄受。虚有所明。是受阴相。此之虚明。但是妄想。非真有虚明也。既识其本。则不被其所惑矣。</p>
<p><span style="color:#333399">庚二、别明发相十。初过抑生悲。至十爱极成贪。辛、今初<span lang="EN-US"></span></span></p>
<p><b><span style="color:teal">阿难。彼善男子。当在此中得大光耀。其心发明。内抑过分。忽于其处发无穷悲。如是乃至观见蚊虱。犹如赤子。心生怜愍。不觉流泪。此名功用抑摧过越。悟则无咎。非为圣证。觉了不迷。久自销歇。若作圣解。则有悲魔入其心腑。见人则悲。啼泣无限。失于正受。当从沦坠。<span lang="EN-US"></span></span></b></p>
<p>⊙此中者。事理二境观行三昧之中也。由观行力。破色阴境。故能得大光耀。由其受阴未破。故发种种诸受境界。盖受有五种。一苦。二乐。三忧。四喜。五舍。今之悲心。乃缘众生苦受而发也。虽似大悲。实依受阴。只因内抑过分而发。岂入圣阶。所贵觉了不迷。庶不招魔成失耳。</p>
<p><span style="color:#333399">辛二、感激生勇<span lang="EN-US"></span></span></p>
<p><b><span style="color:teal">阿难。又彼定中诸善男子。见色阴销。受阴明白。胜相现前。感激过分。忽于其中生无限勇。其心猛利。志齐诸佛。谓三僧祇。一念能越。此名功用陵率过越。悟则无咎。非为圣证。觉了不迷。久自销歇。若作圣解。则有狂魔入其心腑。见人则夸。我慢无比。其心乃至上不见佛。下不见人。失于正受。当从沦坠。<span lang="EN-US"></span></span></b></p>
<p>⊙于观行定中。剥去一层色碍境界。露出一种虚明境界。故感激过分而生于勇。此缘自心乐受而发也。文皆可知。</p>
<p><span style="color:#333399">辛三、智衰成忆<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。前无新证。归失故居。智力衰微。入中隳地。迥无所见。心中忽然生大枯渴。于一切时沈忆不散。将此以为勤精进相。此名修心无慧自失。悟则无咎。非为圣证。若作圣解。则有忆魔入其心腑。旦夕撮心悬在一处。失于正受。当从沦坠。<span lang="EN-US"></span></span></b></p>
<p>⊙受阴未破。故前无新证。色阴既销。故归失故居。此缘自心舍受而生枯渴也。病在定过于慧。所以沈忆悬心。</p>
<p><span style="color:#333399">辛四、慧胜成劣<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。慧力过定。失于猛利。以诸胜性。怀于心中。自心已疑是卢舍那。得少为足。此名用心忘失恒审。溺于知见。悟则无咎。非为圣证。若作圣解。则有下劣易知足魔入其心腑。见人自言我得无上第一义谛。失于正受。当从沦坠。<span lang="EN-US"></span></span></b></p>
<p>⊙此缘喜受而生胜性也。病在慧过于定。所以忘失恒审。</p>
<p><span style="color:#333399">辛五、失守生忧<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。新证未获。故心已亡。历览二际。自生艰险。于心忽然生无尽忧。如坐铁床。如饮毒药。心不欲活。常求于人令害其命。早取解脱。此名修心失于方便。悟则无咎。非为圣证。若作圣解。则有一分常忧愁魔入其心腑。手执刀剑。自割其肉。欣其舍寿。或常忧愁。走入山林。不耐见人。失于正受。当从沦坠。<span lang="EN-US"></span></span></b></p>
<p>⊙新证未获。亦指受阴未破。故心已亡。亦指色阴先锁。此缘忧受而求自害。定慧俱劣。</p>
<p><span style="color:#333399">辛六、慧劣成喜<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。处清净中。心安隐后。忽然自有无限喜生。心中欢悦。不能自止。此名轻安无慧自禁。悟则无咎。非为圣证。若作圣解。则有一分好喜乐魔入其心腑。见人则笑。于衢路傍。自歌自舞。自谓已得无碍解脱。失于正受。当从沦坠</span></b>。</p>
<p>⊙此缘轻安而生喜受。亦是定过于慧。</p>
<p><span style="color:#333399">辛七、见胜成慢<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。自谓已足。忽有无端大我慢起。如是乃至慢。与过慢。及慢过慢。或增上慢。或卑劣慢。一时俱发。心中尚轻十方如来。何况下位声闻缘觉。此名见胜无慧自救。悟则无咎。非为圣证。若作圣解。则有一分大我慢魔入其心腑。不礼塔庙。摧毁经像。谓檀越言。此是金铜。或是土木。经是树叶。或是□华。肉身真常。不自恭敬。却崇土木。实为颠倒。其深信者。从其毁碎。埋弃地中。疑误众生。入无间狱。失于正受。当从沦坠。<span lang="EN-US"></span></span></b></p>
<p>⊙自谓已足。亦缘喜乐而生诸慢也。恃己陵他。名大我慢。同德相傲。但名为慢。于同争胜。名为过慢。于胜争胜。名慢过慢。未得谓得。名增上慢。以劣自矜。名卑劣慢。不礼塔庙等。即是邪慢。共名七慢。此但见于定中胜相。故云无慧自救也。</p>
<p><span style="color:#333399">辛八、轻安自足<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。于精明中。圆悟精理。得大随顺。其心忽生无量轻安。己言成圣。得大自在。此名因慧获诸轻清。悟则无咎。非为圣证。若作圣解。则有一分好轻清魔入其心腑。自谓满足。更不求进。此等多作无闻比丘。疑误众生堕阿鼻狱。失于正受。当从沦坠。<span lang="EN-US"></span></span></b></p>
<p>⊙精明中者。色销之境界。圆悟精理者。悟此受阴本如来藏也。得大随顺。亦是喜乐二受。因慧获诸轻安。既得轻安。便自谓足。仍是定过于慧。故成无闻比丘。良由不达法相故也。</p>
<p><span style="color:#333399">辛九、空解成断<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。于明悟中。得虚明性。其中忽然归向永灭。拨无因果。一向入空。空心现前。乃至心生长断灭解。悟则无咎。非为圣证。若作圣解。则有空魔入其心腑。乃谤持戒。名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人。不生疑谤。鬼心久入。或食屎尿与酒肉等。一种俱空。破佛律仪。误入人罪。失于正受。当从沦坠。<span lang="EN-US"></span></span></b></p>
<p>⊙明悟中。即是色阴既销之观慧中。虚明性。即是受阴性也。此亦缘于舍受而成空解。乃慧多定少之咎。每见今时知识。虽不敢啖肉行淫。而比丘戒法罕有不判为小乘者。其亦几邻于魔说矣。岂不险哉。</p>
<p><span style="color:#333399">辛十、爱极成贪<span lang="EN-US"></span></span></p>
<p><b><span style="color:teal">又彼定中诸善男子。见色阴销。受阴明白。味其虚明。深入心骨。其心忽有无限爱生。爱极发狂。便为贪欲。此名定境安顺入心。无慧自持。误入诸欲。悟则无咎。非为圣证。若作圣解。则有欲魔入其心腑。一向说欲为菩提道。化诸白衣平等行欲。其行淫者。名持法子。神鬼力故。于末世中。摄其凡愚。其数至百。如是乃至一百二百。或五六百。多满千万。魔心生厌。离其身体。威德既无。陷于王难。疑误众生入无间狱。失于正受。当从沦坠。<span lang="EN-US"></span></span></b></p>
<p>⊙味受阴之虚明。生爱发狂。此亦缘喜乐受。有定无慧之过也。</p>
<p><span style="color:#333399">庚三、结过劝示<span lang="EN-US"></span></span></p>
<p><b><span style="color:teal">阿难。如是十种禅那现境。皆是受阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成堕无间狱。汝等亦当将如来语。于我灭后。传示末法。遍令众生开悟斯义。无令天魔得其方便。保持覆护。成无上道。<span lang="EN-US"></span></span></b></p>
<p><span style="color:#333399">己三、明想阴境三。初总示阴相。二别明发相。三结过劝示。庚初、中四。初结前受阴尽相。二正示想阴区宇。三悬示想阴尽相。四结示本惟妄想。辛、今初<span lang="EN-US"></span></span></p>
<p><b><span style="color:teal">阿难。彼善男子修三摩提受阴尽者。虽未漏尽。心离其形。如鸟出笼。已能成就从是凡身。上历菩萨六十圣位。得意生身。随往无碍。<span lang="EN-US"></span></span></b></p>
<p>⊙受阴尽相。须约三土。及与六即。今云虽未漏尽。一往且约圆教初信言之。即此根初解之境界也。俱生我执尚在。故未漏尽。分别我执已断。故心离其形。如鸟出笼。犹前文所谓去住自由也。六十圣位者。三渐次为能增进。五十七位为所增进。能所合称。共成六十。于六十中。能进三法通于凡圣。所进干慧是外凡。十信是内凡。余四十六。方名为圣。今通名为圣者。以其从凡入圣。因果理同故也。既登初信。先断见惑。则势如破竹。有进无退。由后圣位。令前凡位功行。亦不唐捐。所以名为六十圣位耳。意生身者。随意所到。身则便到。故云随往无碍。此有三种。一者入三昧乐意生身。初信能得。二者觉法自性意生身。八信能得。三者种类俱生无作意生身。十信能得。若至初住。分证如来一身无量身。所谓中道法身应化之本。如天上月。普印千江。不复名意生身矣。</p>
<p><span style="color:#333399">辛二、正示想阴区宇<span lang="EN-US"></span></span></p>
<p><b><span style="color:teal">譬如有人。熟寐寱言。是人虽则无别所知。其言已成音韵伦次。令不寐者。咸悟其语。此则名为想阴区宇。<span lang="EN-US"></span></span></b></p>
<p>⊙利根之人。受阴尽时。一尽一切尽。便能朗然大觉。若想阴习强者。于观行中。受阴虽复虚妙。又现寐寱区宇也。想阴未破。喻如熟寐。受阴虚妙。喻如寱言。无别所知者。以喻思惑未断。不达真境也。言成韵次者。以喻观行功深。见惑永伏。能邻圣位也。诸佛菩萨。喻如不寐之人。悉知悉见此善男子。与其观行心精通□。喻如咸悟其语。但以虚妄想阴所隔。故如醒者能知寐语。寐者不知醒人耳。</p>
<p><span style="color:#333399">辛三、悬示想阴尽相<span lang="EN-US"></span></span></p>
<p><b><span style="color:teal">若动念尽。浮想销除。于觉明心。如去尘垢。一伦生死。首尾圆照。名想阴尽。是人则能超烦恼浊。<span lang="EN-US"></span></span></b></p>
<p>⊙于觉明心如去尘垢。即所谓觉所觉空也。一伦生死者。伦是类义。分段生死。自为一类。变易生死。复为一类。首者。穷其所自始。尾者。究其所由终。了知二种生死。来无所从。去无所至。名为首尾圆照也。同居动念尽。则去见思尘垢。圆照分段生死首尾。方便实报动念尽则去尘沙无明尘垢。圆照变易生死首尾。则有观行尽。观行去。观行圆照。乃至究竟尽。究竟去。究竟圆照。余如圆通中释。</p>
<p><span style="color:#333399">辛四、结示本惟妄想<span lang="EN-US"></span></span></p>
<p><b><span style="color:teal">观其所由。融通妄想以为其本。<span lang="EN-US"></span></span></b></p>
<p>⊙惟此想阴。能为融变。使心随境。使境随心。只此融通。实惟妄想。更非别有融通之性可得也。知此想阴虚妄无本。则不被其所迷矣。</p>
<p><span style="color:#333399">庚二、别明发相十。初贪善巧想。至十贪长寿想。烦恼虽多。贪为上首。一有所贪。便堕魔网。可不戒哉。辛、今初<span lang="EN-US"></span></span></p>
<p><b><span style="color:teal">阿难。彼善男子。受阴虚妙。不遭邪虑。圆定发明。三摩地中。心爱圆明。锐其精思。贪求善巧。尔时天魔候得其便。飞精附人。口说经法。其人不觉是其魔著。自言谓得无上涅槃。来彼求巧善男子处。敷座说法。其形斯须或作比丘。令彼人见。或为帝释。或为妇女。或比丘尼。或寝暗室。身有光明。是人愚迷。惑为菩萨。信其教化。摇荡其心。破佛律仪。潜行贪欲。口中好言灾祥变异。或言如来某处出世。或言劫火。或说刀兵。恐怖于人。令其家资无故耗散。此名怪鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p>⊙受阴虚妙者。谓于观行位中。了知受阴本如来藏。不发十种魔事。或虽发而觉悟不惑。故云不遭邪虑也。本以圆解而修圆定。今既不遭受阴中之邪虑。则将转有漏受成无漏之正受。故云圆定发明也。夫圆定既得发明。只须如法精进。从观行三昧。策入相似分真究竟三昧。则有何善巧之不得。有何法界之不历。有何机理之不契。有何根本之不析。有何感应之不成。有何静谧之不入。有何宿命之不知。有何神通之不具。有何深空之不证。有何常住之不获。而乃忽生心爱。著意贪求。譬如鳞角未成。辄思飞跃。羽毛未备。便拟□扶。学未优而求仕。丹未成而先服。其可乎哉。故知招魔成堕。皆是自心妄想为咎耳。一一文中。各有三节。初从彼善男子至贪求善巧。明其定中所起妄想。二从尔时天魔至俱陷王难。明其妄想所招魔事。三从汝当先觉至堕无间狱。劝诫觉迷所成得失也。初文可知。次文又四。初尔时至身有光明。明其魔事之相。次是人愚迷至潜行贪欲。明其受魔所惑。三口中好言至无故耗散。重明魔所作业。四此名怪鬼至俱陷王难。结明魔所成事。初言候得其便者。谓得此行人贪想之间隙而可乘也。飞精附人者。以此行人受阴虚妙。魔不能附。所以转附他人也。其人者。即魔附之人。虽被魔附。彼不自觉。乘于魔力。至此行人之前。现诸善巧。以逗其所贪求也。次是人者。指修定之行人。惑彼魔附之人以为菩萨。故信其教化而潜行贪欲也。三口中好言者。仍是魔附之人。不惟惑乱此一行人。亦复遍惑一切也。四此名怪鬼者。出其魔鬼之名。意令行人先觉而骂破之也。弟子。指修定行人。师。即指魔附人。魔业既炽。故魔去每先遭于王难。然后堕无间也。汝当先觉二句。劝其觉则成得。迷惑不知二句。诫其迷则成失。所云先觉者。或防检其心。令不起贪。或贪心初起。便能觉破。或魔人现巧。不受其惑。此皆可免轮回。倘一信其教化。破佛律仪。纵令从此觉知是魔。亦已悔之晚矣。下文并同。不复更释。可以例知。</p>
<p><span style="color:#333399">辛二、贪经历想<span lang="EN-US"></span></span></p>
<p><b><span style="color:teal">阿难。又善男子。受阴虚妙。不遭邪虑。圆定发明。三摩地中。心爱游荡。飞其精思。贪求经历。尔时天魔候得其便。飞精附人。口说经法。其人亦不觉知魔著。亦言自得无上涅槃。来彼求游善男子处。敷座说法。自形无变。其听法者。忽自见身坐宝莲华。全体化成紫金光聚。一众听人。各各如是。得未曾有。是人愚迷。惑为菩萨。淫逸其心。破佛律仪。潜行贪欲。口中好言诸佛应世。某处某人。当是某佛化身来此。某人即是某菩萨等。来化人间。其人见故。心生倾渴。邪见密兴。种智销灭。此名□鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p><span style="color:#333399">辛三、贪契合想<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱绵□。澄其精思。贪求契合。尔时天魔候得其便。飞精附人。口说经法。其人实不觉知魔著。亦言自得无上涅槃。来彼求合善男子处。敷座说法。其形及彼听法之人。外无迁变。令其听者。未闻法前。心自开悟。念念移易。或得宿命。或有他心。或见地狱。或知人间好恶诸事。或口说偈。或自诵经。各各欢娱。得未曾有。是人愚迷。惑为菩萨。绵爱其心。破佛律仪。潜行贪欲。口中好言佛有大小。某佛先佛。某佛后佛。其中亦有真佛假佛。男佛女佛。菩萨亦然。其人见故。洗涤本心。易入邪悟。此名魅鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回迷惑不知。堕无间狱。<span lang="EN-US"></span></span></b></p>
<p>⊙绵者。远也。缠也。续也。绵□。犹言悬合。绵爱。犹言缠爱。洗涤本心。言移荡其正知正见。易入邪悟。谓改正为邪也。</p>
<p><span style="color:#333399">辛四、贪辨析想<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱根本。穷览物化性之终始。精爽其心。贪求辨析。尔时天魔候得其便。飞精附人。口说经法。其人先不觉知魔著。亦言自得无上涅槃。来彼求元善男子处。敷座说法。身有威神。摧伏求者。令其座下虽未闻法。自然心伏。是诸人等。将佛涅槃菩提法身。即是现前我肉身上。父父子子。递代相生。即是法身常住不绝。都指现在即为佛国。无别净居及金色相。其人信受。亡失先心。身命归依。得未曾有。是等愚迷。惑为菩萨。推究其心。破佛律仪。潜行贪欲。口中好言眼耳鼻舌。皆为净土。男女二根。即是菩提涅槃真处。彼无知者。信是秽言。此名蛊毒魇胜恶鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p>⊙恒沙界外一滴之雨。尚知头数。现前种种松直棘曲鹄白乌玄。皆了元由。此所谓穷物性之终始。析其根元者也。证十力智。自能如圆镜之普照。岂可妄贪求耶。求元。即求物性根本也。问曰。眼耳鼻舌皆为净土。与台宗观心释山城等。及六祖直指人心道理。不相侔耶。答曰。台宗禅宗。俱是即事明理。未尝拨事相也。今言无别净居等。既欲执理废事。又岂成真理乎。末世禅门。固有类此者矣。</p>
<p><span style="color:#333399">辛五、贪冥感想<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱悬应。周流精研。贪求冥感。尔时天魔候得其便。飞精附人。口说经法。其人元不觉知魔著。亦言自得无上涅槃。来彼求应善男子处。敷座说法。能令听众暂见其身。如百千岁。心生爱染。不能舍离。身为奴仆。四事供养。不觉疲劳。各各令其座下人心。知是先师本善知识。别生法爱。黏如胶漆。得未曾有。是人愚迷。惑为菩萨。亲近其心。破佛律仪。潜行贪欲。口中好言我于前世。于某生中。先度某人。当时是我妻妾兄弟。今来相度。与汝相随归某世界。供养某佛。或言别有大光明天。佛于中住。一切如来所休居地。彼无知者。信是虚诳。遗失本心。此名厉鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p>⊙问曰。前云无别净居。既是魔说。今云别有大光明天。何亦非耶。答曰。一人成佛时。法界皆为此佛之依正。而云别有所休居地。则有分剂。有方隅矣。故知未了四土横竖之义。则说有说无。皆戏论耳。</p>
<p><span style="color:#333399">辛六、贪静谧想（应作贪宿命想）<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱深入。克己辛勤。乐处阴寂。贪求静谧。尔时天魔候得其便。飞精附人。口说经法。其人本不觉知魔著。亦言自得无上涅槃。来彼求阴善男子处。敷座说法。令其听人。各知本业。或于其处。语一人言。汝今未死。已作畜生。敕使一人于后蹋尾。顿令其人起不能得。于是一众倾心钦伏。有人起心。已知其肇。佛律仪外。重加精苦。诽谤比丘。骂詈徒众。讦露人事。不避讥嫌。口中好言未然祸福。及至其时。毫发无失。此大力鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p>⊙此与下节标章相易。则文理俱顺。恐是错简也。</p>
<p><span style="color:#333399">辛七、贪宿命想（应作贪静谧想）<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱知见。勤苦研寻。贪求宿命。尔时天魔候得其便。飞精附人。口说经法。其人殊不觉知魔著。亦言自得无上涅槃。来彼求知善男子处。敷座说法。是人无端于说法处。得大宝珠。其魔或时化为畜生。口衔其珠。及杂珍宝简册符牍。诸奇异物。先授彼人。后著其体。或诱听人。藏于地下。有明月珠。照耀其处。是诸听者。得未曾有。多食药草。不餐嘉馔。或时日餐一麻一麦。其形肥充。魔力持故。诽谤比丘。骂詈徒众。不避讥嫌。口中好言他方宝藏。十方圣贤潜匿之处。随其后者。往往见有奇异之人。此名山林土地城隍川岳鬼神年老成魔。或有宣淫。破佛戒律。与承事者。潜行五欲。或有精进。纯食草木。无定行事。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p><span style="color:#333399">辛八、贪神通想<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱神通种种变化。研究化元。贪取神力。尔时天魔候得其便。飞精附人。口说经法。其人诚不觉知魔著。亦言自得无上涅槃。来彼求通善男子处。敷座说法。是人或复手执火光。手撮其光。分于所听四众头上。是诸听人。顶上火光皆长数尺。亦无热性。曾不焚烧。或水上行。如履平地。或于空中。安坐不动。或入瓶内。或处囊中。越牖透垣。曾无障碍。唯于刀兵。不得自在。自言是佛。身著白衣。受比丘礼。诽谤禅律。骂詈徒众。讦露人事。不避讥嫌。口中常说神通自在。或复令人傍见佛土。鬼力惑人。非有真实也。赞叹行淫。不毁粗行。将诸猥媟。以为传法。此名天地大力山精海精风精河精土精。一切草木积劫精魅。或复龙魅。或寿终仙。再活为魅。或仙期终。计年应死。其形不化。他怪所附。年老成魔。恼乱是人。厌足心生。去彼人体。弟子与师。多陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p><span style="color:#333399">辛九、贪深空想<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱入灭。研究化性。贪求深空。尔时天魔候得其便。飞精附人。口说经法。其人终不觉知魔著。亦言自得无上涅槃。来彼求空善男子处。敷座说法。于大众内。其形忽空。众无所见。还从虚空。突然而出。存没自在。或现其身。洞如琉璃。或垂手足。作旃檀气。或大小便。如厚石蜜。诽谤戒律。轻贱出家。口中常说无因无果。一死永灭。无复后身及诸凡圣。虽得空寂。潜行贪欲。受其欲者。亦得空心。拨无因果。此名日月薄蚀精气。金玉芝草麟凤龟鹤。经千万年不死为灵。出生国土。年老成魔。恼乱是人。厌足心生。去彼人体。弟子与师。多陷王难。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p><span style="color:#333399">辛十、贪长寿想<span lang="EN-US"></span></span></p>
<p><b><span style="color:teal">又善男子。受阴虚妙。不遭邪虑。圆定发明。三摩地中。心爱长寿。辛苦研几。贪求永岁。弃分段生。顿希变易细相常住。尔时天魔候得其便。飞精附人。口说经法。其人竟不觉知魔著。亦言自得无上涅槃。来彼求生善男子处。敷座说法。好言他方往还无滞。或经万里。瞬息再来。皆于彼方取得其物。或于一处。在一宅中。数步之间。令其从东诣至西壁。是人急行。累年不到。因此心信。疑佛现前。口中常说十方众生。皆是吾子。我生诸佛。我出世界。我是元佛。出世自然。不因修得。此名住世自在天魔。使其眷属。如遮文茶。及四天王毗舍童子。未发心者。利其虚明。食彼精气。或不因师。其修行人。亲自观见。称执金刚与汝长命。现美女身。盛行贪欲。未逾年岁。肝脑枯竭。口兼独言。听若妖魅。前人未详。多陷王难。未及遇刑。先已干死。恼乱彼人。以至殂殒。汝当先觉。不入轮回。迷惑不知。堕无间狱。<span lang="EN-US"></span></span></b></p>
<p>⊙住世自在天魔。即第六天上大魔王也。遮文茶。旧示嫉妒女。又云奴神。毗舍。此云啖精气。此等亦有已发心者。便不恼乱行人。未发心者。每思啖人精气。况此修定男子。受阴虚妙。则精气虚明。倍为诸鬼所利。今功夫至此。若不加害。倘令想阴一尽。超烦恼浊。永出三界。更于何处候得其便。故须乘此亲自现身而破坏之。噫。魔心若此。亦太□矣。所幸彼尘劳内。汝妙觉中。当处禅那觉悟无惑。则彼魔事无奈汝何耳。</p>
<p><span style="color:#333399">庚三、结过劝示二。初结十魔过恶。二结想阴所招。辛、今初<span lang="EN-US"></span></span></p>
<p><b><span style="color:teal">阿难当知。是十种魔。于末世时。在我法中。出家修道。或附人体。或自现形。皆言已成正遍知觉。赞叹淫欲。破佛律仪。先恶魔师与魔弟子。淫淫相传。如是邪精魅其心腑。近则九生。多踰百世。令真修行。总为魔眷。命终之后。必为魔民。失正遍知。堕无间狱。汝今未须先取寂灭。纵得无学。留愿入彼末法之中。起大慈悲。救度正心深信众生。令不著魔。得正知见。我今度汝。已出生死。汝遵佛语。名报佛恩。<span lang="EN-US"></span></span></b></p>
<p>⊙近则九生者。百年为一生。九百年后。正法将灭时也。多踰百世者。三十年为一世。三千年后。正属末法时也。呜呼。读经至此。而不痛哭流涕。抚昔伤今。思一振其颓风者。其真魔家眷属也已。</p>
<p><span style="color:#333399">辛二、结想阴所招<span lang="EN-US"></span></span></p>
<p><b><span style="color:teal">阿难。如是十种禅那现境。皆是想阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成堕无间狱。汝等必须将如来语。于我灭后。传示末法。遍令众生开悟斯义。无令天魔得其方便。保持覆护。成无上道。<span lang="EN-US"></span></span></b></p>
<p>大佛顶如来密因修证了义诸菩萨万行首楞严经【文句卷第九】</p>
