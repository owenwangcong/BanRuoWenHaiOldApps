<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(圆满成就第九)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">圆满成就第九<span lang="EN-US"></span></span></p>
<p>第九品，名圆满成就。以上从第四至第八品，皆显法藏大士因地愿行。从本品起则是果德成就。本品内容有三：（一）佛赞法藏因圆果满。（二）阿难启问。（三）世尊正答。</p>
<p><b><span style="color:teal">佛告阿难：法藏比丘，修菩萨行，积功累德，无量无边。于一切法，而得自在。非是语言分别之所能知。<span lang="EN-US"></span></span></b></p>
<p>（一）世尊总结前文，盛赞法藏比丘，修普贤菩萨之大行。积累无量无边种种功德。‘于一切法而得自在’。世尊自称‘我为法王，于法自在’。今以此语赞因地之法藏，乃赞叹之极也。一切自在，即一切无碍，亦即一切圆成矣。圆满成就，融通无碍，才曰‘自在’。又观自在菩萨之圣号，寓此深密之玄旨。‘自’者，自性也，自心也。观自在者，了了见性，了了见心也。是即甚深般若。故能照破五蕴，度一切苦厄。亦即‘于一切法，而得自在’。是则以自在为因，仍以自在为果。因果同时，不可思议。又《会疏》注曰：‘今言于一切法而得自在，成就世自在王佛之果故也。言一切法者，即四十八愿之法也。谓庄严净土法，摄取众生法，庄严法身法等也。’意谓法藏四十八愿悉皆圆满，愿中所摄一切之法，悉皆圆融无碍，成就世间自在王佛之果觉，故云一切自在。清彭际清居士，于此经文亦有深解。简录于下：‘法藏以无量心，发无量愿，起无量行，无不一一称真如法界。众生无量，国土无量。菩萨随顺众生，经不可说、不可说那由他劫，入不可说、不可说恒河沙佛土，悉以无量行海而严净之。所以者何？以法界本无量故。如是严净无量佛土，度脱无量众生，而实无佛土可严，亦无众生可度。所以者何？以法界即非法界故。斯则悲智双融，理事无碍。故能”于一切法而得自在“。’上之二说正好互参。</p>
<p>‘非是语言分别之所能知’，此语真是金刚王宝剑，直下斩尽众生情见。今此经文，与《妙法莲华经》中‘是法非思量分别之所能解’，直是一句。一味一音，等同无异。此非偶合，实因体同。故下引《法华》，以证经义。《法华经》云：‘诸佛随宜说法，意趣难解。所以者何？我以无数方便，种种因缘，譬喻言辞，演说诸法。是法非思量分别之所能解。唯有诸佛，乃能知之。所以者何？诸佛世尊，唯以一大事因缘故，出现于世。舍利弗：云何名诸佛世尊，唯以一大事因缘故，出现于世。诸佛世尊欲令众生开佛知见，使得清净故，出现于世；欲示众生佛之知见故，出现于世；欲令众生悟佛知见故，出现于世；欲令众生入佛知见道故，出现于世。舍利弗：是为诸佛以一大事因缘故，出现于世。’上明诸佛唯因一大事因缘，开示悟入，佛之知见，而出现于世。佛之开示，既是‘佛之知见’，故唯有诸佛，乃能如实知之。众生在情见中，起心动念，皆是妄想分别。故佛虽有种种譬说，但众生于‘佛之知见’如聋如盲不能真实解了。《圆觉经》云：‘未出轮回，而辨圆觉，彼圆觉性，即同流转。’此显思量分别不能解了‘圆觉’。南泉云：‘说作如如，早变了也。’（说出个如如，其真实义早已变失了也。）故云‘非语言分别之所能知’。当知此之一件大事，言语道断，心行处灭。法藏果觉，实非语言之所能宣，亦非众生生灭心、思量分别之所能及。在凡夫分上，语言不能知，无语亦不能知；分别不能知，无分别亦不能知。法藏究竟法身妙果，唯有如如与如如智。故非凡情所能测。</p>
<p><b><span style="color:teal">所发誓愿圆满成就，如实安住，具足庄严、威德广大、清净佛土。<span lang="EN-US"></span></span></b></p>
<p>‘圆满’者，圆妙具足也。‘成就’者，嘉祥《法华论疏》云：‘具足无余，不可破坏，故云成就。’又《往生论注》曰：‘依本法藏菩萨四十八愿，今日阿弥陀如来自在神力。愿以成力，力以就愿。愿不徒然，力不虚设。力愿相符，毕竟不差，故曰成就。’又《法华经普贤劝发品》云：‘若善男子、善女人，成就四法，于如来灭后，当得是法华经。一者，为诸佛护念。二者，植众德本。三者，入正定聚。四者，发救一切众生之心。’上《法华》云成就四法，当得法华经。今则法藏大士，所发一切誓愿，悉皆圆满成就。故得‘如实安住，具足庄严、威德广大、清净佛土’。</p>
<p>‘实’者，真实，亦即实相，真如与法身。‘如实安住’即如实而安住于此真实之际。简言之，即安住于诸法之实相。实相者，正本经之体也。又实相即真如，故‘如实’即是‘如如’。‘如实安住’即《金刚经》之‘如如不动’也。又实相即法身，《往生论》曰：‘又向说观察庄严佛土功德成就。庄严佛功德成就。庄严菩萨功德成就。此三种成就愿心庄严，应知。略说入一法句故。一法句者，谓清净句。清净句者，谓真实智慧无为法身故。’今经‘如实安住’，即是安住真实智慧无为法身，故即是入清净句。此清净摄二种清净：一者，器世间清净。二者，众生世间清净。此一法句，摄二种清净与上说三种庄严。故云：‘具足庄严’。如《往生论注》云：‘此庄严事，纵使毗首羯磨（毗首羯磨乃天帝名。此天善工艺，巧变化，司建筑。）工称妙绝，积思竭想，岂能取图（描绘也）。性者，本义也。能生既净，所生焉得不净。故经言“随其心净，则佛土净”。’</p>
<p>‘威德’者，可敬畏曰威。可尊爱名德。《法华嘉祥疏》曰：‘畏则为威，爱则为德。又折伏为威。摄受为德。’‘广大’，《探玄记》云：‘大以包容为义，广则体极（本体极圆）用周（妙用周遍）。’又‘广大会’亦为阿弥陀佛名号之一，具广大会聚之德，故有此名。因十方众生往生极乐，法会盛大，圣众无量，全因弥陀盛德之所感。今经曰‘广大’，正显此德。</p>
<p>‘清净佛土’。经中十一品云，极乐世界，‘清净庄严，超踰十方’。又《汉译》中，阿弥陀佛为无量清净佛，或无量清净觉。盖极乐乃如来真心之所现，自性清净之所成。故无量清净。又极乐世界即是密严世界与华藏世界之异名。《大乘密严经》云：大日如来‘依于难思定，现于众妙色。色相无有边，非余所能见，极乐庄严国，世尊无量寿。’经明大日如来住于难思之妙定，定中现极乐国土与无量寿佛，故知大日即弥陀，密严即极乐也。又云：‘密严净土，超诸佛国。如无为性，不同微尘。’又《密严法藏疏》云：‘密严土者即是诸佛他受用土。’又云：‘今此密严但于清净如来藏心之所现。’又《往生论》曰：‘以一心专念作愿生彼……得入莲华藏世界。’又《金刚顶经》曰：‘唯此佛刹，尽以金刚自性清净所成，密严华藏。’皆表极乐即密严、华藏。皆清净如来藏心之所现。金刚自性清净所成。是以‘清净庄严，超踰十方’。故云‘威德广大清净佛土’。</p>
<p>（二）阿难兴问。</p>
<p><b><span style="color:teal">阿难闻佛所说，白世尊言：法藏菩萨成菩提者，为是过去佛耶？未来佛耶？为今现在他方世界耶？<span lang="EN-US"></span></span></b></p>
<p>（三）世尊正答。</p>
<p><b><span style="color:teal">世尊告言：彼佛如来，来无所来，去无所去。无生无灭，非过现未来。但以酬愿度生，现在西方，去阎浮提百千俱胝那由他佛刹，有世界名曰极乐。法藏成佛号阿弥陀。成佛以来，于今十劫。今现在说法。有无量无数菩萨、声闻之众，恭敬围绕。<span lang="EN-US"></span></span></b></p>
<p>阿难从事起问，世尊如理正答。理事无碍，妙显中道（本段前六句，见《宋译》）。世尊告阿难曰：‘彼佛如来，来无所来，去无所去。’此与《金刚经》中‘如来者，无所从来，亦无所去，故名如来。’一味无差。灵峰大师《金刚破空论》解之曰：‘以真如无别处所，可从彼来。生死无别处所，可从此去，故以有缘则现，譬如水清月现，月实不来。缘尽则隐，譬如水浊月隐，月实不去故。’此亦正是本经此三句经文之解。盖如来法身遍一切处，更何能言，法身从何处来，到何处去？一切处皆是自性法身故。唯以过缘而现来去，是故经云：‘但以酬愿度生，现在西方’，即此义也。以上经句‘来无所来’，答所问国界，此属空间。表十方虚空不离当处。下则答所问之时间曰，‘无生无灭，非过现未来’。如《涅槃》云：‘诸行无常，是生灭法。生灭灭已，寂灭为乐。’又《首楞严观音圆通章》云：‘生灭灭已。寂灭现前。’盖盵入无生，无生则无灭。‘非过现未来’，盖时有过现未者，妄念相续故。前念灭，是过去，下念生，是未来。妄念不生则亦无灭，则时无过去与未来。现在念念不住，故无现在。又既无过去与未来，则何有现在。是以《金刚经》云：‘过去心不可得，现在心不可得。未来心不可得。’又《信心铭》最末一句为‘无去来今’。正显三世古今不离于当念。</p>
<p>上显法身理体，真实之际。下明方便普度，真实之利。理不碍事，寂而常照，悲心无尽，垂迹度生。故下云：‘但以酬愿度生，现在西方。……’等等。‘酬’者，报也，答也。‘酬愿’即俗语之还愿，谓实践其本愿。‘愿’即指因地中之四十八愿。今既成佛，则本愿中无量光寿等等三种庄严，无一不实现也。四十八愿一一之愿，皆为法身。今则法报化三身成就矣。又一一之愿，皆为众生。是故必然‘酬愿度生’也。</p>
<p>‘现在西方’。‘现’者，今也，又示现也。佛身遍一切处，身土不二，故佛土亦遍一切处。云西方者，方便示现也。如《法华经寿量品》云：‘若有众生，来至我所。我以佛眼，观其信等，诸根利钝。随所应度，处处自说，名字不同，年纪大小。亦复现言，当入涅槃。又以种种方便说微妙法，能令众生发欢喜心。’今云‘现在西方’，即‘随所应度…方便说微妙法’也。因此正是‘指方立相，即事而真’之殊胜方便。善导大师剖示其义，谓娑婆众生，妄心瀑动。指方立相，尚未能专注，况无方无相耶？又《上都仪》云：‘归命三宝，要指方立相，住心取境，以凡夫□心，尚不可得，况离相耶？’</p>
<p>‘去阎浮提百千俱胝那由他佛刹，有世界名曰极乐’。上句是《宋译》文。《魏译》为十万亿刹。《唐译》为十万亿佛刹。《称赞净土佛摄受经》同《宋译》。《阿弥陀经》同魏唐两译。诸译不同，其故有二：一者，如《法华》所说，随众生根器，所说名字不同，年纪大小。是故两土距离亦可不同。实者极乐娑婆皆遍一切处，互融互摄，本无距离之可言。二者，‘亿’、‘俱胝’、‘那由他’之数，所表大小不一。亿有四说：（一）十万，（二）百万，（三）千万，（四）万万。俱胝其译为亿，故亦可为十万、百万、千万，乃至万万。但前三者，则为常用者。那由他，可为十万，或千万。亦有解为万万者。其义不一，是故难校。今于十万亿取亿数之最大者，则为十万万万。百千俱胝那由他，取俱胝与那由他之最小者，则为千万万万。较十万亿大一百倍，故不必局限于数量。诸经互参，则可知所示现之极乐世界，距此土至少在十万万亿个三千大千世界之外（三千大千世界为一佛之国土）。凡夫闻之，常感极乐甚远，惧不能去，此实由于迷自心量故。据《楞严》，则十方虚空生我心中，如片云点太清里。何远之有。故《观经》曰：‘阿弥陀佛，去此不远。’实因本在众生各各自心之内也。又《弥陀疏钞》曰：‘分明在目前，亦何尝远。’莲池大师之说，透彻心源。</p>
<p>‘有世界名曰极乐’。‘世’指时间，过去、现在与未来，所谓三世也。‘界’者疆界，指空间，即四维上下，所谓十方也。合时与空，故称世界。‘极乐’梵语须摩提，译有多名，亦云安乐、安养、清泰等。《弥陀要解》谓‘极乐’乃‘永离众苦，第一安隐之谓’。《弥陀疏钞》曰：‘显至极之乐，非人天一切诸乐之比。’故名极乐。</p>
<p>诸佛国土，随机所感，有四种土。《弥陀疏钞》曰：‘四土者，一曰常寂光土。经云：“毗卢遮那遍一切处，其佛住处，名常寂光。”是极果人所居。二曰，实报庄严土。行真实法，感殊胜报。七宝庄严，具净妙五尘故。亦云无障碍土。以色心不二，毛刹相容故。是法身大士所居。三曰，方便有余土。断四住惑，属方便道。无明未尽，名曰有余。是三乘圣人所居。四曰，凡圣同居土。是四圣六凡之所共居。’凡是凡夫，圣指圣人。圣人应迹世间，与凡夫同居一处，故曰凡圣同居土。今娑婆世界亦名凡圣同居，但此土浊重多恶，不净充满，荆棘瓦砾，丘陵坑坎。是乃同居秽土。至于极乐同居，池流八德，树盈七珍；宝莲佛光，遍满国土；水鸟树林，演说妙法；诸上善人，入正定聚，永离众苦，唯受大乘法乐。是为同居净土。又极乐同居净土，圆明无碍，亦通于常寂等上三土。《弥陀疏钞》云：‘随其机异，所见亦异。有于同居见寂光土；有于同居见实报土；有于同居见方便土；有于同居但见本土。如《像法决疑经》云：“今日坐中无央数众，或见此处山林、地土、砂砾；或见七宝；或见是诸佛行处；或见即是不思议诸佛境界。”皆随机异见也。’故《弥陀要解》云：‘今云极乐世界，正指同居净土。亦即横具上三净土也。’又云：‘今约信愿行三。弥陀名号不可思议，故能令凡夫所感同居极乐，最极清净也。此则十方佛土所无，极乐同居独擅，方是极乐净土宗旨。’以弥陀一乘愿海，六字洪名，万德庄严，一句清净，以此最极清净、不可思议一句弥陀名号之真因，自然感得不可思议、最极清净之极乐同居国土。极乐世界之同居净土，超越十方，故常曰极乐之妙，首在同居也。</p>
<p>‘法藏成佛，号阿弥陀’。上明国土，是依报，土为身之所依，故名依报。佛是能依，故名正报。佛有三身：（一）法性身，简称法身，居常寂光土。（二）报身，居实报庄严土。（三）应化身，常现方便有余及同居等土。又佛之三身，实非一非三，而三而一，如伊三点，不纵不横，不并不别，不可思议。又化身有二：一者示生化身，即示现八相成道之身，二者应现化身，应众生机，而现胜应或劣应之身。又可分为：（一）佛界化身。现佛界之身。（二）随类化身。随九界之类，而现其身。《弥陀要解》云：‘今云阿弥陀佛，正指同居土中，示生化身。仍复即报即法也。’谓今经中，正在说法之佛，是指同居土中，示生化身佛。同时即是报身佛与法身佛。此语精妙。《圆中钞》云：‘随土感见，三身有异。随机感见，四土不同。’是故若于同居，但见同居本土者，则说法之佛，只是示生化身佛。若见实报土，则见报身佛。若见常寂光，即见法身。佛之三身，譬如摩尼宝珠。珠体、珠光、珠影，三者不相舍离。法、报、应化三身，亦复如是。同居横具上三土，亦是此义。表上三土，亦即在同居。故往生极乐同居，功德殊胜，不可思议。</p>
<p>又阿弥陀佛即是毗卢遮那如来。如《弥陀疏钞》曰：‘智觉云：“总持教中，说三十七佛，皆毗卢遮那一佛所现。谓遮那内心，证自受用，成于五智。自当中央法界清净智。次从四智，流出四方四如来。其妙观察智，流出西方极乐世界无量寿如来。”则一佛而双二土也。’因弥陀即毗卢，故云：‘一佛’。‘土’者净佛国土。‘二土’者，华藏与极乐。‘双’者兼也，义为兼领，盖谓一佛兼领两净土也。</p>
<p>又东密（日本密宗）亦谓阿弥陀佛即是大日如来。日兴教大师《阿弥陀秘释》云：‘一者无量寿。法身如来居法界宫，不生不灭。是故大日如来或名无量寿佛。二者无量光。法身如来妙观察智光，遍照无量众生，无量世界，常恒施利益。故大日如来或名无量光佛。等等’（大日即毗卢。）。</p>
<p>阿弥陀具无量义。一译无量寿。二译无量光。三译甘露王。密教以此三名，依其次第，表法报化三身。又可译为无量庄严、无量清净等等。又十二光名，亦皆弥陀名号。</p>
<p>又阿弥陀三字，每字亦具无量义。阿字为本不生之义，故是空谛。弥字为吾我之义，故是随缘之假谛。陀字为如之义，故是中谛。又《阿弥陀秘释》云：‘阿字，一心平等本初不生义。弥字，一心平等无我大我义。陀字，一心诸法如如寂静义。又阿字佛部义。示理智不二，法界体相故。弥字，莲华部义。妙观察智，生法二空，实相本来不染六尘，如莲花故。陀字金刚部义。如来妙智，自性坚固，能破一切妄想怨敌故。又阿字，空义。一心法体本自虚妄相空无故。弥字，假有义。一心平等，诸法如幻假有故。陀字，中道义。一心平等，诸法离二边，无定相可得故。又阿字，有义。一心体相，本有不生，无灭尽故。弥字，空义。一心诸法，自性不可得故。陀字，不空义，一心诸法，本来法身功德，无断绝故。又阿字，因义。佛界众生，因一心觉，因一心迷故。弥字，行义。断人法二我，证生法不空，至佛果故。陀字，果义。示不二一心如如理智，是则佛果故。如是差别法门，即名字相。又如是字相，互无定相。如帝网珠，不可取舍。一心平等，不可得故。’又曰：‘是故唱阿弥陀三字，灭无始重罪。念阿弥陀一佛，成无终福智。如帝网一珠，顿现无尽宝珠。弥陀一佛，速满无边性德也。’以上《秘释》之说顿开诸佛秘藏，直显持名一法，摄盖一切法功德。专念弥陀，即可迅速圆满自性本具之无边妙德。如上妙谛，直示佛之知见。正显此法，实是‘一切世间难信之法。’又《阿字观》曰：‘自阿字出一切陀罗尼，自一切陀罗尼生一切佛。’佛号中一个阿字功德如是，故佛号之功德不可思议，明矣。</p>
<p>‘成佛以来，于今十劫’表四十八愿圆满成就，成等正觉，号阿弥陀佛。从法藏成佛至释尊说经时，已历十劫。但应著眼，此云十劫，正是为酬愿度生，示现之事相。此乃一期应机之权说。若究其实，则弥陀实久已成佛，弥陀即大日如来，已见于上所引证之《大乘密严经》，兹更引三证：</p>
<p>一、《法华经化城喻品》云：‘乃往过去，无量无边、不可思议阿僧祗劫，尔时有佛，名大通智胜如来。’又‘其佛未出家时，有十六子。’‘尔时十六王子，皆以童子出家，而为沙弥’，‘我今语汝：彼佛弟子十六沙弥，今皆得阿耨多罗三藐三菩提，于十方国土，现在说法。…西方二佛，一名阿弥陀（是第九子）。……第十六我释迦牟尼佛，于娑婆国土，成阿耨多罗三藐三菩提。’上明弥陀乃十六王子中之第九王子，释迦是第十六王子。释迦成佛以来，已无量劫，如《法华寿量品》云：‘尔时佛告大菩萨众，诸善男子：今当分明宣语汝等。是诸世界，若著微尘，及不著者，尽以为尘，一尘一劫，我成佛以来，复过于此百千万亿那由他阿僧祗劫。’又‘如来见诸众生，乐于小法。德薄垢重者，为是人说，我少出家，得阿耨多罗三藐三菩提。然我实成佛以来。久远若斯，但以方便，教化众生，令入佛道，作如是说。’释迦于印度成佛，成佛以来，于今二千余年，实为方便之权巧示现。故弥陀于极乐成佛，‘于今十劫’亦复如是。实皆久远成佛。</p>
<p>二、灵芝《弥陀经疏》云：‘《楞严势至章》云：“我于往昔恒河沙劫，有佛出世，名无量光。十二如来相继一劫。”准大本（指《无量寿经》）中，即弥陀也。（其意为：根据《无量寿经》，《楞严》中之无量光如来即阿弥陀佛）今经（指《阿弥陀经》）大本，皆言十劫。乃是一期赴机之说，不足为疑。’上为灵芝师引《楞严》恒沙劫前有佛名无量光，证明弥陀久已成佛。十劫只是权说。</p>
<p>三、《笺注》云：‘依真宗（指密宗）之教意。则西方之阿弥陀，于胎藏界主证菩提之德，于金刚界主大智慧门。妙观察智之所成也。然则大日如来成道之年劫，不可说，不可思议。弥陀之成道，亦不可说，不可思议。’以弥陀即大日故。</p>
<p>‘今现在说法’，言‘今现在’则非过去与未来，直指当下。故云‘今现在’，表阿弥陀佛是现在佛。当下此时正为众生说法。故应发愿往生，礼观听法，依法修行，速补佛位。又彭际清居士曰：‘不唯尔时（释尊说法时），名为现在。乃至于今，以及后后无尽，同名现在。以佛寿无量也。’故知此非三世迁流之现在。而言后后无量，直是常住，故永称现在。且无论今后若干久远时劫，凡有人读到‘今现在说法’，则正指此时此刻，弥陀正在说法。因彼佛说法无间也。</p>
<p>至于说法者是何身。据《弥陀疏钞》意，说法者，当是应身。然亦兼报。如《观经》云：‘六十万亿那由他恒沙由旬之身’，则是报身说法。《疏钞》又云：‘有谓说法是应身报身。有谓三身齐说。各随机宜。’‘三身齐说’则说法者虽是应身报身，实亦兼法身矣。</p>
<p>‘有无量无数菩萨、声闻之众，恭敬围绕’，因彼土圣众无量，复有十方前往礼观听法之圣众，亦皆无量。悉皆围绕彼佛座下，一心恭敬，听佛说法。</p>
