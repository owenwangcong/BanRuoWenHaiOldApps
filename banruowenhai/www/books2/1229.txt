<p align="center" style="text-align:center"><b><span style="font-size:36.0pt;color:#FF6600">劝发菩提心文讲义<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">序</a></span></p>
<p align="center" style="text-align:center"><span lang="EN-US"><a href="#a02">劝发菩提心文讲义</a></span></p>
<p align="center" style="text-align:center"><span lang="EN-US"><a href="#a03">甲一 序分</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a04">甲二 正宗分</a></span></p>
<p align="center" style="text-align:center"><span lang="EN-US"><a href="#a05">甲三 流通分</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">序<span lang="EN-US"></span></span></p>
<p>‘华严经’偈曰：心佛及众生，是三无差别！此无差别者云何？曰菩提是。梵语菩提，华言为觉。此菩提觉，约法而言谓之心，约人而言谓之佛及众生。菩提之体，竖穷横遍；菩提之相，万德庄严；菩提之用，神化无方。在佛则全体显现，在众生则隐而未彰。惟其隐也，故须方便以发之；发之至于究竟，则为成佛。然而能发之心，未尝不是菩提，此之谓发菩提心。夫发众生在隐之菩提者，即下化众生之事也。菩提发至究竟成佛者，即上求佛道之事也。总之，皆是发菩提心也。我侪学佛，虽尚在众生数而未得成佛，幸皆具此菩提心，苟能发心，则众生可度，佛道可成，方不负此所学。此古德所以有劝发菩提心文之作也。然劝发菩提心文旧传不一，而未有如省庵大师之文之恳切详明者。大师之文，举各教邪正真伪大小偏圆诸相，及发心十种因缘，为明辨启发之资，而归结于回向极乐，以彰其效。非尤为我侪净业同仁之所宜拳拳服膺者乎！</p>
<p>圆瑛老法师夙以宏化为家业，屡讲此文，其弟子明如记录之，于此文义蕴诠发无遗，可谓善述者矣。圆公早岁安禅，悟明心地。长游义海，了彻灵文。殷殷以救世为心，在在以度生为急。讲座远敷于群岛，丈席接迹于诸山。龙天推出，不辞担荷。忍辱负重，道俗翕然。近以国家多难，法弱魔强，慨津梁之已疲，托文身以垂教；因取旧稿修治而厘定焉。浩斋晏晦，谢绝诸缘，唯孜孜以立言为务。而‘楞严’一经，尤为师一生精力所萃。八番讲演，心得孔多。所纂全疏，亦削稿有期。今以劝发菩提心文讲义待付手民，属圆净一言附之。谨略述因由，俾读此讲义者，藉知吾师宏教之大凡云尔。</p>
<p align="right" style="text-align:right;text-indent:24.0pt;word-break:break-all">民国二十九年六月十日<span>&nbsp; </span>定煇李圆净谨序&nbsp; </p>
<p><a name="a02"></a><span style="color:#333399">劝发菩提心文讲义<span lang="EN-US"></span></span></p>
<p>今讲此文，依照贤首宗，十门解释，略事发挥：一、总释题目<span>&nbsp; </span>二、撰文法师&nbsp; 三、启教因缘&nbsp; 四、藏乘所摄&nbsp; 五、教理浅深&nbsp; 六、宗趣分别&nbsp; 七、能诠教体&nbsp; 八、所被机宜&nbsp; 九、力用殊胜&nbsp; 一○、别解文义：</p>
<p><font color="#333399">一<span>&nbsp; </span>总释题目</font></p>
<p><b><span style="color:teal">劝发菩提心文<span lang="EN-US"></span></span></b></p>
<p>题，为一文之总纲。文，是一题之别义。欲知别义，须究总纲。总纲若明，别义自易。如提纲，则网目自彰；挈领，则衣缕自直。是以首门，即总释题目。亦提纲挈领意也。</p>
<p>此题六字，应分通别二题。前五字是别题，他文非此题故，名之为别。文之一字，是通题，通于他种故。如‘龙舒净土文’、‘云栖放生文’等，皆可名文。别题，是所诠之法义。通题，是能诠之文字。文者义之表也，义者文之实也。文称于义，义随于文，文义相资，能所不离，合为题目。</p>
<p>又应知此题，具含人法能所。按古德七种立题，以人法喻三字：单三种（是一字），单人，如‘佛说阿弥陀经’；单法，如‘大般涅槃经’；单喻，如‘大宝积经’。复三种（是二字），人法，如‘文殊问般若经’；人喻，如‘如来说师子吼经’；法喻，如‘妙法莲华经’。具足一种（具三字），如‘大方广佛华严经’。本题明是单法立题。以菩提心，是性法；乃众生自性本具之法。劝发二字，是修法。既经劝发，必依菩提心，而起菩提行，修诸行门，求证菩提之道。题中明文无有人喻字面，故曰明是单法立题。</p>
<p>若以义推，实含人法能所。既有所劝发菩提心之法，必有能劝发菩提心之人。若无其人，谁为劝发？当知劝发属教，发心属机，题具对机施教之意。劝者：劝化、劝导、劝勉。劝化，如云：一切众生，当发菩提心，方能出离生死苦。劝导，如云：我等本是佛，因为无明所误，而为众生。今当返迷归悟，称性起修，上求佛道，下度众生。劝勉，如云：既发菩提心，须行菩萨道，必要经过三个难关：难行能行，难舍能舍，难忍能忍。菩提心须坚固不退。</p>
<p>发者：发明，发起，发展。发明：如闻劝之后，发明自性真心，即是菩提心。广大平等，一向迷而不觉，今承指示，开解明了，谓之发明。发起：如既承劝明了，即发起此菩提心。智悲并运，解行相应，蹑解起行，谓之发起。发展：如既发菩提心，而修菩萨行。则六度齐修，四摄普被。令未种善根者种，已种者增长，已增长者成熟，已成熟者解脱。念念上求佛道，心心下化众生，谓之发展。</p>
<p>菩提心，即是道心。梵语菩提，此翻为道。菩提有三：一曰真性菩提，此以理为道也；二曰实智菩提，此以智慧为道也；三曰方便菩提，此以逗机施教为道也。真性，乃真如自性，圣凡同具。迷之为凡，悟之成圣。迷悟虽殊，生佛一致，平等平等。‘楞严经’云：大地草木，蠕动含灵，本元真如，即是如来成佛真体。依此不特生佛无异，实则情与无情，皆同一体。在有情分上，名之佛性。在无情分上，号曰法性。今约有情众生，即是人人本具之佛性，名曰本觉，亦即如如理；真实不虚，无有变异。故曰真性菩提，以理为道也。</p>
<p>实智，乃真实智慧，非同世间所有世智辩聪也。世智不离生死，实智能证菩提。即称如如理，所起之如如智，亦名始觉。依此始觉智，反照本觉理，照彻心源，真实了知，即是根本智，及实智。故曰实智菩提，以智慧为道也。</p>
<p>方便，乃权巧施设。先鉴众生机宜，应以何身得度，则现何身。应以何法得度，则说何法。种种方便，化度众生。即从根本智起之后得智，又名差别智，及权智。故曰方便菩提，对机施教为道也。</p>
<p>菩提又译为觉，菩提心即自觉觉他之心。若但自觉，而不觉他，不名菩提心。故二乘之人，不发菩提心，惟大乘众生，方能得发。经云：我今发心，不为自求人天福报，声闻缘觉，惟依最上乘，发菩提心。</p>
<p>菩提心当云何发？须知菩提心者，从大悲起。菩萨修行，此心为先。若不发大悲之心，一切万行，无从建立。何为大悲心？视大地众生，皆为一子是也。子有饥寒疾病，为父母者，必以悲心而拔其苦。乃至不惜一切，而为其子。如能视大地众生之苦，如己一子之苦，而为设法救拔，如是之心，名大悲心。</p>
<p>‘起信论’三心，亦即菩提心。一者直心，正念真如法故。此念之所以为正者，不著二边，起智观照真如正理，即契菩提心体。二者深心，乐修一切诸善行故。好乐修习，世出世间自利利他诸善行。三者大悲心，欲拔一切众生苦故。以平等大悲心，拔除一切众生，分段变易二生死苦。此二皆发菩提心用。今劝发菩提心，即劝发‘起信’三心，令趣无上菩提也。</p>
<p>又菩提心，即菩萨心也。‘楞严经’云：自未得度，先度人者，菩萨发心。此心则舍己利他，大乘行愿；非同声闻缘觉，但求自利者所可同日语也。</p>
<p>又菩提心，即进趣无上菩提之心也。此心能自觉觉他，乃至觉满，得证阿耨多罗三藐三菩提。此心通因彻果，因中必发菩提心，果上方成菩提道。虽成菩提道，究竟不离菩提心。</p>
<p>文，即文言，名句文三身之一。名诠自性，如云瓶，非盆非碗也。句诠差别，如云花瓶，非油瓶酒瓶也。文诠联缀，文义相联络；如云此花瓶，是古磁，经时既久，火气脱尽，盛水养花，可以耐久，新鲜不谢。今此文，由积名成句，积句成文，能诠显劝发菩提心之义理，令生解起行故。此文，虽非经非律非论，而经律论三藏之旨，文中皆具，能成法益。一总释题目竟。</p>
<p><font color="#333399">二<span>&nbsp; </span>撰文法师</font></p>
<p><b><span style="color:teal">古杭梵天寺沙门实贤撰<span lang="EN-US"></span></span></b></p>
<p>古杭：即今之杭州也，昔亦称武林。梵天寺在凤山门外，于有宋时代开山，明朝中兴。沙门：出家修道者之通称也。梵语沙门，译为勤息，谓勤修戒定慧，息灭贪嗔痴。又谓识心达本源，故号为沙门。</p>
<p>实贤是祖法讳，字思齐，号省庵，为莲宗第九祖。江苏常熟县，时氏子，为书家后裔。祖生于清朝康熙二十五年八月初八日，生即不茹荤，总角之年，即有离尘志。父蚤逝，母张氏，十分贤明，知祖夙植善根，乘愿再来，遂命出家。年七岁，礼清凉庵容选大师为师，十五岁薙发，二十四岁圆具于昭庆戒坛。严净毗尼，于道精进，常终夜不卧。寻入讲筵，洞明性相二宗。从崇福灵鹫和尚，参念佛是谁。四阅月有省，曰：我梦觉矣。由是机辩纵横，善说法要。和尚欲付衣拂受。遂禁足于真寂寺，昼览藏经，晚持佛号。于己亥春，诣明州阿育王寺，瞻礼舍利（佛之灵骨）。二月十五佛涅槃日，大合缁素，广修供养。并于塔前燃指，发四十八愿，感舍利放光，众皆共睹。作此劝发菩提心文，激励四众。诵者多为涕下，感化者众。祖平生住持永福、普庆、海云、仙林、梵天诸法席，化道崇隆，三根普被。雍正七年，结莲社，为文誓众，毕命为期。己酉冬，主席梵天寺，屏绝诸缘，掩关寸香斋。雍正十一年，腊月八日，告众曰：‘明年四月，吾去矣。’由是日课佛名十万。明年四月十二日，告众曰：‘月朔以来，再见西方三圣，其将往生乎！’即书偈云：‘身在华中佛现前，佛光来照紫金莲，心随诸佛往生去，无去无来事宛然。’于是具浴更衣，断饮食，敛目危坐，十四日将午，面西念佛，安然而逝，送者麋至，祖忽开目曰：‘吾去即来，生死事大，各自净心念佛可矣。’遂合掌连称佛名而寂。世寿四十有九，僧腊二十有五。是冬腊月八日，奉灵骨塔于常熟拂水岩之西。后鄮山诸道俗怀祖道行，迎骨重建塔于阿育王寺之右。刻有‘省庵法师遗书’一册，略备始末。二撰文法师竟。</p>
<p><font color="#333399">三<span>&nbsp; </span>启教因缘</font></p>
<p>良以法不孤起，起必有由。此文以何因缘而作，不可不知。细察因缘有二：一者总，二者别，总乃由省庵法师，本觉内熏为因，熏起始觉之智，流出此篇文字。复由众生外感为缘，感动法师大悲，劝发菩提之心。别则因缘具有十种；如本文备明。一、念佛重恩故，二、念父母恩故，三、念师长恩故，四、念施主恩故，五、念众生恩故，六、念生死苦故，七、尊重己灵故，八、忏悔业障故，九、求生净土故，十、为念正法得久住故。十缘义理，在后详释。三启教因缘竟。</p>
<p><font color="#333399">四<span>&nbsp; </span>藏乘所摄</font></p>
<p>已知此文，发起因缘，有总有别。未悉藏乘，何所摄属？藏有声闻藏，菩萨藏。声闻藏，厌苦断集，慕灭修道。但求自度，速出三界。菩萨藏，解行双圆，自他两利，普度众生，齐成佛道。此文开众生之圆解，起万行之圆修，应属菩萨藏摄。</p>
<p>乘有小乘，大乘。乘字读去声，乘是车乘，从喻立名。小乘是羊车，鹿车。大乘是牛车。更有最上乘，是大白牛车。此典出自‘法华经譬喻品’，有一长者（喻佛）诸子幼稚（喻众生），入朽故大宅（喻三界），嬉戏娱乐。其宅四面，倏然火起（喻烦恼火）。长者见火，速告诸子，此舍已烧，汝等宜速出来，勿为大火之所烧害。诸子闻已，不知何者是火，何者为舍，何为焚烧，不知畏避，依然乐著嬉戏。长者知子本心，各好珍玩之物，而以方便，诱令得出。告曰：汝等宜速出来，我有羊车（喻声闻），鹿车（喻缘觉），牛车（喻菩萨），可以相与。诸子闻已，愿乐诸乘，争相疾走而出。长者见子出已，其心大快，自惟财富无量（具足无量功德法财），等与大白牛车（等赐最上一佛乘）。此舍三乘归一乘也。小乘，谈理狭隘，但说人空，不明法空。又但求己利，不肯利他。大乘谈理深广，彻法底源。又明一切众生，皆当作佛。此文劝发菩提心，劝修菩萨行，求成佛道，应属大乘所摄。四藏乘摄属竟。</p>
<p><font color="#333399">五 &nbsp;教理浅深</font><span lang="EN-US"></span></p>
<p>已知此文，菩萨藏大乘所摄。未悉于贤首五教，当收何教？五教者：</p>
<p>一小教：但明人空，不说法空。但求自利，不肯利生，即台宗藏教。贪著小乘，三藏学者，但证我空之理，但了分段生死。</p>
<p>二始教：始者初也，即大乘初门，故名为始。此教有空宗、相宗二种。若约但明诸法皆空义（为空宗），即台宗通教，当体即空，不待灭色而后空。一切身心世界，犹如空华镜像，即色即空也。若约广谈诸法差别义（为相宗），无明不觉生三细，境界为缘长六粗。多谈法相，少说法性。有成佛不成佛。亦名分教。若约从真起妄，则有六凡依正因果。返妄归真，则有四圣依正因果。即台宗别教。十界具足，差别不同也。</p>
<p>三终教：说如来藏缘起正理。如来藏随缘，成一切法（俗谛）；缘起无性（真谛）；一切皆如（中谛）。一切众生，皆当作佛，方尽大乘至极之理，故名为终。亦名实教，多说法性，少说法相。纵说法相，亦会相归性。以称合实理而说，故名为实。此教真俗二谛圆融，即台宗圆教双照义。</p>
<p>四顿教：不依地位渐次，亦不说法相，唯辨真性。绝相泯心，一念不生，即名为佛。顿超佛地，不历三祇，故名为顿。此教离一切相，即台宗圆教双遮义。</p>
<p>五圆教：总一法界，性海圆融，缘起无碍，身毛尘刹，互相即入。于一毛端现宝王刹，坐微尘里转大法轮，故名为圆。此即台宗圆教，遮照同时义。</p>
<p>此文劝发菩提心，令发成佛之因心，而得究竟之果觉。佛种从缘起，正属贤首终教。文中劝人，去偏取圆，兼属圆教。五教理浅深竟。</p>
<p><font color="#333399">六<span>&nbsp; </span>宗趣分别</font></p>
<p>已知此文，教理甚深，未悉何为宗趣？贤首云：当部所崇曰宗，宗之所归曰趣。宗即是因，趣即是果。以本文而明宗趣，当以发菩提心为宗，证菩提果为趣，六趣分别竟。</p>
<p><font color="#333399">七<span>&nbsp; </span>能诠教体</font></p>
<p>已知此文，宗趣圆极，未悉何为教体？教体者，教法所依之体也。娑婆世界众生，耳根偏利，故诸佛诸祖，皆以音声而作佛事。‘楞严经’云：此方真教体，清净在音闻。是以音声为教体。</p>
<p>若徒有音声，而无名句文，如风声水声，岂能诠理？如是则当以声名句文，四法为教体。又但有能诠之四法，而无所诠之义理，如山歌野曲，岂能为教体？如是则当并摄所诠为教体。又若文若义，皆不离心，心为诸法之本，诸法不出一心。此文字字句句，都从省庵法师性海中流出。既有文字，则属事相。依终教教理，自当会相归性，而以归性为教体也。七能诠教体竟。</p>
<p><font color="#333399">八<span>&nbsp; </span>所被机宜</font></p>
<p>已知此文，能诠教体，未悉所被何机？文是省庵法师化导之教。若闻教生信发解，依教起修求证，皆谓之机。教必对机而成益，如药必对症而生效。此文劝发菩提心，乃属大乘之教理行果，应被大根众生。根机既大，智慧必大，心量亦大，于此大教，方能领荷。愿力亦大，于此家业，方克承当。大根众生，正所被之机也。如是则应小根绝分，如云龙象蹴踏，非驴所堪。若仔细研究，二乘根器，亦为当被之机。何以故？因二乘志意狭劣，但求独善其身，不肯成就众生。经此文种种劝导，耻小慕大之心，自然而生。时至机熟，必能回小向大，而发菩提心也。故此文实可普被三根。八所被机宜竟。</p>
<p><font color="#333399">九<span>&nbsp; </span>力用殊胜</font></p>
<p>菩提心，为诸心中王，具殊胜之力用。能荷担众生，及荷担阿耨多罗三藐三菩提。若发此心，可以上求佛道，可以下度众生，具足四弘誓愿，此心有如是之功能力用。然此心力，由此文劝发而生。此文由省庵法师菩提心海流出，故此文有殊胜之力用也。九力用殊胜竟。</p>
<p><font color="#333399"><a name="a03"></a>十<span>&nbsp; </span>别解文义</font></p>
<p>将本文全篇，仿照诸经，分为三分。</p>
<p>甲一<span>&nbsp; </span>序分&nbsp; 自开篇至方得名为真正发菩提心也止。</p>
<p>二<span>&nbsp; </span>正宗分&nbsp; 自此菩提心，诸善中王，至是为发菩提心第十因缘也止。</p>
<p>三<span>&nbsp; </span>流通分&nbsp; 自十缘备识，至文终。</p>
<p><font color="#333399">甲一<span>&nbsp; </span>序文&nbsp; （叙述发起之意）</font></p>
<p><font color="#333399"><span lang="EN-US">&nbsp;</span></font></p>
<p><font color="#333399">乙一<span>&nbsp; </span>先叙修行心愿为本</font></p>
<p><b><span style="color:teal">不肖、愚下、凡夫、僧、实贤，泣血稽颡，哀告现前大众及当世净信男女等！唯愿慈悲，少加听察！<span lang="EN-US"></span></span></b></p>
<p>首句自谦之词。不肖表其非贤；愚下谓非上智；凡夫愧非圣人。因对涅槃法会，众前说话，未敢自高。众中僧俗老幼，根机不等，或有诸佛菩萨，影响当时，或有祖师圣僧，乘愿再来。肉眼不识，故发言必宜谦逊也。</p>
<p>僧，实贤，梵语僧伽，简称僧，译云，和合众，乃出家修行者之通称。和合有二：一理和，谓十方同聚会，个个学无为，同证无为之理也。二事和，有六：身和同住，口和无诤，意和同悦，戒和同修，见和同解，利和同均。出家人，故称六和僧。实贤，法师之法讳。字思齐，其师为取如是名字，意望见贤思齐。法师出家后，参学具足，宗教兼通，解行相应，智悲双运，发大乘愿，行菩萨道，归心净土。临终往生，上品上生，实预圣贤之列，诚不负师之所望也。</p>
<p>泣血稽颡，哀告现前大众及当世净信男女等；此同体大悲心之所感发，恳切告众也。念一切众生，与佛本来同体；何以诸佛已成正觉，我等尚在沉沦？由是熏动大悲心，不觉悲伤涕泣，血泪交流。稽颡即礼拜也，以头稽留于地，以表诚恳恭敬，较常不轻菩萨，逢人礼拜受记，更有甚焉。</p>
<p>告而曰哀者，悲哀发言，冀以感动众心。现前大众：谓非过去未来，乃现前涅槃会上之大众。及当世，及者并及。当世有二释：一、当今之世，由此会而普及当今世界，由近及远也。二、当来之世，由此会而流传当来世界，自今而后也。男女而称净信，谓夙植善根，信心具足，不杂疑念，故曰净信。信为五根之首，十一善法之先，有信则诸善可生，故‘华严经’云：‘信为道源功德母，长养一切诸善法。’</p>
<p>惟愿慈悲，少加听察者：愿即法师心愿，亦即菩萨弘愿，愿度无边之众生。故惟愿大众，发慈悲心，勿以人废言，对我所言，少加听察。若但听而不察，听同不听，未能得益。听者听闻，是闻慧；察者思察，是思慧。既能从闻而思，必能从思而修，故愿加思察，定能发菩提心，而修菩提行也。</p>
<p><b><span style="color:teal">尝闻入道要门，发心为首。修行急务，立愿居先。愿立，则众生可度；心发，则佛道堪成。苟不发广大心，立坚固愿，则纵经尘劫，依然还在轮回。虽有修行，总是徒劳辛苦。<span lang="EN-US"></span></span></b></p>
<p>此即叙修行心愿为本也。尝闻者：表文中之言，非出己见，乃尝闻大乘经中，有如是说，今者代佛宣扬。入道要门：即欲入菩提道之要门，又入佛知见道之要门，不在他处，首在发菩提心。此心既发，即开佛知见，方能修行。而修行紧急之务（事也），立愿居先，行无愿不成，必至退转故。</p>
<p>愿立，则众生可度：度生之愿，乃菩萨四弘誓愿之第一愿。菩萨对三界众生，如‘金刚经’云：若卵生，若胎生，若湿生，若化生（欲界），若有色（四禅色界天），若无色（空无边处天），若有想（识无边处天），若无想（无所有处天），若非有想非无想（非想非非想处天），我皆令入无余涅槃，而灭度之。则三界众生度尽，故曰：愿立则众生可度。</p>
<p>心发，则佛道堪成：心即菩提心，此心为正因佛性。正因理心既发，则了因慧心，缘因善心，自可相继而生。正因佛性本具，众生多皆埋没于五蕴山中。今承开示，既发菩提心，则正因理显。再加了因佛性，缘因佛性，悟修之力，则本觉正因佛性出缠，成等正觉。故曰：心发则佛道堪成。</p>
<p>苟不发广大心，立坚固愿：此反显发心立愿，为修行之根本，本立而道生。苟不发广大心：如发心持五戒，修十善，求人天福报。如发心断见思惑，出三界狱，求声闻乘。如发心乐独善寂，得自然慧，求缘觉乘。此皆非广大心，都是只求自利之心。</p>
<p>广大心者：即平等慈悲心是也。慈心能与乐，悲心能拔苦。如世间父母之于子女，皆有慈悲心，要令子女得安乐，离痛苦。但此心不平等，何以故？如对他人子女，任从饥寒交迫，疾病萦缠，漠不关怀，故非广大心。若能视大地众生如一子，平等慈悲，乃名广大心也。</p>
<p>坚固愿者：即坚固不退。如云：假使热铁轮，于我顶上旋，终不为此苦，退失菩提心。又虚空可碎，沧海可填，我愿不易。如地藏菩萨发愿，众生度尽，方证菩提，地狱未空，誓不成佛。又如阿弥陀佛所发四十八愿，愿愿皆云：若不尔者，终不成正觉。是之谓坚固愿。</p>
<p>末四句，承上若不发广大心，立坚固愿。则纵使经历尘点劫数，不能了脱生死，依然还在轮回。虽有种种修行，如‘楞严经’所云：诸修行人，不能得成无上菩提。乃至别成声闻缘觉，诸天魔王，及魔眷属。皆由不知二种根本，错乱修习。犹如煮沙，欲成嘉馔，纵经尘劫，终不能得。二本：一妄本，依识心所修。二真本，依菩提心所修。不发菩提心，不成菩提道，岂非徒劳辛苦耶。</p>
<p><b><span style="color:teal">故‘华严经’云：忘失菩提心修诸善法，是名魔业。忘失尚尔，况未发乎？故知欲学如来乘必先具发菩萨愿，不可缓也。<span lang="EN-US"></span></span></b></p>
<p>此引经作证。‘华严经’，是释迦如来初成正觉，如日初出，先照高山。为大根众生，转无上根本法轮。说心佛众生，三无差别之理，圆融无碍，举一即三，全三即一。如举一心字，佛及众生，皆悉在内。迷此心者，乃为众生。悟此心者，当下成佛。如举一佛字，心及众生，亦皆在内。佛即是心，佛原从众生修成。如举一众生，心佛亦皆在内。众生莫不有心，凡有心者，皆当作佛。即是心佛及众生，是三无差别。</p>
<p>经中有云：忘失菩提心，修诸善法，是名魔业。有一菩萨，往昔遇佛，已发菩提心。后在世间修行，将前所发菩提心忘失，并不记忆。如是，则所修无论世间善，出世间善，皆名魔业。</p>
<p>问：出世善法，何名魔业？答：‘楞严经’中，声闻缘觉，皆列五十种阴魔之内，据此可知。又波旬魔王，因中亦修十善，及未到地定。此定亦云未至定，未至初禅离生喜乐地之根本定，但修近分定（只能伏惑），故名未到地定。因不发菩提心，故报生欲界顶天，而为魔王。</p>
<p>忘失尚尔，况未发乎？此以轻况重。意以修行必要发真正菩提心，否则，因地不真，果招纡曲。</p>
<p>故知欲学如来乘，必先具发菩萨愿，不可缓也；此结心愿为本。故字承上转结之词。乘字去声，佛教共有五乘：一人天乘，说五戒十善之法。二声闻乘，说四谛法。三缘觉乘，说十二因缘法。四菩萨乘，说六度万行法。五最上一佛乘，惟说一心法。如来乘，即最上一佛乘。众生欲学此乘，必先具发菩萨四弘誓愿。具发者，完全而发，不可或阙，即上求下度智悲并运者也。过现诸佛，并无不发菩萨愿，而得菩提道。故发愿，为修行不可缓之事。如普贤发十大愿王，观音发十二大愿，弥陀因中发四十八愿，可为修行之模范也。先叙修行心愿为本竟。</p>
<p><font color="#333399">乙二<span>&nbsp; </span>叙发心去取须明</font></p>
<p><font color="#333399"><span lang="EN-US">&nbsp;</span></font></p>
<p><font color="#333399">丙一<span>&nbsp; </span>举数标名</font></p>
<p><b><span style="color:teal">然心愿差别，其相乃多。若不指陈，如何趣向？今为大众略而言之。相有其八，所谓：邪、正、真、伪、大、小、偏、圆是也。<span lang="EN-US"></span></span></b></p>
<p>然字承上转下之词。上文但云必先发愿，未明当发何愿，故此须当指明，令知去取。当知发心立愿，损益利害所关。若不得明眼师家指示，不修正道，危殆孰甚。省庵法师，为宗教大善知识，其所开导，必可依从。若遇邪师邪教，令发邪心邪愿，必致堕落。古德云：一盲引众盲，相率堕深坑；岂不悲哉！</p>
<p>然心愿差别，其相乃多：此二句广指一切心愿。若不得明师指示陈述，则茫茫无据，如何能得趣向？趣向即归向也。一切众生，迷真起妄，认妄为真，都是向妄。若有明师指示，返妄归真，返本还源，方得归向正途，而登正觉。今为大众略而言之，因发心立愿之相既多，不能广指，只得略言。相有其八下三句，即举其数，而标其名。所谓邪、正、真、伪、大、小、偏、圆，是也。一举数标名竟。</p>
<p><font color="#333399">丙二<span>&nbsp; </span>依名辨相</font></p>
<p><font color="#333399"><span lang="EN-US">&nbsp;</span></font></p>
<p><font color="#333399">丁一<span>&nbsp; </span>牒名</font></p>
<p><b><span style="color:teal">云何名为：邪、正、真、伪、大、小、偏、圆耶？<span lang="EN-US"></span></span></b></p>
<p>此牒定，邪正等八种名。用云何二字而征起之，以为下辨相之张本。邪正等，皆从发心上分别。如发心是邪心，立愿必定是邪愿，以愿从心起故。余可例推。当知发心立愿之人，邪伪者多，真正者少。</p>
<p>现在末法之世，法弱魔强，许多左道旁门，如空心教、无为教等，名是佛经内部极好之名词。但窃取其名，而所修之行，不依名中义理。如空心教，不观心性本空，仍执心在身内；又随心分别六尘境界。如无为教，不学六种无为之法，仍念念著有，不修净行，更有许多非法说法。此等名为附佛法之外道。以为人师，广收徒众。其传法只许两人私相授受，不许第三人观听。有云三眼不传道。又以欺诈手段，诱骗愚夫愚妇。凡欲受其法者，先要一誓词不得将教中密语，告知于人，如违愿遭重谴（或愿被雷击、或愿遭火烧、或愿被水溺）。即夫妻之间，亦不许说。此以恶咒束缚于人。如有智识之人，一闻传法，不许第三人观听，及教中密语不许告知他人，即知其非正法。何以故？如果正法，必可公开，振法螺，鸣法鼓，堂堂皇皇，那有怕人见闻之事乎？</p>
<p>此中八种，前四种，乃为凡夫修行开正眼。以凡夫之人，每多邪正不分，真伪不别，盲从邪教，依照伪修。后四种，兼为二乘权教示指归。以三乘圣人，抑或囿于小道，不发大心；抑或偏于事行，不明圆理；故须征释。一牒名竟。</p>
<p><font color="#333399">丁二<span>&nbsp; </span>辨相</font></p>
<p><b><span style="color:teal">世有行人，一向修行不究自心，但知外务。或求利养，或好名闻，或贪现世欲乐，或望未来果报。如是发心，名之为邪。<span lang="EN-US"></span></span></b></p>
<p>此下辨明八种相，原文分定，即为八段。此段辨邪之相。世间有一种修行之人，一向以来，发心修行，不究自心。自心，即真如自性，本有真心；不从父母所生，非同世人所认现在身内之肉团心也。</p>
<p>肉团心，是假非真，但假名为心，并无功能力用。我如是说，难免许多人不承认，要与我诤辩。谓此心能种种思量分别，何以说并无功能力用？答曰：思量，是第七末那识。分别，是第六意识，实非肉团心之功用。如谓此心实能思量分别，世间初死之人，肉心仍在身中，何以不思量不分别也？即此可验证肉心无用。</p>
<p>本有真心，不在内，不在外，不在中间，俱无所在（此约真谛谈空）。虽然无在，无所不在（此约俗谛说有）。犹如虚空，不在内外中间，无有何处，没有虚空。即地中尚有虚空，出土一尺，则有一尺虚空，出土一丈，还得一丈虚空，色空无碍。真心则空有无碍，二谛圆融，亦复如是。不究自心：即不肯参究此心。参既不参，安得明了？既不明了，不知依之为因地心也。</p>
<p>但知外务：下列利养、名闻、欲乐果报，皆外务也。或求利养，即求财利滋养；或好名闻（去声），即好虚假名誉；或贪现世欲乐，即五欲乐境。五欲有二：一财色名食睡，二色声香味触，此二种皆世人之所欲，故名五欲。或望未来果报，即望转生人间，或生天上，受福乐之果报。为如是四种发心，名之为邪。因不依正理，不修正道，贪求世间名、利、欲乐果报故也。</p>
<p><b><span style="color:teal">既不求利养名闻，又不贪欲乐果报；唯为生死，为菩提。如是发心，名之为正。<span lang="EN-US"></span></span></b></p>
<p>此段辨正之相，恰与上科相反。既不求利养名闻，则澹泊明志，安贫守道。又不贪欲乐果报，则少欲知足，乐出尘劳。</p>
<p>唯为生死：唯者独也，独为生死大事，发心修行。将生死二字，贴在额头，刻在心头，无时或忘。念无量劫来，生死死生，生生死死，如旋火轮，无有休息，实是大苦。有生则有身，有身则众苦所集，一定要把此身度了。古德云：此身不向今生度，更向何生度此身？此身得度，生死方了。欲了生死，须有至悲至切之心方可。又古德云：此心未明，如丧考妣，此心既明，更如丧考妣。此即生死心切。此心是真心，未明即未悟。欲求悟明真心，其心悲切，如死父死母一样。迨此心既明，何以更如丧考妣？因既悟之后，了知本来是佛，堕落轮回。悟虽已悟，证犹未证，生死未了，故更如死父死母一样。如此乃是唯为生死。</p>
<p>为菩提者：为求证无上菩提也。求得实智菩提，使真性菩提，不致埋没，而方便菩提，得以成就。至于利养名闻，果报欲乐，皆非所求也。如是发心，方名为正。</p>
<p><b><span style="color:teal">念念上求佛道，心心下化众生。闻佛道长远，不生退怯。观众生难度，不生厌倦。如登万仞之山必穷其顶，如上九层之塔必造其巅。如是发心，名之为真。<span lang="EN-US"></span></span></b></p>
<p>此段辨真之相。念念上求佛道者：已发上求佛道之心，念念在怀，无时或忘，不忍半途而废。心心下化众生者：亦即已发度生之愿，心心相续，要把一切众生，我皆令入无余涅槃，而灭度之。</p>
<p>闻说佛道长远：如‘法华经’所云：五百由旬，方是宝所（喻佛地）。有一导师，引导诸人，前趋宝所。因其路难行，多人半途欲退。导师不忍是辈，而失大利。乃为劝勉，前行固难，已经行至半途，退后亦难。同是一难，何如前进？无奈是辈，无志进求。导师为悯是辈，方便设一化城，劝令前进少许，即有大城，可以于中休憩。化城喻小乘方便涅槃，为小根怯弱之辈而设。今云不生退怯，即精进上求，无怯弱心也。</p>
<p>观众生难度：以众生根行不等，惑业深重，不肯受化者多。即有一时受化，遇境逢缘，而退道心者亦多，故曰难度。不生厌倦者：如‘宝积经’所述：常精进菩萨为一众生，经无量劫，随逐不舍，犹不受化，曾无一念弃舍之心。对此众生不厌，常随教化不倦。若此菩萨，可谓观众生难度，不生厌倦也。</p>
<p>如登万仞之山，必穷其顶，如上九层之塔，必造其巅：此四句即是志在菩提，不肯中止化城。如是发心，名之为真。</p>
<p><b><span style="color:teal">有罪不忏，有过不除，内浊外清，始勤终怠。虽有好心，多为名利之所夹杂。虽有善法，复为罪业之所染污。如是发心，名之为伪。<span lang="EN-US"></span></span></b></p>
<p>此段辨伪之相。伪者，虚也，假也。有心而造曰罪，无心而造曰过。凡有罪过，理宜忏悔除灭。今日不忏不除，则无惭愧心，甘居下流也。内浊，即具足贪嗔痴，浑浊自性。外清，即矫现戒定慧，清净之行。始则精勤修习，终则懈怠废弛，虚度时光矣。</p>
<p>虽有好心，行诸好事，如恤孤济贫，赈灾救难，施棺给药，修桥铺路等；多为贪名图利之心而为之，是谓夹杂（好心与贪图名利之坏念相参）。虽有善法，修诸法门，如持戒修身，参禅习定，澄心慧观，念佛持咒等；复为贪嗔未断，愚痴所误，造诸罪业，染污所修清净之行。如是发心，名之为伪。</p>
<p><b><span style="color:teal">众生界尽，我愿方尽。菩提道成，我愿方成。如是发心，名之为大。<span lang="EN-US"></span></span></b></p>
<p>此段辨大之相，乃言心愿广大。众生界，即有情众生之界。‘楞严经’云：世界，众生，业果，三种相续不断，无有穷尽（众生业不尽，而依业受报，故众生界不尽）。设言众生界有尽，我愿方尽，以无众生可度，故度生愿毕。</p>
<p>菩提道成：即圆满菩提，佛道成就。福足慧足，已成两足之尊。自觉觉他，已得究竟满觉。佛道既成，我愿方成。如是发心，名之为大。</p>
<p><b><span style="color:teal">观三界如牢狱，视生死如冤家。但期自度，不欲度人。如是发心，名之为小。<span lang="EN-US"></span></span></b></p>
<p>此段辨小之相。观三界如牢狱，观者以智观察。三界：一欲界。六欲以下，五趣众生，有男女雌雄，皆以淫欲而正性命。未曾离欲，故称欲界。二色界。六天以上，四禅天中，初禅（梵众、梵辅、大梵）三天，二禅（少光、无量光、光音）三天，三禅（少净、无量净、遍净）三天，四禅（福生、福爱、广果）三天，此天复有无益外道天，及五不还天（无烦、无热、善现、善见、色究竟），即三果阿那含，寄居其中。彼诸四禅，四位天王，徒有钦闻，不能知见。以上十八天，皆名色界。此色非是欲色，但是仍有形色而已。第四禅凡夫天，有欲灭色归空，故有四空天。三无色界，即四空天。不特无欲，而且无色，惟余识神、故称无色界。三界是六道众生依止之处，惑业未空，轮回未出，要在三界内，受果报身，无自由分，故曰如牢狱。五阴色身，是小牢狱。三界，是大牢狱。</p>
<p>视生死如冤家：生死逼迫，是为大苦，喻如冤家，能令受苦，必欲离之。欲离生死苦，故修诸道品，断界内烦恼。但期自度，无广大心，不能度人。如是发心，名之为小。</p>
<p><b><span style="color:teal">苦于心外，见有众生，及以佛道，愿度愿成。功勋不忘，知见不泯。如是发心，名之为偏。<span lang="EN-US"></span></span></b></p>
<p>此一段辨偏之相。偏者偏于二边，不归中道。或善于有，或著于空，皆谓之偏。若于心外，见有众生，及以佛道，此著于有，有凡有圣。于众生则愿度，于佛道则愿成。与上真心文中所说：念念上求佛道，心心下度众生，同一大乘菩萨道，智悲双运之作略。何以说其为偏？只因未明中道实理。</p>
<p>菩萨有权教菩萨，实教菩萨。权实攸分，即在若相离相而已。如愿度愿成，有能度能成之功勋不忘，众生佛道之知见不泯（亡也），即是著相：是为权教菩萨。实教菩萨，所修离相，终日度生，不著度生之相。圆满菩提，归无所得。不度而度，度而不度，无成而成，成无所成。空有双离，全归中道。称真实理而修，是为实教菩萨。若虽发大心真心而修，未明圆理，执有众生可度，认有佛道可成。如是发心，名之为偏。</p>
<p><b><span style="color:teal">若知自性是众生，故愿度脱。自性是佛道，故愿成就。不见一法，离心别有。以虚空之心，发虚空之愿，行虚空之行，证虚空之果；亦无虚空之相可得。如是发心，名之为圆。<span lang="EN-US"></span></span></b></p>
<p>此一段辨圆之相。若知知字，是智照现前，才能了知。自性，是当人自心本性。此性迷时则为众生，悟时则成佛道。因知自性是众生，故愿度脱。自性是佛道，故愿成就。众生佛道，皆不离自己心性，故不见更有一法，离心别有。若见心外有法，即非正见。</p>
<p>以虚空之心，发虚空之愿，行虚空之行，证虚空之果：此虚空二字，莫作虚空相解，若作相解，何为空愿空行空果？纵有所说，总是不当（去声）。当以义解，以字依也。虚空者，广大义，即是依广大心，发广大愿（众生无边誓愿度、佛道无上誓愿成），行广大行（六波罗密行），证广大果（大觉极果）。上即无修而修，无证而证。亦无虚空之相可得，即是修即无修，证亦无证。如是发心，名之为圆。</p>
<p>二依名辨相竟。</p>
<p><font color="#333399">丙三<span>&nbsp; </span>指示去取</font></p>
<p><b><span style="color:teal">知此八种差别，则知审察。知审察，则知去取。知去取，则可发心。<span lang="EN-US"></span></span></b></p>
<p>知此邪正、真伪、大小、偏圆，八种心之行相，差别不同，则知自己审度思察：邪伪小偏，四种不好；真正大圆，四种是好。既知审察好丑，则知去取。不依曰去，依之曰取。既知应去应取，则可以发心，自不至有所错误。</p>
<p><b><span style="color:teal">云何审察？谓我所发心，于此八中为邪？为正？为真？为伪？为大？为小？为偏？为圆？<span lang="EN-US"></span></span></b></p>
<p>此征释上文则知审察一句。云何句征起，谓下释成审察之意。</p>
<p><b><span style="color:teal">云何去取？所谓去邪，去伪，去小，去偏；取正，取真，取大，取圆。如此发心，方得名为真正发菩提心也。<span lang="EN-US"></span></span></b></p>
<p>此征释上文则知去取一句。云何征起，所谓下释成去取之法。邪伪小偏，四种应去。正真大圆，四种应取。如是发心者：如是二字，指法之词，即指应去者去之，应取者取之。如是所发之心，方得名为真正发菩提心也。菩提心，是成佛种子。此心既发，成佛有分。故省庵法师，撰文劝人发菩提心也。一序分竟。</p>
<p><font color="#333399"><a name="a04"></a>甲二<span>&nbsp; </span>正宗分</font></p>
<p><font color="#333399"><span lang="EN-US">&nbsp;</span></font></p>
<p><font color="#333399">乙一<span>&nbsp; </span>叹德明缘</font></p>
<p><b><span style="color:teal">此菩提心，诸善中王。必有因缘，方得发起。<span lang="EN-US"></span></span></b></p>
<p>此下正宗分，乃是文中真正宗要之理。菩提心三字，即一文之正宗。菩提心，是第一心，故为诸善中王。诸者众也。善有世间有漏善，出世间无漏善。有漏善，如五戒，是人道因，为人善。十善，是六欲天因，为欲界善。四无量心，及不动业（禅定），为色界善。灭色归空，修习空定，是无色界因，为无色界善。此皆不了生死，不出三界，是为有漏善。</p>
<p>无漏善，如四谛（声闻所修，为小乘善）、十二因缘（缘觉所修，为中乘善），此二能了分段生死，能出三界。六度（菩萨所修，为大乘善）、菩提心（诸佛所修，为佛善），能了分段变易二种生死，证大涅槃。故以菩提心为诸善中王。</p>
<p>菩提心，即得成菩提果觉，因地心也。此心为众生正因佛性，人人本有，个个不无，即是成佛种子。经云：佛种从缘起，故曰必有因缘，方得发起。一叹德明缘竟。</p>
<p><font color="#333399">乙二<span>&nbsp; </span>标数列名</font></p>
<p><b><span style="color:teal">今言因缘，略有十种。何等为十？一者、念佛重恩故。二者、念父母恩故。三者、念师长恩故。四者、念施主恩故。五者、念众生恩故。六者、念生死苦故。七者、尊重己灵故。八者、忏悔业障故。九者、求生净土故。十者、为念正法得久住故。<span lang="EN-US"></span></span></b></p>
<p>初二句，略标其数可知。下征列十缘：一者、念佛重恩故。以佛恩为第一者，因念佛是三界导师，四生慈父。视大地众生，皆如一子，有平等大慈大悲之心，欲与一切众生之乐，欲拔一切众生之苦。其恩最极高广，有踰父母，故列第一。</p>
<p>二者、念父母恩故。若欲报佛恩，须假父母生身；发菩提心，修菩萨行，奉佛使命，为佛使者，代佛宣扬，以法利生，以畅佛怀，方可报佛重恩。若不说法度众生，是则不名报恩者。但说法度生，非此身不可。因念此身，从父母而生；哀哀父母，生我劬劳，故念父母恩第二。</p>
<p>三者、念师长恩故。虽有父母，生我此身，若无师长教诲，则知识不开，焉知礼义？佛法不懂，那能修行？若不修行，则佛恩亲恩，皆不能报。故念师长恩第三。</p>
<p>四者、念施主恩故。此条似对出家众说。虽有父母生我身心，师长教我佛法。若无施主布施供养，则终日求谋衣食，那能安心办道？施主能成就我道业，故念施主恩第四。</p>
<p>五者、念众生恩故。此有三种：一、众生类广，自我从无量劫以来，舍身受身，必有经生父母。则我有过去无量父母，未出轮回，必在六道。我无宿命通，不能知识。则六道中，有许多众生，是我累生父母，与我有恩。二、我日用所需衣食，皆赖众生供给，令我现成受用，悉皆有恩于我。三、牛为我耕，鸡为司晨，犬为我守夜，于我亦有恩。故念众生恩第五。</p>
<p>六者、念生死苦故。上五者皆约外恩，后五者皆约己事，一一无非切己之事。念生死苦，即念念起智观察，现在此身，不是长生不死之身。寒暑迁流，新新不住。如火成灰，渐渐销殒，终归磨灭，必有死亡之日。死后并非离三界，而免轮回，依然还要随业受生。生死死生，无有休息，是为大苦。故念生死苦第六。</p>
<p>七者、尊重己灵故。己灵，即自己灵觉之性。此性为众生本有之佛性，在众生现前身中，灵灵不昧，了了常知。既是佛性，必宜尊重，勿令永埋在五蕴山中。发心修行，令其内脱身心，外超世界，出离生死，如鸟出笼，自在无碍，庶不辜负。故以尊重己灵为第七。</p>
<p>八者、忏悔业障故。承上如要不负己灵，必宜忏悔业障。忏者，忏其前愆；悔者，悔其后过；即改往修来之义。众生有三障：一惑障（粗细迷惑心能为障），二业障（身口意所造诸业能为障），三报障（依正苦乐二报能为障）。今但云业障，举中摄取前后；即是忏悔三障，永断生死。故忏悔业障为第八。</p>
<p>九者、求生净土故。娑婆五浊恶世，三障俱重，要忏悔令尽，实觉为难。因助道缘少，故必求生净土。净土助道缘多：诸上善人，俱会一处；又水鸟风树，皆演法音，闻者皆悉念佛念法念僧。又见佛闻法，得证无生法忍。故以求生净土为第九。</p>
<p>十者、为念正法得久住故。正法者，对佛所说之教理行果，而能信解修证，是为正法。若但有教理行，而证果者少，即是像法。若但有教理，而无行果，即是末法。为念如何能令正法得以久住，必宜真正发菩提心。信大教，解大理，修大行，证大果，则正法得以久住。如上，五恩皆能得报，生死可了，己灵不负，业障可除，净土得生，故以为念正法得久住为第十。二标数列名竟。</p>
<p><font color="#333399">乙三<span>&nbsp; </span>次依征释</font></p>
<p><font color="#333399"><span lang="EN-US">&nbsp;</span></font></p>
<p><font color="#333399">丙一<span>&nbsp; </span>念佛重恩</font></p>
<p><b><span style="color:teal">云何念佛重恩？谓我释迦如来最初发心，为我等故行菩萨道，经无量劫，备受诸苦。<span lang="EN-US"></span></span></b></p>
<p>初句征起。云何，是征问之词。谓下，释成，解释佛恩何等深重。念是记念。我者，随世假称为我。释迦是此土教主，故加一我字。佛名释迦牟尼四字，梵语释迦，译为能仁，能施仁德以利他，运悲广度众生也。梵语牟尼，译为寂默，寂静宴默以自利，运智上求佛道也。</p>
<p>如来是佛果通号，共有十号，如来是第一号。此二字，约十法界料拣，即是超九界以独尊之号。六凡众生，来而不知。先要明白如字意义，如者如如不动。六道众生，依业受报，来三界内受生，常被八风所动。利衰毁誉，称讥苦乐，是世间八风，无人不被所动，故曰来而不如。二乘，如而不来，二乘断我执烦恼，出分段生死，证有余涅槃。沉空滞寂，如如不动。佛要他入世利生，他视三界如牢狱，再不肯来。故曰如而不来。菩萨非如非来。非同二乘，耽著涅槃之如，故往返六道，救度众生。非同凡夫，随业受报之来，乃乘愿利生，去来自在，故曰非如非来。惟佛亦如亦来。佛乃应机示现而来，八风吹不动，故曰如来，九界众生无足与比。</p>
<p>最初发心者：佛因地最初发菩提心，是在古释迦佛时，为陶师，名大光明。古释迦佛，观其机熟可度。即带四位弟子，名舍利弗、目犍连、富楼那、须菩提，至陶师所。陶师心生极喜，恭敬礼拜，默愿将来成佛，亦同佛之庄严，及同名号，四位常随弟子亦然。佛为说法，得度出家，从此发心修行。</p>
<p>为我等故，行菩萨道，经历三大阿僧祇劫，备受诸苦。自觉觉他，觉行圆满，成佛名与师同，满所愿也。</p>
<p><b><span style="color:teal">我造业时，佛则哀怜，方便教化；而我愚痴，不知信受。我堕地狱，佛复悲痛，欲代我苦；而我业重，不能救拔。<span lang="EN-US"></span></span></b></p>
<p>念我往昔造诸恶业（五逆十恶诸不善法）时，佛则悲哀怜愍，种种方便教化。而我愚昧痴迷，不知信受，不肯改恶从善。恶因既积，苦果难逃，故堕地狱，备受恶报。佛复悲伤痛惜，欲代我受苦。无奈我业深重，自作还应自受，不可替代，不能救拔。</p>
<p><b><span style="color:teal">我生人道，佛以方便令种善根。世世生生随逐于我，心无暂舍。<span lang="EN-US"></span></span></b></p>
<p>我罪报既毕，得生人道，佛则转悲为喜。以者用也，用种种权巧方便，即说五戒十善之法，令我得种善根，不堕恶趣。世世生生，随逐于我，种种教化提携，令我善根得以增长。奈我障重，不肯受化。佛心亦无暂时弃舍于我，是则佛恩何等深重。</p>
<p><b><span style="color:teal">佛初出世，我尚沉沦。今得人身，佛已灭度。何罪而生末法；何福而预出家；何障而不见金身；何幸而躬逢舍利。<span lang="EN-US"></span></span></b></p>
<p>此段自悲自庆。悲者，悲伤不生佛世。佛当初应机出世，我尚沉沦苦趣。现今我得人身，佛已灭度（灭妄证真，成就佛道。度生已毕，入大涅槃）。纵使不得与佛同生一世，能于正像法中，得生亦好；何罪而生在末法，不见如来金色之身。此皆自悲之词。何福而预出家，得列僧伦三宝之数；何幸犹得躬逢如来真身舍利（译灵骨）。此皆自庆之意。舍利，即佛悲愿，碎金刚身，而成舍利。以为末法众生，作大福田。令我等礼拜供养，能得无量福，能灭无量罪，能成一切智，何等庆幸之事。</p>
<p><b><span style="color:teal">如是思惟，向使不种善根，何以得闻佛法。不闻佛法，焉知常受佛恩。此恩此德，邱山难喻。<span lang="EN-US"></span></span></b></p>
<p>如是指上悲庆之余，心中思惟，还是夙生已种善根。向使下四句乃反显，不种善根，难闻佛法。不闻佛法，焉知常受佛恩。佛之恩德高大，邱陵山岳难以为喻。</p>
<p><b><span style="color:teal">自非发广大心，行菩萨道，建立佛法，救度众生；纵使粉骨碎身，岂能酬答。是为发菩提心第一因缘也。<span lang="EN-US"></span></span></b></p>
<p>此段即由正思惟，而得正知见。乃知欲报佛恩，须发佛心，而行佛事。发广大心，即发佛之平等大慈悲心；此心即菩提心。行菩萨道三句：皆行佛事，佛在因地中，所行之事也。行菩萨道者：舍己利他，广行方便：布施、爱语、利行、同事。</p>
<p>建立佛法者：无佛法处，设法而提倡之。有佛法处，尽心而护持之。惟有佛法，可以救度众生，故须建立。救者，以大悲心，救出生死海（离苦也）。度者，以大慈心，度登涅槃岸（涅槃译不生不灭。登彼岸得乐也）。首句自非二字，乃反言。自非发佛心，行佛事，纵使粉骨碎身，皆不足报答佛恩。以不称佛怀故，故曰岂能酬答。是为发菩提心，第一因缘也。一念佛重恩竟。</p>
<p><font color="#333399">丙二<span>&nbsp; </span>念父母恩</font></p>
<p><b><span style="color:teal">云何念父母恩？哀哀父母，生我劬劳。十月三年，怀胎乳哺；推干去湿，咽苦吐甘。才得成人，只望绍继门风，供承祭祀。<span lang="EN-US"></span></span></b></p>
<p>首句征，下文释。念，乃能念之心，因也。父母恩，即所念之事，缘也。由此因缘，能发菩提之心。哀哀是悲感之意，念及父母，心生悲感。我之受生，秉质陶形，全由父母，何等劬劳。既生之后，还负许多责任，其恩难以言喻，儒云昊天罔极。</p>
<p>十月三年四句，偏重于母恩。吾人托生人道，由往昔业缘，与父缘母缘，三缘和合，流一念爱心，为受生种子，纳第八识于赤白二渧中，而成胞胎，是谓心（八识）色（二渧）和合。居于胎藏，在生藏之下，熟藏之上。母亲十月怀胎，子饮母血，母失常态，腰酸脚软，气急神昏，行动乏力，饮食无味；此十月中，何等劬劳。及临分娩，生死关头，命在呼吸。为人子者，当念及此，大发孝心。三年乳哺：乳，为母亲血液所成，将己身分，养儿躯命。推干去湿者：若儿便利，污及衣被，则推儿干处，去其湿者。又喂儿时，若食味苦，则自咽下；若食味甘，则吐与儿。其爱子之心，无微不至。</p>
<p>才得成人，只望绍继门风，供承祭祀：此世俗为父母之常情。见子才得长大成人，只望子能成家立业，克绍箕裘，继承先志，大振门风。供承祭祀，俾一脉香烟，可以相承不绝，亲之望子如是。为子者，必思有以慰亲心也。</p>
<p><b><span style="color:teal">今我等既已出家，滥称释子，忝号沙门。甘旨不供，紧祀不给。生不能养其口体，死不能导其神灵。于世间则为大损，于出世又无实益。两途既失，重罪难逃。<span lang="EN-US"></span></span></b></p>
<p>此段，省庵法师警策僧众。以己为例，故曰我等。既已割爱辞亲，从释出家，是称释子。不能学佛修行，故曰滥称。又出家修道，总号沙门（译勤息，勤修戒定慧，息灭贪嗔痴），不能勤修三学，息灭三毒，故曰忝号。</p>
<p>甘旨不供，祭祀不给者：甘旨是美味，人子当亲在之日，应以甘旨是供；亲亡之后，应以祭祀为重。儒云：生事之以礼，死葬之以礼，祭之以礼。今我等出家，于世俗子道不能尽。若能真心修行，一子出家，九祖超升，于心亦可无愧。其或不然，父母在生，不能养其口体，父母死后，不能导其神灵（即神魂灵魄）。于世出世，两途俱失，重罪实属难逃。</p>
<p><b><span style="color:teal">如是思惟，唯有百劫千生常行佛道，十方三世普度众生。<span lang="EN-US"></span></span></b></p>
<p>此思惟，即正思惟。唯有下四句，即真正发菩提心。其中具足四心：上二句是常心、第一心。下二句，是常心、广大心。又合之，能知上求下化，即不颠倒心。能发四心，即是大乘菩萨。</p>
<p><b><span style="color:teal">则不唯一生父母，生生父母俱蒙拔济。不唯一人父母，人人父母尽可超升。是为发菩提心第二因缘也。<span lang="EN-US"></span></span></b></p>
<p>此段承上，既于十方三世，广度众生。则不唯（独也）今生父母可度，即生生世世所有父母，俱可蒙其拔济。拔者，除生死苦；济者，与涅槃乐。又不唯一己父母可度，即法界众生，人人父母，尽得令其超升。超者，越三界狱；升者，登九品莲。即此念父母恩，是为发菩提心，第二因缘也。二念父母恩竟。</p>
<p><font color="#333399">丙三<span>&nbsp; </span>念师长恩</font></p>
<p><b><span style="color:teal">云何念师长恩？父母虽能生育我身，若无世间师长，则不知礼义。若无出世师长，则不解佛法。不知礼义，则同于异类。不解佛法，则何异俗人。<span lang="EN-US"></span></span></b></p>
<p>首句征，下释，乃释成师长何恩。谓父母虽能生育我身，必藉世间师长教训，方知礼义。又必藉出世师长开导，方解佛法。若无，乃反言无世间师长，不知礼义，则何异禽兽？故曰同于异类（即禽兽）。无出世师长，不解佛法，则几同流俗，故曰何异俗人。</p>
<p><b><span style="color:teal">今我等粗知礼义，略解佛法。袈裘被体，戒品沾身。此之重恩，从师长得。<span lang="EN-US"></span></span></b></p>
<p>我等等字，应兼指在家之众，以有粗知礼义句。粗知者，知之不精；略解者，解之未尽。袈裘此云解脱服，有九品之分，亦云大衣。佛制三衣，此衣最贵重。未受大戒，不能披此衣。今日被体，则已受大戒，故下句同，戒品沾身。品者，类也。有五篇三聚之分，大小两乘之别。戒相恐繁不录。戒舟能度生死苦海，故曰此之重恩，从师长得。</p>
<p><b><span style="color:teal">若求小果，仅能自利。今为大乘，普愿利人。则世出世间二种师长，俱蒙利益。是为发菩提心第三因缘也。<span lang="EN-US"></span></span></b></p>
<p>小果，即声闻缘觉。但破我执，得出三界，而证方便有余土涅槃，仅能自利；沉空滞寂，不能涉俗利生；不足以报累生师长之恩。今为下，即发菩提心。大乘：系菩萨所修之道，智悲并运，自他两利。普愿利人：即众生无边誓愿度，其愿方普：则多生以来，所有世出世间，二种师长，俱得蒙受利益。是为发菩提心，第三因缘也。三念师长恩竟。</p>
<p><font color="#333399">丙四<span>&nbsp; </span>念施主恩</font></p>
<p><b><span style="color:teal">云何念施主恩？谓我等今者日用所资，并非己有。三时粥饭，四季衣裳，疾病所须，身口所费。此皆出自他力，将为我用。<span lang="EN-US"></span></span></b></p>
<p>首句征，下释。日用所资，总言资生之物，并非己有，都是施主布施。三时二句，指衣食。疾病一句，指医药。凡为身口所费，此皆出自他施主之力，布施于我，为我受用。</p>
<p><b><span style="color:teal">彼则竭力躬耕，尚难糊口。我则安坐受食，犹不称心。彼则纺织不已，犹自艰难。我则安服有余，宁知爱惜。彼则荜门蓬户，扰攘终身。我则广宇闲庭，优悠卒岁。以彼劳而供我逸，于心安乎？将他利而润己身，于理顺乎？<span lang="EN-US"></span></span></b></p>
<p>此文，看以彼劳而供我逸，将他利而润己身二句；则文中四个彼字，及他字，皆当指施主。施主是有贫富不同，省庵法师，举此贫施主与我比较，令生惭愧，令发报恩之心。</p>
<p>一约农夫施主，竭尽心力，躬（身也）亲耕种。迨收成时，除还（租税）所余，一年尚难糊口，犹肯布施于我。我则安坐受食，犹不称心，自必获罪。</p>
<p>二约织女施主。纺纱织布，频年不已（歇也）。织成卖与他人，于己穿著，犹自艰难（敝破不堪），尚能布施于我。而我则安服有余，不知爱惜，亦必获罪。</p>
<p>三约寒苦施主。蓬荜为门，一定茅草为屋，扰攘（不安也）终身，犹肯发布施心。而我则广宇（广大屋宇）闲庭（闲静宽敞），优悠（自得貌）卒岁（从岁首至岁暮）。以彼之劳，而供我逸（安也）；以他之利，而润己身。于心不安，于理不顺。今既受已，当思报恩。</p>
<p>此中举三种贫穷施主，恐人怀疑，特为辨明。经中有云：今生福乐，从前生布施而来；今世贫苦，乃夙世悭贪所致。贫者能施，自可超越贫穷海。昔佛在世，有二弟子：一大迦叶，专乞贫。二须菩提、专乞富。二人见解不同，以致人生疑谤。乞贫多致疑，乞富多招谤。</p>
<p>或问：‘大迦叶尊者，何以专乞贫家？’答曰：‘与种善根故。因他前世悭贪不舍，无有善根，故受贫苦果报。我特向乞，令其因贫而施，得种善根，来世免受贫苦之报。’又问须菩提尊者：‘何以专乞富家？’答曰：‘与续善根故。因他前生，发心布施，善根深厚，故受富乐果报。我特向乞，令于福中修福，得续善根，来生仍得富乐之报。’因闻迦叶之言，故有世间贫施主。</p>
<p><b><span style="color:teal">自非悲智双运，福慧二严，檀信沾恩，众生受赐；则粒米寸丝，酬偿有分，恶报难逃。是为发菩提心第四因缘也。<span lang="EN-US"></span></span></b></p>
<p>此段，前四句报恩方法，中三句还债警语。悲智双运，福慧二严，即发菩提心，修菩萨道。运悲下度众生，运智上求佛道。勤修布施、持戒、忍辱、三度，以求福。修禅定、智慧二度，以求慧。因定能生慧故。又精进度，通于前后。六度满足，即福慧两足，成等正觉。以福慧为庄严，故曰福慧二严。</p>
<p>檀信沾恩者：檀是檀那，即施主。信是信心，信仰三宝。果能发菩提心，修菩萨道，可使檀信沾恩，一切众生，俱受其赐矣。</p>
<p>按首句，有自非二字，犹言若不如是，则粒米寸丝，酬偿业债有分，恶报难逃。古德云：十方一粒米，重若须弥山，假如不了道，披毛戴角还。此偈，可为这三句作注脚。</p>
<p>又施主之恩，如无真修，难免还债。昔有一僧，隐山住茅蓬，一心用禅功。有信徒母女二人，供养衣食，不必下山募化。一住二十年，未悟禅理，心生惭愧；受人现成供养，如何报答？遂欲往诸方参学，与徒辞行。徒诚意挽留，不必他往，愿终身供养。师以实告，未明心地，信施难消，故欲参方访道，以了生死大事。徒以师意既决，只得恳留数日，做一件衲衣，与师御寒。师允其请。母女二人，遂归家中，裁缝衲衣，一针一句弥陀圣号。做毕，再包四锭马蹄银，送师路上做川资。其日母女二人，同送师处，师即受之。定于次日动身，其夜依然坐禅如故。至半夜，有一青衣童子，手执一旗，后数人鼓吹而来，并有数人，扛一朵大莲华，至师前，童子曰：‘请师上莲台。’禅师心中暗想：‘我用禅功，未修净土，何以接往西方？恐是魔来，恼乱我耶？’遂不理他。童子再三劝请，未可久延。师取一柄引磬，插在花台。时候已至，即鼓吹而去。次早其徒家中，马母生一引磬。马夫以此怪事，告知主母。母女二人，见引磬知是师物，不知何缘而入马腹？乃大惊。即驰至师处，见师正要动身。问师有失何物？师云不失。徒出引磬与观，此是师物，何以而从马腹生出。其师见物闻言，汗流浃背。乃作偈云：‘一袭衲衣一张皮，四个元宝四个蹄，若非老僧定力足，几与汝家作马儿。’乃将衣银还之于徒。此则故事，亦可为本段作注脚。我等比丘，若无实行，信施难消，可不惧哉！应人人同发菩提心。是为发菩提心，第四因缘也。四念施主恩竟。</p>
<p><font color="#333399">丙五<span>&nbsp; </span>念众生恩</font></p>
<p><b><span style="color:teal">云何念众生恩？谓我与众生从旷劫来，世世生生互为父母，彼此有恩。今虽隔世昏迷，互不相识，以理推之，岂无报效。<span lang="EN-US"></span></span></b></p>
<p>首句征，谓下释成众生恩。众生者，众法和合而生。外身是色阴，有地水火风，四大之法所成。皮肉筋骨为大地（有质碍故），痰泪精血为水大，周身暖触为火大，出入气息，及手足运转为风大（动则属风故）。内心是受想行识四阴，有眼耳鼻舌身意，末那、阿赖耶八识之法。前五识属受阴，第六识属想阴，第七识属行阴，第八识属识阴。内外十二法，和合而生，故名众生。</p>
<p>此众生名，是九法界之通称。地狱、饿鬼、畜生，是二途苦报众生。人间、阿修罗，是苦乐间受众生。天上是著乐众生。声闻缘觉是二乘众生。菩萨为大道心众生。我与众生，从旷（远也）劫来，从迷积迷，以历尘劫。世世生生者：三十年为一世，一百年为一生。又一期住世，一番生死为一生。互为父母者：或众生为我父母，或我为众生父母，彼此各皆有恩。</p>
<p>今虽隔世昏迷，无宿命通，昏昧迷暗，彼此互不相识；以理推测，定有互为父母子女之事，岂无报效耶？</p>
<p><b><span style="color:teal">今之披毛戴角，安知非昔为其子乎？今之蠕动蜎飞，安知不曾为我父乎？<span lang="EN-US"></span></span></b></p>
<p>此段，即推测诸趣中，定有父母。且先约畜推之：披毛戴角，指牛马猪羊等。蠕动蜎飞，谓昆虫蝼蚁等。安知往昔非我父母乎？安知，即推测之意，未定之词也。</p>
<p><b><span style="color:teal">每见幼离父母，长而容貌都忘。何况宿世亲缘，今则张王难记。彼其号呼于地狱之下，宛转于饿鬼之中。苦痛谁知，饥虚安诉。我虽不见不闻，彼必求拯求济。非经不能陈此事，非佛不能道此言。彼邪见人，何足以知此。<span lang="EN-US"></span></span></b></p>
<p>前二句举例，比况宿世亲缘，现今迷昧。罗汉尚有隔胎之迷，无怪乎张王难记也。第五句彼字，指宿世父母。或堕地狱受罪，苦痛谁知。或受饿鬼之报，饥虚安诉（无处可诉）。我未得天眼天耳，不见不闻。彼必向乃子乃孙，求拯求济。此六道轮回，三途剧报，非经不能陈述此事。‘阿含经’、‘大日经’、‘悲华经’、‘地藏经’等，均有言之。非佛具足三明（宿命明、天眼明、漏尽明），及得一切智，不能道此言。</p>
<p>彼邪见人：即不信因果者。不知依惑造业，依业受报，随善恶以升沉，有苦乐而不等；故曰何足以知此。印度常见外道，谓人，则生生世世为人；畜，则生生世世为畜；无有善恶轮回，是大邪见。又断见外道，谓人生一死，永归断灭，无有后世善恶果报，亦大邪见。我国学说，亦有一灵真性，化为虚空，此与断见外道相同。此等邪见，实能误人。若人既可生生为人，及一死永灭，无有后世，则推翻因果，世人何必为善，尽可作恶，岂不是要坏尽人心耶？惟望大家，辗转宣传，必宜注重因果，勿中邪毒。</p>
<p><b><span style="color:teal">是故菩萨观于蝼蚁，皆是过去父母，未来诸佛。常思利益，念报其恩。是为发菩提心第五因缘也。<span lang="EN-US"></span></span></b></p>
<p>上言地狱饿鬼中，定有我等宿生父母。此言畜生中，亦必有之。是故，乃承上起下之词。菩萨因得法眼，能观俗谛境界，故观于蝼蚁，皆是过去生中，为我父母。又观蝼蚁，形骸虽异，佛性本同。一切众生，皆有如来智慧德相，本来是佛。只因迷真起妄，依惑造业，随业感报，堕在畜生。罪业若毕，转生人道，闻法修学，自然成佛有分，故曰皆是未来诸佛，常思利益于他，念报其恩。是为发菩提心，第五因缘也。五念众生恩竟。</p>
<p><font color="#333399">丙六<span>&nbsp; </span>念生死苦</font></p>
<p><b><span style="color:teal">云何念生死苦？谓我与众生从旷劫来，常在生死，未得解脱。人间天上，此界他方，出没万端，升沉片刻，俄焉而天，俄焉而人，俄焉而地狱、畜生、饿鬼。<span lang="EN-US"></span></span></b></p>
<p>生死轮回是大苦，人多忽而不知，此文征而释之。谓我与众生，从久远劫来，随业受报，常在生死，不得解脱。人间下八句，描写轮回状况。前两句是轮回处，依报也。后五趣正报也。出没万端，即生死无量。升则生天人二趣，沉则堕三途苦趣。片刻及俄焉，皆时之短也。善恶才分，升沉立判，五趣轮转，不得久停，故曰俄焉。文不标阿修罗者，以修罗有四类受生，归人、天、鬼、畜，四趣所摄，故不标列。</p>
<p><b><span style="color:teal">黑门朝出而暮还，铁窟暂离而又入。登刀山也，则举体无完肤。攀剑树也，则方寸皆割裂。热铁不除饥，吞之则肝肠尽烂。烊铜难疗渴，饮之则骨肉都糜。利锯解之，则断而复续；巧风吹之，则死已还生。<span lang="EN-US"></span></span></b></p>
<p>此段与下段，皆述地狱苦境，文浅易知。惟前二句，由地狱罪毕，黑门朝出，而暮复还，铁窟暂离，而又再入，因复造地狱因，再受地狱果也。末四句利锯解之，断而复续，巧风吹之，则死已还生：因其罪重，非一锯一死而可偿，故令其续后复锯，生已再死，备经痛苦也。</p>
<p><b><span style="color:teal">猛火城中，忍听叫号之惨。前熬盘里，但闻苦痛之声。冰冻始疑，则状似青莲□结。血肉既裂，则身如红藕华开。一夜死生，地下每经万遍。一朝苦痛，人间已过百年。<span lang="EN-US"></span></span></b></p>
<p>前四句，八热地狱惨痛。中四句，八寒地狱剧苦。后四句，‘俱舍论’云：人间五十年，四天王天一日夜。四天王天百年，为等活地狱一日夜。故云一夜死生万遍，一朝痛苦百年。此百年，非人间之百年，合人间有一百八十万年。更有地狱时间，比此要长无量倍数者。故云：一失人身，万劫难复。又云：当思地狱苦，早发菩提心。望三复斯言。</p>
<p><b><span style="color:teal">频烦狱卒疲劳，谁信阎翁教诫，受时知苦，虽悔恨以何追。脱已还忘，其作业也如故。<span lang="EN-US"></span></span></b></p>
<p>造罪堕狱，频烦狱卒施刑之疲劳。阎翁甚愿众生作善，不愿众生作恶，对罪人多方教诫，谁肯听信。在阴间受罪时知苦，虽然悔恨当时不该作恶，到彼时已来不及，故曰以何追。脱已还忘：是指脱离地狱，转生人道，又忘记了地狱苦痛，其造作恶业，依然如故。所以黑门朝出而暮还，铁窟暂离而又入矣。</p>
<p><b><span style="color:teal">鞭驴出血，谁知吾母之悲。牵豕就屠，焉识乃翁之痛。食其子而不知，文王尚尔。啖其亲而未识，凡类皆然。<span lang="EN-US"></span></span></b></p>
<p>此举轮回之证，报应不爽。鞭驴出血：事出南京金耕县养驴家。子生才三岁，而母死。其母生平未有善业，乃堕为驴，即生其家，已十六年。一日负粮食返，驴老行迟，子怒而鞭之，皮破出血。驴顾其子而悲哭，子不知其为母也，故曰焉知吾母之悲。是夜驴之神魂，托梦于其子曰：我是汝母，因窃汝父四银，故作驴以还债，今债还清，我苦已脱，今后御驴，勿痛鞭也。子惊醒，遂将驴养之，不敢使用。</p>
<p>牵豕就屠：昔日浙江黄岩县，有开屠户者，将欲命终，自割臀肉，啖而食之。肉尽尚不死，令子再割肉一刀方死。过三年，家畜一猪，甚肥大，重可二百斤，明日欲牵就屠杀之。其夜子得一梦，猪云：我是汝父，因在生造杀业，故罚为猪。子醒告其母，遂将此猪，畜而不杀。若不托梦，焉识猪是其父。</p>
<p>食其子而不知，文王尚尔：当时文王为西伯侯，修德行仁，人心归附。诸侯疾纣王无道，欲以文王为天子。纣闻其事，乃因文王于羑里。纣臣告王云：文王是否圣人，可验而知，请杀其子以食之，如知其为子肉，方可为圣。纣从其言，乃杀文王之子伯邑考，作羹以食之。文王食已，纣以其不知其为子肉，非圣人也，乃释之。</p>
<p>啖其亲而未识者：前生父母，今堕畜生，世人多皆不识，啖而食之，故曰凡类皆然。</p>
<p><b><span style="color:teal">当年恩爱，今作冤家。昔日寇仇，今成骨肉。昔为母，而今为妇。旧是翁，而今作夫。宿命知之，则可羞可耻。天眼视之，则可笑可怜。<span lang="EN-US"></span></span></b></p>
<p>此段事实，人或不信，如得宿命、天眼二通，自可知见前生之事，心中不疑。昔闻道友说一故事，与此段事实相符。云有富者，夫妇二人，诞生一子，夫亡，子养数岁，聪俐非常，母甚爱之。不料母未久去世，转生同里，亦一富家为女。长大出阁，适配其前生子为妇。因前生爱子之情不断，转世而成夫妇，恩爱绸缪，亦生一子，爱如掌上之珠。一日杀鸡烹食，夫妇对酌，各取好肉喂其子。忽有一僧，从外而来，直入其室。夫妇见而惊之，斥曰：‘何故闯入人家，岂有此理。’僧回答：‘汝岂有此理。’复难云：‘云何说我无理？’僧指其夫云：‘汝杀父奸母，养冤家，岂有是理耶？’其夫闻其诬谤，心中大怒，即呼僮仆，欲殴之。僧云：‘我非妄说，何得见殴，汝所食之鸡，是汝前生之父，汝现前之妻，乃汝前生之母，汝此儿子，是汝前世冤家，长必杀汝。汝若不信，我借天眼、宿命二通与汝，令汝亲验，如若不是，再打未迟。’乃允其言，遂向碗中视之，果为其父，妻果其母，儿果宿世冤家。乃感高僧指示，信其道行，从其学道，以解昔日之冤。诚哉宿命知之，可羞可耻，天眼视之，可笑可怜也。</p>
<p><b><span style="color:teal">粪秽丛中，十月包藏难过。脓血道里，一时倒下可怜。少也何知，东西莫辨。长而有识，贪欲便生。须臾而老病相寻，迅速而无常又至。<span lang="EN-US"></span></span></b></p>
<p>此叙生老病死苦。粪秽丛中：指胎藏，在生藏（食未化）之下，熟藏（食已化）之上；十月怀胎，包藏在胎藏之中难过。脓血道里：即指尿道，生时在胎，要翻一筋斗，头先产出，故曰一时倒下可怜。上叙生苦。少也何知：少时知识未开，所以东西莫辨。长而有识：长大之时，六根对六尘境界，六识起分别，因好丑而生憎爱，心随境转，贪欲便生。此贪欲，乃贪财色名食睡，五欲之境，非独指色欲也。</p>
<p>须臾而老病相寻：此一句，叙老病之苦。须臾时之短也，一转眼而老病相寻。此身四大假合，无可爱乐。正喜年华壮盛，弗觉老迈现前。且看身体健康，岂料病魔缠绕。迅速而无常又至者：此下叙死苦。迅速时之最快也，石火电光，毋得久留。无常乃死之别名。以下十一句全叙死苦。人命无常，喻如风灯草露。今日不知明日事，上床难保下床时。几多一息不来，便成千秋永诀。但念无常，慎勿放逸。</p>
<p><b><span style="color:teal">风火交煎，神识于中溃乱。精血既竭，皮肉自外干枯。无一毛而不被针钻，有一窍而皆从刀割。龟之将烹，其脱壳也犹易。神之欲谢，其去体也倍难。<span lang="EN-US"></span></span></b></p>
<p>此叙临死状况。风火交煎，即寒热相迫。神识不能作主，故曰于中溃乱（不定也）。精血既经竭尽，所以皮肉自外干枯。每见□者，临死则干瘦如柴。临欲命终，四大分离，最为剧苦。浑身毛孔窍穴，皆如针钻刀割，喻如龟之将烹，其脱壳也，犹觉容易。而死时神魂（是第八识）欲谢，其离体也，比他更难。若生平作恶，未舍暖触，地狱相现，更加痛苦。若有修持，临终自有把握，自然不苦。又有一生念佛，临终佛来接引，正念昭彰，心神愉快，往生极乐，更无诸苦，多含笑念佛而逝。一生念佛，临终而见佛接引，愿生西方，顷刻而净土现前，自应含笑西归矣。</p>
<p><b><span style="color:teal">心无常主，类商贾而处处奔驰。身无定形，似房屋而频频迁徙。大千尘点，难穷往返之身。四海波涛，孰计别离之泪。峨峨积骨，过彼崇山。莽莽横尸，多于大地。向使不闻佛语，此事谁见谁闻。未睹佛经，此理焉知焉觉。<span lang="EN-US"></span></span></b></p>
<p>心无常主：此心乃指六识之心，无有一定主宰，常随境转，攀缘六尘境界。类商贾而处处奔驰：类，似也，似商贾之人，出外贸易，处处奔驰，无暂停息。身无定形：此身乃指四大之身，无有一定形貌，随善恶业，受苦乐报，轮转六趣之中，似房屋而频频迁徙。舍身受身，出一皮袋，入一皮袋，改形易报，似房屋频频（常常也）迁徙（迁移）。或高楼大厦，或破壁颓垣，不得常住。</p>
<p>大千尘点，难穷往返之身：承上自从旷劫，生死轮回，不知经过几千万遍。譬如大千世界中之尘点，一尘一身，尚难穷尽，六道往来之身；死别生离，所出之泪，踰于海水，故曰四海波涛，孰计别离之泪。</p>
<p>峨峨积骨，过彼崇山，莽莽横尸，多于大地：峨峨山高貌，莽莽草多貌；喻积骨过彼高山，横尸多于大地。如上之事，向使不闻佛语，此事谁人见过，谁人闻过。未睹（看也）佛经，此理安能知觉。</p>
<p><b><span style="color:teal">其或依前贪恋，仍旧痴迷。只恐万劫千生，一错百错。人身难得而易失，良时易往而难追。道路冥冥，别离长久。三途恶报，还自受之，痛不可言，谁当相代。兴言及此，能不寒心。<span lang="EN-US"></span></span></b></p>
<p>以上从无始来，不知经过多少生死。生死全由贪痴所致，贪痴不断，生死不了。故曰依前贪恋五欲，仍旧痴迷不悟，只恐万劫千生，一错百错。人身难得而易失，经云：得人身，如爪上土，失人身，如大地土。良时易往而难追：光阴迅速，犹如白驹过隙，去已难追。是日已过，命亦随减。道路冥冥：即死后九泉路上，杳杳冥冥。别离长久：从前恩爱，到此成空。昔日风流，如今安在。</p>
<p>三途恶报者：上品恶业堕地狱，中品恶业做饿鬼，下品恶业变畜生。还自受之：依业受报，自作自受。痛不可言，谁当相代，兴言及此，能不寒心：此四句，如狮子峰和尚云：纵使妻儿相惜，无计留君。假饶骨肉满前，有谁替汝。生者空自悲啼痛切，死者不免神识奔驰，前途不见光明，举眼全无伴侣。过奈河岸，见之无不悲伤。入鬼门关，到此尽皆凄惨（望各熟思津梁预布）。</p>
<p><b><span style="color:teal">是故宜应断生死流，出爱欲海。自他兼济，彼岸同登。旷劫殊勋，在此一举。是为发菩提心第六因缘也。<span lang="EN-US"></span></span></b></p>
<p>是故二字，承上生死。既有如是苦患之故，则宜应断绝生死流，超出爱欲海。但欲断生死流，须研穷此流根源从何而起？溯流穷源，源止则流息矣。经云：爱为生死本。由爱生欲，因欲受身，爱欲为生死流之根源。果能提起智慧剑，斩断生死流之源，自可超出爱欲海之苦。</p>
<p>试问：智慧剑在何处？如何提起？慧剑不在他处，乃在自心。即由自心，提起慧照。观察此身，命因欲有，欲自爱生。更为照察一切诸法，本性空寂，无可爱乐。则爱心永息，而生死流断，爱欲海出矣。自他兼济，彼岸同登者：以此慧照观察之功，自行化他。个个皆提智慧剑，斩绝生死流，而出爱欲海，同登彼岸，此即发菩提心。旷劫莫大功勋，在此一举。一举者何？乃是念生死苦。生死心切，彼岸可登。昔梁武帝，礼宝志公为国师。一日请宝志公看戏，戏子更加留心，唱得好听，做得好看。帝甚喜，问国师：‘今日戏做得好么？’国师曰：‘不知。’又问：‘唱得好么？’国师亦曰：‘不知。’帝曰：‘同在看著听著，何以不知。国师云：生死事大，那里有心看戏听戏。’此即修行人，随流不变。虽同坐看戏，依然究明生死大事。帝闻言不解不信，国师请帝令明日依旧做戏，再来同看。国师次日向刑部借一应处死刑囚犯，带来看戏。对帝云：今日带一囚犯来，请帝下令，令其跪在台前，看戏听戏。更取一面盆水，令其双手扶著，顶在头上，若戏毕水不倾出，今天赦其无罪还乡；水若倾出，戏毕即在台前斩首。囚犯领旨，心中自思：今日乃生死关头，始终注意盆中水（即生死心切），戏毕并不倾出。是日戏子更加出力，做得唱得更好。国师令人将囚犯顶上水取下，要他谢帝圣恩。请帝问囚犯，今日戏做得好么？囚犯云：‘不知。’更问：‘唱得好么？’亦云：‘不知。’帝责曰：‘叫汝看著听著，何以皆云不知。’囚犯云：‘陛下！我顾著此盆水，都来不及，那里还有心看戏听戏。’于是帝始悟国师昨日之言，修行人生死事大，那里有心看戏听戏。以此而观，念生死苦，则生死心切，六根对境，视而不见，听而不闻，即可断生死流，出爱欲海。故曰旷劫殊勋，在此一举。是为发菩提心，第六因缘也。六念生死苦竟。</p>
<p><font color="#333399">丙七<span>&nbsp; </span>尊重己灵</font></p>
<p><b><span style="color:teal">云何尊重己灵？谓我现前一心，直下与释迦如来无二无别。云何世尊无量劫来早成正觉，而我等昏迷颠倒尚做凡夫？<span lang="EN-US"></span></span></b></p>
<p>首句征问。己灵，即人人自己本觉灵性，亦即有情分中之佛性。若能觉悟心即是佛，以此始觉智，返照本觉理，离妄证真，令本觉出缠，法身显现，而不埋没于五蕴山中（身也），是谓尊重己灵。</p>
<p>谓我现前一心：非指肉团心，及与妄想心，乃现前灵灵不昧了了常知，一真法界之心。直下与佛无二无别：昔有僧问善知识，如何是佛？指曰汝即是。僧于言下有省。</p>
<p>云何世尊下，抱憾之词。世尊昔日与我同为凡夫，云何世尊于无量劫，早成正觉（自觉觉他，觉行圆满，乃成正觉），而我等昏迷不悟，具足我法二执颠倒，不了生死，尚做凡夫，可憾孰甚。</p>
<p><b><span style="color:teal">又佛世尊则具有无量神通、智慧、功德庄严，而我等则但有无量业系、烦恼、生死缠缚。心性是一，迷悟天渊。静言思之，岂不可耻。<span lang="EN-US"></span></span></b></p>
<p>此明佛身三德具足。无量神通者：神妙莫测，通达无碍，属解脱德。智慧者：佛有权实二智。实智即根本智，又名理智；照理，则理无不彻故。权智即后得智（后根本智而得有云差别智），又名事智；照事，则事无不周故，属般若德。功德庄严者：即恒沙称性功德，是为德相，庄严本有法身，相不离性，属法身德。此三德，我佛世尊已证，我等尚迷。</p>
<p>而我等则但有无量业系、烦恼、生死缠缚者：此明众生具足三障。无量业系：指众生所作之业，若善若恶，若粗若细，无有数量。业因即成，则这个业绳子，即能系缚众生，在六道中受苦，不得解脱；此属业障。烦恼，乃昏烦之法，能恼乱真性，故名烦恼，即迷惑心之总名。贪心、嗔心、痴心、疑心、慢心、邪见心等，共有八万四千，皆名烦恼。世人每多错解，以心中不如意谓之烦恼，非也。乃本末无明，障蔽真心，而起妄念，昏烦恼乱；此属烦恼障。生死缠缚：生死是苦果，果必由因，前烦恼障业障，皆因也。因能成果，成此生死果报，缠缚不脱；此属报障。</p>
<p>心性四句，是觉察我等与佛，心性是一，无有差殊。然而迷悟不同，几如天渊相隔。天高渊低，喻生佛相隔甚远。静言思之，岂不可耻者：思佛已成正觉，具足三德；我等尚在轮回，具足三障，则可耻孰甚。</p>
<p><b><span style="color:teal">譬如无价珠宝没在淤泥，视同瓦砾不加爱重。<span lang="EN-US"></span></span></b></p>
<p>此举譬喻。以性喻珠宝，烦恼喻淤泥，灵魂喻瓦砾。自己本觉佛性，堕在烦恼之中，则名灵魂，那有贵重？故不加爱惜。</p>
<p><b><span style="color:teal">是故宜应以无量善法，对治烦恼。修德有功，则性德方显。<span lang="EN-US"></span></span></b></p>
<p>此承上以法合喻。既佛性堕在烦恼之中，应当用八万四千法门，无量善法，对治八万四千尘劳烦恼。末二句，修德，指修持法门之智。始觉智有功，则性具三德秘藏，本觉理方显。</p>
<p><b><span style="color:teal">如珠被濯，悬在高幢，洞达光明，映被一切。可谓不孤佛化，不负己灵。是为发菩提心第七因缘也。<span lang="EN-US"></span></span></b></p>
<p>此再以喻合法。如无价宝珠，虽堕在淤泥，既被洗濯，自然清净。悬在高幢之上，洞达朗彻，光明照耀，自能映被一切。被濯，合上无量善法对治之修德。洞达光明二句，合上性德方显，具足权实二智，双照理事，无所不彻，故曰映被一切。</p>
<p>可谓不孤佛化二句，佛从大悲心海，流出教法，化度众生。众生能依教修治自性，令己灵终不埋没，可谓不孤佛化，不负己灵矣。是为发菩提心，第七因缘也。七尊重己灵竟。</p>
<p><font color="#333399">丙八<span>&nbsp; </span>忏悔业障</font></p>
<p><b><span style="color:teal">云何忏悔业障？经言：犯一吉罗，如四天王寿五百岁，堕泥犁中。吉罗小罪尚获此报，何况重罪，其报难言。<span lang="EN-US"></span></span></b></p>
<p>此承上无量业系而来。既然有业，定能为障。障菩提心，障菩提行，障菩提果。非特凡夫有漏之业，应当忏悔。二乘圣人，一向偏空之业；权教菩萨，未能离相之业，皆应共行忏悔。</p>
<p>忏悔有理事二忏：理忏，若欲忏悔者，端坐念实相（实相无相、大乘真理），我心自空，罪福无主。又偈云：‘罪性本空由心造，心若灭时罪亦亡，心灭罪亡两俱空，是则名为真忏悔。’事忏，则须假坛仪事相，结坛修法，身旋礼，口读诵（或经或咒或忏文或佛号），心策观。观身口意三业，累生所作众罪。今以三业，同时忏悔，承三宝慈力，及忏悔心力，一切业障，悉皆除灭。</p>
<p>吉罗即突吉罗（译恶作，但属身口，不属于意），是五篇戒法，第五篇之名。一、波罗夷罪（译云弃，又译断头）。如犯此罪，永弃佛法海外，为佛法所不容，又如人断头，不能再生，犯者，不得再为僧。比丘，淫杀盗妄四戒。比丘尼，加触八覆随四种，共八戒。二、僧伽婆尸沙（译僧残）。僧犯此罪，殆濒于死，仅有残余之命，须向僧众忏悔，以全残命。比丘十三戒，比丘尼十七戒。三、波逸提罪（译曰堕）。堕狱之人也。此有舍堕，与堕二种。二种合之，比丘一百二十戒，比丘尼二百八戒。四、波罗提舍尼（译曰向彼悔）。向他比丘忏悔，便得灭除之罪也。比丘四戒，比丘尼八戒。五、突吉罗（译云恶作）。所作之恶也，其罪尤轻。比丘二不定，百众学，七灭诤，合有一百九戒。比丘尼亦同。而五篇合共：比丘二百五十戒，比丘尼加一百。</p>
<p>此一吉罗，乃犯一种突吉罗罪，应堕泥犁（地狱）中受苦，如四天王天寿命五百岁。此天以人间五十年，为一昼夜。照三十日为一月计算，一月合人间一千五百年。复以十二月为一年计算，一年合人间一万八千年。五百岁，合人间九百万年。应当观察：吉罗小罪，尚获如此久长时间堕狱之报。何况重罪，其报难言。反显重罪，必招极苦。</p>
<p><b><span style="color:teal">今我等日用之中，一举一动恒违戒律，一餐一水频犯尸罗。一日所犯亦应无量，何况终身历劫所起之罪，更不可言矣。<span lang="EN-US"></span></span></b></p>
<p>此叙业障深重。我等日用之中，常犯戒律。一餐一水，即煮饭烹茶，水内有虫，难免伤生害命，故曰频（常也）犯。尸罗译云戒。只就一日而论，所犯之戒，亦应（平声）无量。何况下三句反显，终身历劫所起之罪，更不可言。如普贤菩萨云：‘罪若有体相者，尽虚空界，不能容受。’</p>
<p><b><span style="color:teal">且以五戒言之，十人九犯，少露多藏。五戒名为优婆塞戒，尚不具足。何况沙弥、比丘、菩萨等戒，又不必言矣。问其名，则曰：我比丘也。问其实，则尚不足为优婆塞也。岂不可愧哉！<span lang="EN-US"></span></span></b></p>
<p>此段警词，自警警人。现在我等出家比丘，姑且以五戒言之，十人之中，八九皆犯。犯之少有发露忏悔，多是包藏瑕疵。五戒乃是在家优婆塞（译曰近事男）戒，尚且持之不完全。下反显，何况沙弥十戒，比丘二百五十戒，菩萨十重四十八轻等戒，又不必言矣。问其名下，名实不相符，名是比丘，实则不足为优婆塞，岂不愧哉！</p>
<p><b><span style="color:teal">当知佛戒不受则已，受则不可毁犯。不犯则已，犯则终必堕落。若非自愍愍他，自伤伤他，身口并切，声泪俱下；普与众生，求哀忏悔。则千生万劫，恶报难逃。是为发菩提心第八因缘也。<span lang="EN-US"></span></span></b></p>
<p>当知，乃劝导意。应当以慧照观察，了知佛戒不受则已，既受则应终身持守，不可毁犯。不犯自然无过，故曰则已。犯则有罪，定招恶报。终，谓末后结果，必致堕落三恶道也。</p>
<p>若非自愍愍他，自伤伤他：乃悲己以及人。身口并切者：三业同时恳切，身则虔诚礼拜，口则发露罪愆。身口二业，必由于意。声泪俱下：即形容恳切之状，普与众生求哀忏悔：上有若非二字，即谓若不如是，则罪业不消，千生万劫，堕在苦趣，恶报难逃。是为发菩提心第八因缘也。八忏悔业障竟。</p>
<p><font color="#333399">丙九<span>&nbsp; </span>求生净土</font></p>
<p><b><span style="color:teal">云何求生净土？谓在此土修行，其进道也难。彼土往生，其成佛也易。易故一生可致，难故累劫未成。<span lang="EN-US"></span></span></b></p>
<p>首句征问，云何定要求生净土？谓下释其所以。谓此土娑婆世界，发心修行，障道缘多，助道缘少，故其进道也难。往生彼土，极乐世界，常得见佛，常闻佛法，故其成佛也易。</p>
<p>慈云忏主，开此土彼土，修行难易十种。今以苦乐对显：一者、此土有不常值佛苦；彼土有花开见佛，常得亲近之乐。二者、此土有不闻说法苦；彼土有水鸟树林，皆宣妙法之乐。三者、此土有恶友牵缠苦；彼土有诸上善人，俱会一处之乐。四者、此土有群魔恼乱苦；彼土有诸佛护念，远离魔事之乐。五者、此土有轮回不息苦；彼土有横截生死，永脱轮回之乐。六者、此土有难免三途苦；彼土有恶道永离，名且不闻之乐。七者、此土有尘缘障道苦；彼土有受用自然，不俟经营之乐。八者、此土有寿命短促苦；彼土有寿与佛同，更无限量之乐。九者、此土有修行退失苦；彼土有入正定聚，永无退转之乐。十者、此土有佛道难成苦；彼土有一生行满，位居补处之乐。苦故进道也难，乐故成佛也易。末二句云，易故一生可致（佛位），难故累劫未成（正觉）。</p>
<p>问：诸方佛国，多有净土；何以今解，独指极乐？答：一、依省庵法师本意。法师为莲宗第九祖，一生精进念佛，临终往生极乐。知其劝人求生净土，必是西方极乐世界。二、推阿弥陀佛本愿。诸佛净土虽同，诸佛愿力不一。弥陀四十八之愿海，专为我等苦恼众生，方便接引，令离诸苦，而得安乐，超过诸佛，故独指西方也。</p>
<p><b><span style="color:teal">是以往圣前贤，人人趣向。千经万论，处处指归。末世修行，无越于此。<span lang="EN-US"></span></span></b></p>
<p>往圣如文殊菩萨愿生西方偈云：愿我命终时，尽除诸障碍，面见弥陀佛，往生安乐刹。普贤菩萨，偈意全同，不过五言易为七言。偈云：愿我临欲命终时，尽除一切诸障碍，面见彼佛阿弥陀，即得往生安乐国。</p>
<p>前贤如天亲、马鸣、龙树诸菩萨，中峰、楚石、彻悟诸禅师，以及慧远、善导莲宗诸祖，皆宏扬净土，临终念佛往生；故曰人人趣向。</p>
<p>千经万论，如‘华严经’、‘宝积经’、‘佛说无量寿经’、‘观无量寿佛经’、‘佛说阿弥陀经’、‘文殊问般若经’、‘法华经’、‘智度论’、‘起信论’等，皆宗尚念佛法门，求生净土；故曰处处指归。末世之法，众生障重，经云：多障众生念佛观。故修行之法，无越（超也）于此净土法门。此门有四种念佛：曰实相念佛，观想念佛，观像念佛，持名念佛。四种之中，无越乎持名念佛，乃为径中之捷径也。</p>
<p><b><span style="color:teal">然经称‘少善不生，多福乃至。’言多福则莫若执持名号，言多善则莫若发广大心。是以暂持圣号胜于布施百年，一发大心超过修行历劫。<span lang="EN-US"></span></span></b></p>
<p>‘佛说阿弥陀经’云：不可以少善根，福德因缘，得生彼国。故曰少善不生，多福乃至。佛名俱足万德，持之自得多福。大心修行六度，发之必生多善。故暂持圣号，胜于布施百年，一发大心，超过修行累劫。念佛为成佛之因，布施乃生天之福，故念佛胜于布施。大心一发，顿超二乘。昔优婆□多尊者，已证阿罗汉果，一日偕弟子出外，命携衣包随行。其弟子见牛犁田，泥中虫出，鸟取食之，心生怜愍，欲思拯度。尊者令其前行，自携衣包。其弟子复念：‘众生类广，难度难周。’尊者即令携包后行。其弟子不知何故？特申询问。尊者曰：‘汝愍众生受苦，发大悲心，即是菩萨。我乃罗汉，应尊汝前行。汝念众生难度，旋退道心，则我是久修，汝乃新学，应在我后。’</p>
<p><b><span style="color:teal">盖念佛本期作佛，大心不发则虽念奚为。发心原为修行，净土不生则虽发易退。<span lang="EN-US"></span></span></b></p>
<p>一切诸佛，因中皆发大心，果上而成大觉。大心不发，无因不能致果，故曰奚为。发心原为修行者：发大心，原为修大行。若不生净土，只恐虽发易退。如舍利弗，过去遇乞眼因缘。舍利弗过去发大乘心，修菩萨行。天人现身试之，乃现一婆罗门，从路中号泣而来。菩萨闻声，料知有故，即趋前问曰：‘为何大哭？’门云：‘母病笃。’对曰：‘母病笃，延医诊治，何必哭为？’门云：‘医已诊，药难求。’菩萨曰：‘有方必有药，何难之有？’门云：‘医谓须有道心人之眼，煎汤服之乃愈，此药难求，焉得不哭？’菩萨自思：‘我已发大道心，应取我眼，付之为药。’嘱曰：‘不必哭，我当取眼，以救你母。’门称谢。菩萨即以自手，将右眼取出（此难行能行也）与之。门早见欲取右眼，默默不言，待眼取出交与时，则言医说：‘右眼不能用，须得左眼，方可为药。’菩萨复将左眼取出（此难舍能舍也）与之。门接向鼻中一嗅遂掷于地，乃云此眼臭秽，安可为药。菩萨为欲救其母，乃舍两目，宁受终身瞎眼之苦，彼尚嫌臭秽，抛掷于地（此乃难忍不能忍）。乃曰：‘众生难度。’遂退大心，由是六心（第六住）堕落，尘劫声闻（以退大心，经历尘劫，方证小果）。</p>
<p><b><span style="color:teal">是则下菩提种，耕以念佛之犁，道果自然增长。乘大愿船，入于净土之海，西方决定往生。是为发菩提心第九因缘也。<span lang="EN-US"></span></span></b></p>
<p>下菩提种，即发大乘之菩提心，以为成菩提道之种子。耕以念佛之犁，即念佛求生净土。道果，无上菩提果也；自然增长，可以圆成。乘大愿船三句，即弥陀大愿为船。众生念佛名号，乃至十念，悉皆接引往生彼国，若不生者，不取正觉。弥陀以此大愿之船，普载众生，同赴莲池之会。故曰乘大愿船，入于净土之海，西方决定往生。既得往生，横超生死，疾趣菩提矣。是为发菩提心第九因缘也。九求生净土竟。</p>
<p><font color="#333399">丙十<span>&nbsp; </span>令正法久住</font></p>
<p><b><span style="color:teal">云何令正法久住？谓我世尊无量劫来，为我等故修菩提道，难行能行，难忍能忍，因圆果满，遂致成佛。<span lang="EN-US"></span></span></b></p>
<p>首句征问：云何能令正法得以久住世间？谓下解释。世尊即本师释迦牟尼，过去无量劫以来，最初发心，即为我等故，发菩提心，修菩提道。难行能行者：舍己利他，不辞劳倦。难忍能忍者：代诸众生，受无量苦。因圆者：即自觉觉他，因行已圆。果满者：即福足慧足，果觉已满。遂致成佛：于菩提场，夜睹明星，成等正觉。</p>
<p><b><span style="color:teal">既成佛已，化缘周讫，入于涅槃。正法、像法皆已灭尽，仅存末法有教无人。邪正不分，是非莫辨，竞争人我，尽逐利名。举目滔滔，天下皆是。不知佛是何人，法是何义，僧是何名，衰残至此，殆不忍言。每一思及，不觉泪下。<span lang="EN-US"></span></span></b></p>
<p>我世尊既成佛已，说法度生，经历四十九年。化缘周讫者：教化机缘，从始至终，先转无上根本法轮，名直显教，说‘华严’、‘梵网’。次转依本起末法轮，名方便教，说‘提胃’、‘阿含’、‘方等’、‘深密’、‘般若妙智’。后转摄末归本法轮，名开会教，说‘法华’、‘涅槃’。说法周讫，机薪既尽，应火须亡。入于涅槃，示现寂灭。</p>
<p>佛灭后，正法住世一千年，像法住世一千年。正法像法，解见在前。省庵法师，生于清朝，当如来灭后二千四百余年。故曰皆已灭尽。仅存末法，有教无人者：虽有如来教法流通世间，无有信解修证之人。以其邪正尚且不分，是非竟然莫辨，徒知竞争人我，尽逐利名。举目看来，如水滔滔，天下皆是。对三宝都不知，佛是何人所成，法是何等义理，僧是何以命名。佛教衰残，一至于此，殆不忍言。每一思及，即常常思念及此，不觉伤心，悲泪下垂。</p>
<p><b><span style="color:teal">我为佛子不能报恩，内无益于己，外无益于人，生无益于时，死无益于后。天虽高不能覆我，地虽厚不能载我，极重罪人，非我而谁。<span lang="EN-US"></span></span></b></p>
<p>既为佛子，当作佛事，承绍我佛家业，说法教化众生，劝发菩提心，方足报佛深恩。经云：假使（将如来）顶载恒沙劫，身为（如来）床座遍三千，若不说法度众生，是则不名报恩者。若为佛子，不能报恩，则成四无益，天地之所不容，即是极重罪人。</p>
<p><b><span style="color:teal">由是痛不可忍，计无所出，顿忘鄙陋，忽发大心。虽不能挽回末运于此时，决当图护持正法于来世。<span lang="EN-US"></span></span></b></p>
<p>此省庵法师，因感慨佛法衰残，忽发菩提大心。顿忘鄙陋：乃自谦之词；末运：即末法之劫运。虽然无力挽回，使同正法之时。亦决定当图护持正法于来世也。</p>
<p><b><span style="color:teal">是故偕诸善友同到道场，述为忏摩，建兹法会。发四十八之大愿，愿愿度生。期百千劫之深心，心心作佛。从于今日，尽未来际，毕此一形，誓归安养。<span lang="EN-US"></span></span></b></p>
<p>是发心图护正法之故，偕诸善友，同到舍利道场，礼忏修法。仿弥陀如来，发四十八愿；愿愿度生，心心作佛。从今为始，尽此一生，一心念佛。以极乐为家乡，弥陀为慈父，故曰誓归安养。安养即极乐之别名。</p>
<p><b><span style="color:teal">既登九品，回入娑婆。俾得佛日重辉，法门再阐。僧海澄清于此界，人民被化于东方。劫运为之更延，正法得以久住。此则区区真实苦心，是为发菩提心第十因缘也。<span lang="EN-US"></span></span></b></p>
<p>西方莲分九品，上中下各三品。十方众生，发心念佛，极乐七宝池中，即时生一莲芷，芷即标名。随其念力，而为增长。勤惰才分，荣枯顿异。是为感应冥符，不可思议。又上中下品，随其功行，而分等级。无量往生，丝毫不混，是为胜劣分明，不可思议。九品莲华，乃卸凡壳之玄宫，安慧命之神宅。往生众生，皆以此莲华为父母。故极乐称为莲邦，念佛之会为莲社，道侣曰莲友。既得往生九品，花开见佛，闻法得忍，然后回入娑婆世界，大作佛事。俾得佛日重辉，法门再阐。俾得二字贯下六句。</p>
<p>僧海澄清者：众僧如海，各各持戒清净，无有染污。又众僧心海澄清，断除五浊，修诸梵行，人民悉皆被化。东方即娑婆，对西方而称。劫运为之更延；劫运当指正法之劫运，虽日一千年，当为延长。人民既已被化，自能信解修证，如同正法之时，故曰：正法得以久住。</p>
<p>此则区区苦心，为众生故，为正法故，是为发菩提心，第十因缘也。十令正法久住竟。大科正宗分十科之文已竟。</p>
<p><font color="#333399"><a name="a05"></a>甲三<span>&nbsp; </span>流通分</font></p>
<p><b><span style="color:teal">如是十缘备识，八法周知。则趣向有门，开发有地。<span lang="EN-US"></span></span></b></p>
<p>如是承上总结。十缘备（全也）识，则开发菩提心有地。八法周（尽也）知，则趣向涅槃城有门，不至错入邪伪小乘偏教也。</p>
<p><b><span style="color:teal">相与得此人身，居于华夏。六根无恙，四大轻安。具有信心，幸无魔障。<span lang="EN-US"></span></span></b></p>
<p>古云：人身难得，中国难生。今已得人身，已生华夏（即中国之别称），六根具足，无有病恙，四大调和，轻安顺适。具有信仰三宝之心，幸无诸魔为障，故得成就出世间志。</p>
<p><b><span style="color:teal">况今我等又得出家，又受具戒，又遇道场，又闻佛法，又瞻舍利，又修忏法，又值善友，又具胜缘，不于今日发此大心更待何日！？<span lang="EN-US"></span></span></b></p>
<p>上得人身，生中国等，已叙庆幸之意。此段更叙八种，乃庆幸中之庆幸。一、出世俗家，割爱辞亲，从师学道。二、受具足戒（即比丘二百五十戒），止作双持，精修梵行。三、遇道场，即阿育王寺，名山道场（众僧修道之场所）。四、闻佛法，闻佛所说，‘涅槃’妙法。五、瞻舍利，得瞻释迦如来真身舍利（译灵骨）。六、修忏法，修持忏摩（梵语忏摩，此云悔过）之法，消除业障。七、值（遇也）善友，与诸善友俱会一处。八、具胜缘，佛法僧三宝具足，是为殊胜因缘；当发菩提大心。末三句反言，不于今日发此大心（即菩提心），更待何日。意望大众，慎勿错过。</p>
<p><b><span style="color:teal">唯愿大众愍我愚诚，怜我苦志，同立此愿，同发是心。未发者今发，已发者增长，已增长者今令相续。<span lang="EN-US"></span></span></b></p>
<p>此段乃下段，乃劝诫之意。先劝后诫。唯愿现前大众，怜愍于我，我之愚诚苦志，总望大众：同立菩提愿，同发菩提心。过去未发者，今日当发；已发者，当令增长；已增长者，当令相续不断，早得成熟，而得解脱也。</p>
<p><b><span style="color:teal">勿畏难而退怯，勿视易而轻浮，勿欲速而不久长，勿懈怠而无勇猛，勿委靡而不振起，勿因循而更期待，勿因愚而一向无心，勿以根浅而自鄙无分。<span lang="EN-US"></span></span></b></p>
<p>此八句，八个勿字不可也，即警诫之语。既发菩提心，而修菩萨行，前云要难行能行，难忍能忍。不可畏难，而生退转怯弱之心。亦不可视为容易，而轻躁浮动。亦不可欲速，而无久长之心。古云欲速则不达。行菩萨道者，须发广大心，常心，第一心，不颠倒心，亦不可懈怠从事，而无勇猛精进之气。亦不可委靡懦弱，而不振起精神。亦不可因循过日，而更期待将来。亦不可因秉性愚钝，而无心进修。愈愚，则愈当修持。亦不可以根机浅薄，而自鄙无分。经云：大地众生，皆当作佛，切莫自卑而退屈。</p>
<p><b><span style="color:teal">譬诸种树，种久则根浅而日深。又如磨刀，磨久则刀钝而成利。岂可因浅勿种，任其自枯；因钝弗磨，置之无用。<span lang="EN-US"></span></span></b></p>
<p>此两譬喻。譬种树者，久则根深；磨刀者，久则刀利。末四句劝慰。岂可因根浅而不种，任其自枯；因刀钝而不磨，置之无用。</p>
<p><b><span style="color:teal">又若以修行为苦，则不知懈怠尤苦。修行则勤劳暂时，安乐永劫。懈怠则偷安一世，受苦多生。<span lang="EN-US"></span></span></b></p>
<p>此劝修精进度，度却懈怠之心。修行为苦，此苦是乐之因，故曰勤劳暂时，安乐永劫。懈怠虽安，此安是危之患，故曰偷安一世，受苦多生。</p>
<p><b><span style="color:teal">况乎以净土为舟航，则何愁退转。又得无生为忍力，则何虑艰难。当知地狱罪人尚发菩提于往劫，岂可人伦佛子不立大愿于今生！？<span lang="EN-US"></span></span></b></p>
<p>此以善巧劝导。以净土为舟航者，即是弥陀大愿船，能普载众生同赴莲池会也，则何愁退转。又得无生为忍力者，往生净土，托质莲胞，花开见佛，闻佛说法，证无生忍，即得身口意三轮不思议业。意轮鉴机，随机施化；身轮现通，应以何身得度，即现何身；口轮说法，应以何法得度，即说何法。则何虑艰难，只要不畏难，而大心自可任运而发。当知下勉励意。地狱罪人，尚发菩提心于往劫，岂可人伦佛子，不立大愿于今生乎。</p>
<p><b><span style="color:teal">无始昏迷，往者既不可谏，而今觉悟，将来犹尚可追。然迷而未悟固可哀怜，苟知而不行尤为痛惜。<span lang="EN-US"></span></span></b></p>
<p>无始昏迷：指自从最初一念不觉，妄有无明以来，将本有真性昏迷。从迷积迷，经历尘劫，往者既不可谏。而今闻法觉悟，既经觉悟，不可复迷，故曰将来犹尚可追。然世间泛泛众生，迷而未悟。不知一切众生，本来是佛，不发大心修证，固可哀怜。苟有人知而不行，明知佛是众生修成，而不肯修行，更为可痛可惜也。</p>
<p><b><span style="color:teal">若惧地狱之苦，则精进自生。若念无常之速，则懈怠不起。又须以佛法为鞭策，善友为提携。造次弗离，终身依赖，则无退失之虞矣。<span lang="EN-US"></span></span></b></p>
<p>此承上知而不行是大错；如何知而必行呢？若畏惧地狱之苦，一失人身，万劫难复，则精进度，自然而生。精进者，即发菩提心，上求下化也。若念无常（死之别名）之速，人命只在呼吸之间，一息不来，便成隔世，则懈怠心自然不起。又须以佛法为鞭策，依法为师，以法自励。善友为提携，与诸善友，同处熏修，互相助道。造次不离佛法善友，终身依赖佛法善友，则自无退失之虞（忧虑也）矣。</p>
<p><b><span style="color:teal">勿言一念轻微，勿谓虚愿无益。心真则事实，愿广则行深。虚空非大，心王为大。金刚非坚，愿力最坚。<span lang="EN-US"></span></span></b></p>
<p>能发一念菩提心，即种将来成佛种。勿谓一念轻微，虚愿无益。发菩提心，是依真心修行，心真则事实。发四弘愿，乃依大愿精进，愿广则行深。世间至大者虚空，然虚空非大，还是心王为大。此心王，指菩提心，为心中之王。此心竖穷三际，横遍十方，包太虚周沙界故。世间至坚者金刚，然金刚非坚，还是愿力最坚。此愿力，即假使热铁轮，于我顶上旋，终不为此苦，退失菩提心。</p>
<p><b><span style="color:teal">大众诚能不弃我语，则菩提眷属，从此联□。莲社宗盟，自今缔好。<span lang="EN-US"></span></span></b></p>
<p>此文劝信流通。大众诚能不弃我语，发菩提心，则成为菩提眷属，故曰从此联□。莲社即一心念佛，求生净土：念佛之社，为莲社；念佛之友，为莲友。大家志同道合，是谓莲社宗盟，自今缔（结也）好。何故一定要念佛，求生净土？以娑婆大心虽发，难进易退。求生西方，即得圆证三不退，下品皆然故也。</p>
<p><b><span style="color:teal">所愿同生净土，同见弥陀，同化众生，同成正觉。则安知未来三十二相，百福庄严，不从今日发心立愿始也。<span lang="EN-US"></span></span></b></p>
<p>此文劝愿流通。愿同生净土，同见弥陀。亲闻妙法，顿除有漏之因。豁悟真心，克证无生之忍。然后分身尘刹，遍至十方，同化众生，同成正觉。则安知未来成就果觉圆满三十二相，百福庄严，不从今日之心愿为起点也。</p>
<p><b><span style="color:teal">愿与大众共勉之，幸甚幸甚！<span lang="EN-US"></span></span></b></p>
<p>此文劝行流通。以发菩提心，是成佛之因。既种佛种于心田，将来必结菩提之果。故愿与大众，共相勉励，努力修行。则自利幸甚，利他幸甚，故重言幸甚幸甚矣！</p>
