<p align="center" style="text-align:center"><b><span style="font-size:36.0pt;color:#FF6600">佛说盂兰盆经<span lang="EN-US"></span></span></b></p>
<p align="center" style="text-align:center"><span lang="EN-US" style="font-family:新细明体;color:#003300">&nbsp;</span></p>
<p align="center" style="text-align:center"><span style="font-family:新细明体;color:#003300">西晋三藏法师竺法护译<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">闻如是。一时佛在舍卫国祇树给孤独园。大目犍连始得六通，欲度父母，报乳哺之恩。即以道眼观视世间，见其亡母生饿鬼中，不见饮食，皮骨连立。目连悲哀，即以钵盛饭，往饷其母，母得钵饭，即以左手障钵，右手搏食，食未入口，化成火炭，遂不得食。目连大叫，悲号涕泣，驰还白佛，具陈如此。<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">佛言：‘汝母罪根深结，非汝一人力所奈何。汝虽孝顺，声动天地、天神地祇、邪魔外道、道士四天王神，亦不能奈何。当须十方众僧威神之力乃得解脱。吾今当说救济之法，令一切难皆离忧苦。’<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">佛告目连：‘十方众生，七月十五日，僧自恣时，当为七世父母及现在父母厄难中者，具饭、百味五果、汲灌盆器、香油锭烛、床敷卧具、尽世甘美以著盆中，供养十方大德众僧。当此之日，一切圣众，或在山间禅定、或得四道果、或在树下经行、或六通自在教化声闻缘觉、或十地菩萨大人，权现比丘，在大众中，皆同一心，受钵和罗饭，具清净戒，圣众之道，其德汪洋。其有供养此等自恣僧者，现世父母、六亲眷属，得出三涂之苦应时解脱，衣食自然；若父母现在者，福乐百年；若七世父母生天，自在化生，入天华光。’<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">时佛敕十方众僧，皆先为施主家咒愿，愿七世父母行禅定意，然后受食。初受食时，先安在佛前，塔寺中佛前，众僧咒愿竟，便自受食。<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">时目连比丘及大菩萨众皆大欢喜，目连悲啼泣声释然除灭。<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">时目连母即于是日，得脱一劫饿鬼之苦。<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">目连复白佛言：‘弟子所生母，得蒙三宝功德之力，众僧威神力故。若未来世，一切佛弟子，亦应奉盂兰盆，救度现在父母，乃至七世父母，可为尔否？’<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">佛言：‘大善快问！我正欲说，汝今复问。善男子！若比丘比丘尼、国王太子、大臣宰相、三公百官、万民庶人，行慈孝者，皆应先为所生现在父母、过去七世父母，于七月十五日，佛欢喜日，僧自恣日，以百味饭食，安盂兰盆中，施十方自恣僧，愿使现在父母，寿命百年无病、无一切苦恼之患，乃至七世父母离恶鬼苦，生人天中，福乐无极。是佛弟子修孝顺者，应念念中，常忆父母，乃至七世父母。年年七月十五日，常以孝慈，忆所生父母，为作盂兰盆，施佛及僧，以报父母长养慈爱之恩。若一切佛弟子，应常奉持是法。’<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
<p><span style="font-family:新细明体">时目连比丘、四辈弟子，欢喜奉行。<span lang="EN-US"></span></span></p>
<p><span lang="EN-US" style="font-family:新细明体">&nbsp;</span></p>
