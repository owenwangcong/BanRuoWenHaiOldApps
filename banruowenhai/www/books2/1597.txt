<p align="center" style="text-align:center"><b><span style="font-size:36.0pt;color:#FF6600">佛说盂兰盆经讲义</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">佛说盂兰盆经</a></span></p>
<p align="center" style="text-align:center"><span lang="EN-US"><a href="#a02">盂兰盆供仪规</a></span></p>
<p align="center" style="text-align:center"><span lang="EN-US"><a href="#a03">自序</a></span></p>
<p align="center" style="text-align:center"><span lang="EN-US"><a href="#a04">《佛说盂兰盆经》讲义</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">佛说盂兰盆经<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">西晋三藏竺法护译<span>&nbsp; </span></p>
<p>闻如是，一时佛在舍卫国，祗树给孤独园，大目犍连始得六通，欲度父母，报乳哺之恩。即以道眼，观视世间。见其亡母，生饿鬼中，不见饮食，皮骨连立。目连悲哀，即以钵盛饭，往饷其母。母得钵饭，便以左手障钵，右手搏食。食未入口，化成火炭，遂不得食。目连大叫，悲号涕泣，驰还白佛，具陈如此。佛言：汝母罪根深结，非汝一人力所奈何。汝虽孝顺，声动天地、天神、地祗、邪魔外道道士、四天王神，亦不能奈何。当须十方众僧威神之力，乃得解脱。吾今当说救济之法，令一切难，皆离忧苦。佛告目连：十方众僧，七月十五日，僧自恣时，当为七世父母，及现在父母，厄难中者，具饭百味五果，汲灌盆器，香油锭烛，床敷卧具，尽世甘美，以著盆中，供养十方大德众僧。当此之日，一切圣众，或在山间禅定，或得四道果，或在树下经行或六通自在，教化声闻缘觉，或十地菩萨大人，权现比丘，在大众中，皆同一心，受钵和罗饭，具清净戒，圣众之道，其德汪洋。其有供养此等自恣僧者，现世父母六亲眷属，得出三涂之苦，应时解脱，衣食自然。若父母现在者，福乐百年；若七世父母生天，自在化生，入天华光。时佛敕十方众僧，皆先为施主家咒愿，愿七世父母，行禅定意，然后受食。初受食时，先安在佛前，塔寺中佛前，众僧咒愿竟，便自受食。时目连比丘，及大菩萨众，皆大欢喜。目连悲啼泣声，释然除灭。时目连母，即于是日，得脱一劫饿鬼之苦。目连复白佛言：弟子所生母，得蒙三宝功德之力、众僧威神之力故。若未来世，一切佛弟子，亦应奉盂兰盆，救度现在父母，乃至七世父母，可为尔不？佛言：大善！快问。我正欲说，汝今复问。善男子，若比丘比丘尼、国王太子、大臣宰相、三公百官、万民庶人、行慈孝者，皆应先为所生现在父母、过去七世父母。于七月十五日，佛欢喜日，僧自恣日，以百味饭食，安盂兰盆中，施十方自恣僧，愿使现在父母，寿命百年无病，无一切苦恼之患，乃至七世父母，离饿鬼苦，生人天中，福乐无极，是佛弟子修孝顺者。应念念中，常忆父母，乃至七世父母，年年七月十五日，常以孝慈，忆所生父母，为作盂兰盆，施佛及僧，以报父母长养慈爱之恩。若一切佛弟子，应当奉持是法。时目连比丘、四辈弟子，欢喜奉行。</p>
<p>【报父母恩咒】南无密栗多哆。婆曳娑诃。</p>
<p>【赞】神通尊者。满钵呈亲。食才入口火炎身。号泣莫能伸。圣教敷陈。享荐伏慈尊。</p>
<p><a name="a02"></a><span style="color:#333399">盂兰盆供仪规<span lang="EN-US"></span></span></p>
<p>盂兰会启。普度门开。恭迎三宝降临来。一一坐花台。唯愿慈哀。受我妙香斋。</p>
<p>南无斋供养菩萨摩诃萨。（三遍）</p>
<p>南无常住十方佛。南无常住十方法。南无常住十方僧 。</p>
<p>南无本师释迦牟尼佛。南无药师琉璃光佛。南无当来下生弥勒尊佛。南无过去觉花定自在王佛。南无清净莲华目佛。南无多宝如来。南无宝胜如来。南无妙色身如来。南无广博身如来。南无离怖畏如来。南无甘露王如来。南无阿弥陀如来。南无世间广大威德自在光明如来。南无佛说盂兰盆经。南无大愿地藏王菩萨。南无大悲观世音菩萨。南无护法诸天菩萨。南无伽蓝圣众菩萨。南无历代祖师菩萨。南无兰盆会上佛菩萨。南无古往自恣缘觉声闻僧。南无大孝目犍连尊者。南无三界圣凡幽显尊神。（三遍）</p>
<p>南无萨缚怛他哦哆。缚噜枳帝。唵。三跋啰三跋啰吽（二十一遍）</p>
<p>南无苏噜婆耶。怛他哦哆耶。怛侄他。唵。苏噜苏噜。钵啰苏噜钵啰苏噜。娑婆诃。（七遍）</p>
<p>此食色香味。上供十方佛。中供诸圣贤。下及六道品。等施无差别。随愿皆饱满。令今施者得。无量波罗密。三德六味。供佛及僧。法界有情。普同供养。（一遍）</p>
<p>唵。哦哦曩。三婆缚。袜日啰斛。（三遍）</p>
<p>五果百味。香色清新。自恣会上献能仁。愿亲出沉沦。普济幽冥。沙界布阳春。</p>
<p>南无普供养菩萨摩诃萨。（三遍）</p>
<p>以此兰盆供善根。报答父母劬劳恩。存者福乐寿无疆。亡者离苦得超升。</p>
<p>四生九有诸含识。八难三途苦众生。各各悔过洗瑕疵。尽蒙慈济出沉沦。</p>
<p><a name="a03"></a><span style="color:#333399">自序<span lang="EN-US"></span></span></p>
<p>夫寄迹尘寰，铸形父母，怀胎十月，乳哺三年，咽苦吐甘，谁无劬劳之德？移干就湿，曷禁罔极之恩，古人有言曰：百行孝为先，立身孝为本，诚哉是言乎。尝闻于人曰：释氏割爱辞亲，毁形脱俗，斯诚不孝之徒，罪何可逭？余曰：子只知其孝之小者，而不知其孝之大也。举世皆然，何怪于子。以其但知今生父母，而不悉累生父母。今生父母，理宜尽孝。累世父母，可不行孝乎？然累世亲缘，改形易报，未了生死，不出轮回。我等既无宿命之通，何由得识？人间天上，此界他方，出没万端，升沉片刻，俄焉而天，俄焉而人，俄焉而修罗畜生，俄焉而饿鬼地狱，彼其呼号痛苦，宛转饥虚。我虽不见不闻，彼必求拯求救，其或鞭驴出血，谁知吾母之悲，牵豕就屠，焉识乃翁之痛，而释氏之出家修道，朝暮课诵，拔济三途，茹素终身，不忍杀食。若有道行，能令慈亲，了生脱死，离苦得乐，四恩总报，三有均资，其为孝也大。彼徒知甘旨之供，口体之养，其为孝也小。如我佛释迦牟尼，为太子时，因观我及众生，老病死苦，无法解决。一日于北花园晏坐，忽有净居天人，化现比丘，圆顶赤足，身披袈裟，手持锡杖，从太子前徐步而过，威仪济济，道貌雍雍。太子见而异之，问曰：子为谁？所修何行？答曰：我乃比丘，修出离生老病死苦之行。太子心喜，欲请示修法。时比丘振锡，腾空而去。太子遂立志出家修道。夜半逾城，青山断发，弃舍金轮王位，现作比丘，脱珍御之服，著弊垢之衣，五载参方，六年苦行，时节既至，佛道堪成，故于腊八，夜睹明星，忽然悟道。世出世法，靡不了知，悟明生老病死，原由爱欲而生。因爱生欲，因欲受身，有身则老病死苦，相续不断，舍生趣生，穷劫莫脱，故佛制比丘，严持禁戒，心身不淫，断除贪欲。苦因既断，苦果自无，此身不有，则老病死苦，不离而自离矣。本利生之弘愿，以先觉觉后觉，说法四十九年，度生无量数众。为报亲恩，上升忉利；为母说法，令获胜益。岂仅今世亲恩得报，即累世父母之恩，咸蒙报答矣？夫此出家者，讵非其为孝也大矣哉。综观我佛，一生事迹，唯以大觉利生，牺牲一己之富贵利乐，以身作则，不贪王位，不执家庭，化小我而成大我，天下为公，舍苦因令种乐因，平等解脱。其心理革命之伟大精神，报答亲恩之无上大孝，非佛陀者，其谁能为之乎？圆瑛五龄椿萱失荫，幼业儒，冠学佛，先习禅宗八载，次复研究教乘，三十一岁开座讲经，思亲恩之难报，羡大孝如目连，是以欲追先哲，略尽孝思，常于每年，七月十四十五十六日，佛欢喜日，僧自恣时，宣讲盂兰盆经，劝修兰盆妙供，集众讽诵经文，仰仗佛僧之威神，俾令亲恩而度脱。今特编辑是经讲义，藉兹文字，提倡孝思，所愿见闻随喜，共修孝行于今生，信解受持，同报亲恩于后世，更望翻印流通，以广法施，是为序。</p>
<p align="right" style="text-align:right;text-indent:24.0pt;word-break:break-all">中华民国三十八年六月十九日圆瑛弘悟序于圆明讲堂<span>&nbsp; </span></p>
<p><a name="a04"></a><span style="color:#333399">《佛说盂兰盆经》讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">海圆明讲堂圆瑛弘悟著<span>&nbsp; </span></p>
<p>今讲此经，略开七门：一总释经题，二启教因缘，三藏乘所摄，四辨定宗旨，五显明力用，六前后三译，七讲解文义。</p>
<p><span style="color:#333399">【甲一总释经题】<span lang="EN-US"></span></span></p>
<p>题为经中之总纲，经是题中之别义。总纲若明，别义自易了解，如提纲，则网目自张；揭领，则衣襟自直，故今先释经题，佛是能说之人，盂兰盆是所说之法。此五字是别题，与诸经之名，差别不同故。下经字是通题，经藏诸部，通名为经故。是题中，有人法通别二对，须先知之，次讲题中之义。</p>
<p>佛称能说之人，以佛非天生自然之佛，乃是人道修成之佛。一切众生，本来是佛，祗因迷昧，而为众生。若能返迷归悟，从本觉理，起始觉智，觉至心源，究竟清净，即名成佛，佛者觉也，乃是大觉悟之人。</p>
<p>佛乃三觉圆满，方得称佛。一自觉，觉悟心即是佛，寂湛常恒，灵明洞彻故。二觉他，觉悟一切众生，返妄归真，信解修证故。三觉满，惑净智圆，自觉智满则慧足。经三祇劫，觉他行满则福足。三觉圆，万德具，两足尊，乃称为佛。今说此经之佛，是释迦牟尼佛，果上说法利生也。</p>
<p>说者宣说，佛以八音四辩，观机施教，对众宣扬，欲启大众之孝心也。</p>
<p>盂兰是印度之语，此译倒悬。盆乃华夏之音，是为供器。七月十四、十五、十六，僧自恣日，佛令盆罗百味，奉供三尊，仗圣众之威神，拔饿鬼之痛苦，如救倒悬之急，即以是义，而立经题。</p>
<p>经者，梵语修多罗。此云契经，谓契理契机之教，上契诸佛所说之理，下契众生可度之机。此方圣教，亦称为经，本经即佛门之孝经也。上通别合解，一总释经题竟。</p>
<p><span style="color:#333399">【甲二启教因缘】<span lang="EN-US"></span></span></p>
<p>法不孤起，起必有因，不有因缘，无由垂范。我佛欲启发人道孝心，乃因大目犍连，为报亲恩，出家修道，始得六通。观见亡母，堕饿鬼中。自力不能救母倒悬，驰还白佛，求佛救度，故为说修设盂兰盆供，可以救度，七世父母。大目犍连，由孝其亲，欲利一切，故与道俗弟子，请佛留此法门，为此经发起之因缘。二启教因缘竟。</p>
<p><span style="color:#333399">【甲三藏乘所摄】<span lang="EN-US"></span></span></p>
<p>因缘既明，未知藏乘，何所摄属。藏有三藏：一修多罗即经藏。此云契经，乃因机设教，犹如对症施方，教必契机，多诠定学，故经为定学之藏。二毗奈耶即律藏。此云调伏。调谓调练三业，伏谓制伏过非，律为戒学之藏。三阿毗昙即论藏。此云对法。法谓涅槃四谛，能对即无漏观慧，论为慧学之藏。</p>
<p>此经佛说救倒悬之法，即契机之教，属经藏所摄。若约宣扬孝道，属律藏所摄，律诠德行。孝为百行之源，儒教孝经开宗明义章中，标为至德要道，而我佛初成正觉，演大华严。继说梵网，初结菩萨波罗提木叉（大乘戒法），孝顺父母师僧三宝，孝顺至道之法（与孔圣所云，至德要道，若合符节），孝名为戒，故亦属律藏所摄。</p>
<p>乘有五乘：一人天乘，修五戒十善法。二声闻乘，修四谛法（苦集灭道，厌苦断集，慕灭修道，是也）。三缘觉乘观察十二因缘法（流转门、惑、业、苦、三世因果，迁流轮转，生死不息，还灭门，还复真谛，灭除生死）。四菩萨乘，修六度法，布施度悭贪，持戒度诸恶，忍辱度嗔恨，精进度懈怠，禅定度散乱，智慧度愚痴。以此六法，自度度人。五佛乘，修一心之法。圆悟万法，不出一心，心生万法，万法唯心，证此一心，成无上道。本经孝顺父母，似惟属人乘所摄。若约孝顺多生父母，以及自行化他，同修孝道，广报亲恩，亦属菩萨乘摄。三藏乘所摄竟。</p>
<p><span style="color:#333399">【甲四辨定宗旨】<span lang="EN-US"></span></span></p>
<p>藏乘摄属既定，未识何为宗旨。此经，以孝顺报恩为宗旨。孝为人生之大本。哀哀父母，生我劬劳，罔极深恩，理宜报答。人若不孝，则为忘本。君子务本，本立而道生，故孝冠百行之先。</p>
<p>涅槃经云：奇哉父母！生育我等，受大苦恼，满足十月，怀抱我身。既生之后，推干就湿，除去不净，大小便利，乳哺长养，将护我身，以是义故，当须报恩，随顺供养。</p>
<p>孝顺报恩，乃为二事，如孟宗哭竹生笋。虽为孝顺，但能养口体，即此未必可为报恩。为人子者，父母生前，既能养其口体，复能养其心志，可称孝顺。父母死后，复能度其神识，方是报恩，如地藏菩萨，前身之为婆罗门女，能度亲灵，脱离苦趣，是为孝顺报恩。四辨定宗旨竟。</p>
<p><span style="color:#333399">【甲五显明力用】<span lang="EN-US"></span></span></p>
<p>宗旨已定，未审有何力用。力者功力，用者德用。力用即功德之别称。本经佛说僧自恣日，令设盂兰盆供，奉供三尊。圣众之道，其德汪洋。仗其威光道力，可以超度七世父母、六亲眷属，脱恶趣之沉沦，解倒悬之痛苦，如大目犍连，依教修斋，能救生母，脱饿鬼之饥虚，即生善道。其力用，岂思议之所能及哉？五显明力用竟。</p>
<p><span style="color:#333399">【甲六前后三译】<span lang="EN-US"></span></span></p>
<p>此经共有三译：一晋武帝时，刹法师所译，名盂兰盆经。二惠帝时，法炬法师译云灌腊经，取文中，具饭百味五果，汲灌盆器等意，以立其名，三旧本别录，又一师译为报恩经。此约所行之行以立名，三经重遝，时所宗尚，多弘初译。今所讲解，即刹法师译本。六三译前后竟。</p>
<p><span style="color:#333399">【甲七别解文义】<span lang="EN-US"></span></span></p>
<p><span style="color:#333399">分三：一初序分，二正宗分，三通流分。此三分之分，始于道安法师，证于亲光菩萨佛地论。初教起因缘分，二圣教所说分，三信受奉行分。弥天高判，冥符西域。今古同遵，序分分二：<span lang="EN-US">&nbsp;丙初证信序，二发起序。&nbsp;（证信序：具足信、闻、时、主、处、众，六缘成就，证明是法，为佛所说，乃可深信，故曰证信序。）今初：</span></span></p>
<p><b><span style="color:teal">闻如是，一时佛在舍卫国，祗树给孤独园。<span lang="EN-US"></span></span></b></p>
<p>此即六成就中前五。诸经皆云：如是我闻，一时佛在某处，与若干大众俱。六缘具足，大教当宣，成就法益，故云成就，通于诸经皆有，又称通序。诸经皆如是在先，闻则次之。此经以闻在先者，乃随译人意耳。今经阙一列众，义必有之，是文之略也。观后流通分末云：时目连比丘、四辈弟子，欢喜奉行，可证六缘成就。</p>
<p>又名经后序，是结集者，依佛嘱所安。佛临涅槃，阿难悲哀痛哭。阿那律陀，谓阿难言：汝是持佛法人，当以大事问佛，哭将何用？乃教问四事：一佛灭后，我等依何而住？答依四念处住（念是能观之智，处是所观之境：一观身不净，二观受是苦，三观心无常，四观法无我，是依法住）。二佛灭后，我等依谁为师？答依戒为师。三恶性比丘，如何治之？答默而摈之。四结集经时，一切经首，当安何语？答如是我闻，一时佛在某处，与若干大众俱。此是佛意命安，故诸经皆有。</p>
<p>闻，即阿难由耳根，发耳识，亲闻如来，面命耳提，一堂授受，非辗转传闻也。世人都说肉耳能闻，不知肉耳是色法，色法则不能闻。若此耳能闻，则人死耳根犹存，何以不闻？眼根等亦复如是，必定耳识与根性，方能有闻，此即闻成就。</p>
<p>如是指法之辞，即指此一卷盂兰盆经。孝顺报恩之法，是事可信，故云如是。此即信成就。又阿难结集之时，大众要求云：如尊者所闻，当如是说。阿难答云：如是当说，如我所闻，故曰闻如是。</p>
<p>一时者，不有良时，安成嘉会，即师资道合，一堂晤对，说听终竟，谓之一时，此即时成就。佛在，佛即娑婆教主，释迦牟尼佛。佛有三身：一法身佛，法身清净，犹若虚空，无在无所不在；二报身佛，住莲华藏世界，为诸菩萨，说大乘法；三应身佛，乃应机示现之身，住凡圣同居土，为说法主，此即主成就。</p>
<p>舍卫国，乃憍萨罗国，都城之名，即波斯匿王所都。因有南憍萨罗国同名，故匿王以舍卫为国名，以简别之。梵语舍卫，此译丰德。国中富有财宝，五欲（色声香味触五尘欲境胜）炽盛，人多多闻解脱之者，有解丰德之名，谓国丰四德。余以为多闻解脱，可以称德，而财宝五欲，不足以德称，故将丰德，分而释之，以国有财宝五欲之丰，人有多闻解脱之德。</p>
<p>祗树给孤独园者：祗是祗陀太子；树即太子所施之树；给孤独，乃须达多长者之善名。长者为匿王大臣，财富无量，好行惠施，常以财物，周给孤独（幼而无父曰孤老而无子曰独），故人称为给孤独长者，以金砖布地，买太子花园，起建讲堂精舍，供养佛僧，德感太子，共施园树，故俱留名，此即处成就。</p>
<p>众成就，文虽略而义必具。前已举流通分为证，六缘具足成就。初证信序竟。</p>
<p><span style="color:#333399">丙二发起序，亦名别序，与诸经发起因缘，各别不同故，又称经前序，乃说经之前，由此因缘故。分为四科：丁一得通报恩，二乘通觅母，三悲堕救济，四难转定业。今初：<span lang="EN-US"></span></span></p>
<p><b><span style="color:teal">大目犍连，始得六通。<span lang="EN-US"></span></span></b></p>
<p>大目犍连，此云大采菽氏，姓也。以其先世祖宗，入山修道，常以菉豆为食，菽即豆也，然后得道。因是命族，其族出家者多人。大目犍连神通第一，加大字以别其余也。本名拘律陀，是树名，父母祷此树而生故，即以树为名，是王舍城宰辅之子。先从沙然梵志学道，与舍利弗为师兄弟，沙然去世，闻佛因缘之教，悟明佛法，同舍利，随佛出家。目连本为欲报亲恩，出家修道，依四谛法，断惑证真，成阿罗汉。</p>
<p>始得六通者，破我执，证我空，即得六种神通。此是修得通，非同天及鬼神之报得通。罗汉多一漏尽通，故能了生死出三界，所以异于报得五通，亦复超胜。一天眼通，能见远近诸色，不独观障内之色，乃至墙壁大山，皆不能为障，悉皆澈见。二天耳通，上穷有顶之天，下极风轮之际。一切诸声，悉皆得闻。三他心通，一切他人心念，或定或散，有漏无漏，悉皆得知。四宿命通，能知宿世，受报好丑、善恶业缘，等事。五神足通（亦名如意通），无论远近，能如其意，欲到即到，不踰顷刻。六漏尽通，三界之内，欲漏、有漏、无明漏，诸漏已尽，不受后有，是谓六通，神妙莫测，通达无碍也。</p>
<p>始得云者，目连本为报恩出家，未得道果，欲报无由，故始得六通，即思寻觅父母，报答深恩。</p>
<p><b><span style="color:teal">欲度父母，报乳哺之恩。<span lang="EN-US"></span></span></b></p>
<p>度者，度脱。若不能度脱父母神识，离苦得乐，非真报亲恩，夫人之四大幻质，本属无常，有生必灭，当以神识为主，依善恶业，受苦乐报，皆神识也。</p>
<p>目连欲度本生父母。此句，总指二亲。下句，别指母恩更重。虽秉质陶形，恩由父母，而十月怀胎，三年乳哺，全由母亲，故目连更思报乳哺之恩。乳是母亲，全身血液，所成。以自己之身分，养儿子之躯命。稍长则嚼饭喂婴，吐哺于儿之口，念念关心，时时注意，咽苦吐甘，其恩德岂有穷极哉？故目连得通，即欲报恩。初得通报恩竟。</p>
<p><span style="color:#333399">丁二乘通觅母：<span lang="EN-US"></span></span></p>
<p><b><span style="color:teal">即以道眼，观视</span></b><b><span style="font-size:10.0pt;color:teal">（看也）</span><span style="color:teal">世间，见其亡母，生饿鬼中，不见饮食，皮骨连立。<span lang="EN-US"></span></span></b></p>
<p>道眼，由修道所得之天眼，故曰道眼。目连始得六通，即欲乘神通力，寻觅父母。神识落在何处？即以，与始得相照应，以者用也。即时用天眼通，观看情器二世间，见其父生乐处，不劳救济。见其亡母生饿鬼道中，不闻浆水之名，常受饥虚之苦，故曰不见饮食，饥火交然，身形丑恶，肌肉烧尽，皮骨连立，口吐火焰，顶发烟生。此种苦报，皆由恶业所感召，自业所感，还自来受。</p>
<p>饿鬼是恶道之一。造上品恶业堕地狱，造中品恶业堕饿鬼，造下品恶业堕畜生。有经说：定光佛时，目连名罗卜，母字青提，罗卜有事当行，谓其母曰：若有客来，娘当具膳。去后客至，母乃不供，仍更诈为设食之筵。儿归问曰：昨日客来，若为备拟。母曰汝岂不见设食处耶。从此五百生中，悭吝相续。目连与母，宿缘未尽。复为母子，其母悭习仍在，故复造业，堕饿鬼道中。</p>
<p>准正理论，鬼本住在此洲之下。五百由旬，纵广（纵即直度广即横度）亦尔（直横亦五百由旬），有琰魔罗界，一云鬼趣，在南赡部洲，四边直下等，从此辗转，散趣余方，以人间一月为一日，乘此积月积年，寿五百岁。</p>
<p>鬼有三种：一无财鬼，以无福德，不得食故。二少财鬼，少得净妙饮食故。三多财鬼，多得净妙饮食故。目连母，堕饿鬼中，即无财鬼一类，炬口鬼也。火炬炎炽，常从口出，正法念处经云：若人贪嫉，枉夺人财，破人城郭，杀害抄掠，得财奉王大臣，转增凶暴，堕炽然饿鬼中。目连之母，正堕此类。二乘通觅母竟。</p>
<p><span style="color:#333399">丁三悲堕救济：<span lang="EN-US"></span></span></p>
<p><b><span style="color:teal">目连悲哀，即以钵盛饭，往饷其母。<span lang="EN-US"></span></span></b></p>
<p>因感生育恩重，故致悲哀心切，人子之于母亲，死别再见。即使音容不改，形体如生，亦必悲伤无限，哀痛难言，况睹鬼形，百般惨状，饥虚莫告，苦若倒悬，安得不疾首痛心，呼号摧恸，感伤彻于骨髓，号叫动于天地。</p>
<p>母既饥渴交迫，命唯喘息，先宜救济，当在饭食，故不待移时，即以（用也）钵盛（平声）饭，持往馈饷其母。钵是僧众受食之器，具云钵多罗。此译应法器，体色量三，皆应法故。目连即以自己受食之钵，盛饭饷母。三悲堕救济竟。</p>
<p><span style="color:#333399">丁四难转定业：<span lang="EN-US"></span></span></p>
<p><b><span style="color:teal">母得钵饭，便以左手障钵，右手抟食。食未入口，化成火炭。<span lang="EN-US"></span></span></b></p>
<p>依悭贪之业因，受饿鬼之苦报，此是定业。目连虽得神通，众中推为第一，然以一人之神力，难转其母多生之业力。</p>
<p>母得钵饭，正饥极得食，何幸如之？无奈悭贪之恶习未除，饥虚之痛苦莫济，二句三句，即悭贪之现行，悭则悭吝，只恐他食，故便以左手遮障钵饭，不令余鬼看见。见且不许，岂肯与食？此即悭习之现行，贪则贪婪，惟图独食，故即用右手，抟取饭食，但求自给。此即贪习之现行，悭贪炽盛，故报以业成，食随识变，食未入口，化作火炭，遂不得食，乃骂目连不孝，以火炭与食。目连见此情状，乃知自力，不足以救其母。二发起序止此，并上证信序，初序分已竟。</p>
<p><span style="color:#333399">乙二正宗分分二：丙初目连悲陈苦厄，二如来为救倒悬。今初：<span lang="EN-US"></span></span></p>
<p><b><span style="color:teal">目连大叫，悲号涕泣，驰还白佛，具陈如此。<span lang="EN-US"></span></span></b></p>
<p>世法子急告父，臣急告君。佛门弟子情急，理宜求佛。目连神通第一，外道移山制之不动，满城释子举之梵天，止耆婆之车，焚得胜之殿，其神力不可思议。岂料神力虽大，莫敌其母业力之深。竭其孝诚，尽其神变，竟不能令母，暂济饥肠，稍除痛苦，所以情急，叫号涕泣，飞驰还归，白佛求救，具陈上事。初目连悲陈苦厄竟。</p>
<p><span style="color:#333399">丙二如来为救倒悬分六：丁初彰母罪深余力难救，二显僧德重圣众能度，三教示目连救济之法，四敕令众僧受供之仪，五孝子依教修供报恩，六亡母获益离苦得乐。今初：<span lang="EN-US"></span></span></p>
<p><b><span style="color:teal">佛言汝母，罪根深结，非汝一人，力所奈何。<span lang="EN-US"></span></span></b></p>
<p>目连之母，悭贪成性。悭贪是造罪之根，前云五百生中，悭贪不舍，故云罪根。罪谓身口所造之业。罪业之根，乃在于心，心有悭贪习气，由种子发现行，由现行熏种子，多生熏发，相续不断，其根则深，胶著难解，是名为结。</p>
<p>非汝一人，力所奈何者，以其罪根深结，定业难转，故云非汝目连一人，力所奈何。力即六通之力，莫敌多生之业，故难拔济。</p>
<p><b><span style="color:teal">汝虽孝顺，声动天地，天神地祗，邪魔外道道士，四天王神，亦不能奈何。<span lang="EN-US"></span></span></b></p>
<p>汝虽孝顺，欲报亲恩，见母惨状，大叫悲号，声动天地，感天神于上界，激地祗于下方，纵摄邪魔，横罗外道。盂兰盆经疏下佛教传此方呼僧为道士，后为黄巾滥窃遂不称之。四天王神者，四天王居须弥山半，为帝释外臣。东持国天王，居黄金埵。南增长天王，居白银埵。西广目天王，居琉璃埵。北多闻天王，居水晶埵。护持人间国土，又称护国四王。神即四王所统，八部鬼神。此等天魔鬼神外道，具有漏界中福力，虽能祸福人间，亦不能令目连之母，脱离苦趣，故曰亦不能奈何。初彰母罪深，余力难救竟。</p>
<p><span style="color:#333399">丁二显僧德重圣众能度：<span lang="EN-US"></span></span></p>
<p><b><span style="color:teal">当须十方众僧，威神之力，乃得解脱。<span lang="EN-US"></span></span></b></p>
<p>此与上科有邪正一多之别，具四料捡。前目连虽得六通是正，然只一人非多，故不能救。天魔外道神祗虽多，未得无漏非正，亦不能救，当须十方大德众僧，其数既多，各证无漏之法，具足威神之力。其道又正，乃得超度解脱，饿鬼之苦，非正非多则不待言。二显僧德重圣众能度竟。</p>
<p><span style="color:#333399">丁三教示目连救济之法分五：戊初许说救法，二指示良时，三孝心设供，四赞叹胜田，五父母获益。今初：<span lang="EN-US"></span></span></p>
<p><b><span style="color:teal">吾今当说救济之法，令一切难</span></b><b><span style="font-size:10.0pt;color:teal">（去声）</span><span style="color:teal">，皆离忧苦。<span lang="EN-US"></span></span></b></p>
<p>吾乃我佛自称，谓汝既欲尽孝报恩，图救汝母。吾今当说救济之法，此是许说。下二句令一切难，皆离忧苦，即是普救普济之法，但因目连一人发起，非独为其母而说，如千钧之弩，岂为鼷鼠而发机？盂兰盆供，乃为众生而说法，欲令一切众生，过去父母，或堕恶趣，而受苦难者，皆得脱离，忧悲苦恼，享受欢喜快乐也。戊初许说救法竟。</p>
<p><span style="color:#333399">戊二指示良时：<span lang="EN-US"></span></span></p>
<p><b><span style="color:teal">佛告目连，十方众僧，七月十五日，僧自恣时。<span lang="EN-US"></span></span></b></p>
<p>凡修斋荐亲，须择良时，故佛告知目连，以十方众僧，自恣之时，众僧二字，华梵双称，梵语僧伽，华言和合众，是为僧宝。若众而不和，如群商聚会，各怀私利之心，不名僧宝。若和而不众，如二人同心，未有大众，亦非僧宝，众而和合，方称僧宝，有理和事和之别。理和唯一，谓同证择灭无为之理（以正智捡择真妄灭诸生死）。事和有六，谓身和同住，口和无诤，意和同悦，戒和同修，见和同解，利和同均，故称和合众。</p>
<p>七月十五日，僧自恣时者，佛制比丘，于四月十五起，结夏安居，名为结制，九旬禁足，护生避嫌，精进修持，加功用行，不得四果，亦得四禅。四果者，一须陀洹果，名为入流，不入色声香味触法，是见道位。二斯陀含果，名一往来，断欲界前六品思惑。三阿那含果，名为不来，断欲界后三品思惑，再不来欲界受生。四阿罗汉果，名曰无生，进断上八地思惑，因亡果丧，生死之因既尽，而分段之果自离，超出三界生死，故曰无生。四禅者，色界四种禅定初禅离生喜乐定，二禅定生喜乐定，三禅离喜妙乐定，四禅舍念清净定，恣者任也。于此三日之中，自知九旬有过，对众发露忏悔。若自不知，恣任众僧举发，只恐当局在迷，必藉旁观得失，偏袒众中，对众白言：大德长老，或见我过，或闻我罪，或疑我犯，恣任所举，哀愍语我，我当忏悔，如此则身心清净。大众之中，禅定解脱者有之，能供养此等大德僧众，功德倍胜，自可拔济过去亲灵，资益现在父母。戊二指示良时已竟。</p>
<p><span style="color:#333399">戊三孝心设供：<span lang="EN-US"></span></span></p>
<p><b><span style="color:teal">当为</span></b><b><span style="font-size:10.0pt;color:teal">（去声）</span><span style="color:teal">七世父母，及现在父母，厄难中者。<span lang="EN-US"></span></span></b></p>
<p>此下二段，佛教以当尽孝心。就胜时，设胜供，为七世父母，及现在父母。厄难中者，厄是苦厄，难是患难，通取存殁，或殁入三途，备婴苦厄；或存生疾痛，竟罹患难。菩萨当兴救拔之心，人子岂无悲感之痛？父母不分远近，均有生育之恩，劬劳之德。为子者，当思木本水源，以尽人子之道，而于父母在厄难中者，更宜竭其心力，以图救也。</p>
<p><b><span style="color:teal">具饭百味五果，汲灌盆器，香油锭烛，床敷卧具，尽世甘美，以著盆中，供养十方，大德众僧。<span lang="EN-US"></span></span></b></p>
<p>此佛教以设供之法，具者备也、办也。具钵和罗饭，以饭为重故。是以首举，百味即饮食之类，均有滋味，总言其多，非定数也。五果者：一核果，如桃李梅杏等。二肤果，如梨子苹果等。三壳果，如石榴胡桃等。四桧果，如松柏子等。五角果，如水菱等。</p>
<p>汲灌盆器者，即盛饭菜之器皿，皆汲取净水灌涤，悉令清净也。香油锭烛床敷卧具二句，疑为语倒，尽世廿美，以著盆中二句，须在上文，恐钞写之误也。尽世甘美者，对上百味五果言，尽世所有有二义：一富贵之家，财力有余，则罗天下之珍奇，以求丰盛。二贫穷之辈，经济不足，乃竭一人之力量，不拘多少，惟诚惟恳，勿惜勿悭，以著盆中。</p>
<p>香油锭烛者，香则烧香末香之类，可以焚熏，油则苏油菜油之类，可以供奉。锭者，镫也。有足曰锭，无足曰镫，镫与灯同，烛者照也。上既百味罗列，此乃锭烛辉煌，光明照耀。床敷卧具者，亦四供养之一，衣服、饮食、卧具、医药也。供养十方大德众僧，即自恣日，所有常随云集二众，三乘圣贤，故称大德。戊三孝心设供竟。</p>
<p><span style="color:#333399">戊四赞叹胜田：<span lang="EN-US"></span></span></p>
<p><b><span style="color:teal">当此之日，一切圣众，或在山间禅定，或得四道果，或在树下经行。<span lang="EN-US"></span></span></b></p>
<p>此段赞叹三乘圣众，为众生殊胜福田。当此之日，即自恣日。一切圣众，以三乘圣人，其数不一，故曰一切。其所修法，即三学两利之行，或在山间禅定。此赞中乘辟支佛乘，修定学自利行，其人厌喧求寂，故在山间修禅习定，今则云集，附属自恣。</p>
<p>或得四道果，此赞小乘声闻乘。前三为果，第四称道，即金刚经。须陀洹果，斯陀含果，阿那含果，阿罗汉道，初果须陀洹。此云入流，是见道位，断三界内，见惑八十八使，能见真谛之理，预入圣人之流，故名入流，尚须进断思惑，天上人间，七番受生。</p>
<p>二果斯陀含，此云一往来，并第三果，是修道位，断三界内，思惑八十一品。三界九地，每地九品，九九合为八十一，欲界五趣杂居地九品，初果六生天上人间，断前六品，方证此果，当须一生天上人间，断后三品，方出欲界，故名一往来。？</p>
<p>三果阿那含，此云不来，以欲界九品思惑尽，生色界五不还天，进断上八地思惑，七十二品，再不还来欲界受生，故曰不来。此上三果，是有学人。阿那含在不还天中，断上八地思惑尽，超出三界见思，是见思二惑，为三界内生死因，见思断尽，因亡果丧，证阿罗汉道。此云无生，再不还来三界内受生。以上是为得四道果，或树下经行，乃进修道业，不是散虑逍遥也。</p>
<p><b><span style="color:teal">或六通自在，教化声闻缘觉；或十地菩萨大人，权现比丘，在大众中，皆同一心，受钵和罗饭，具清净戒，圣众之道，其德汪洋。<span lang="EN-US"></span></span></b></p>
<p>此赞大乘菩萨乘，或六通自在者，六通大中小三乘同有，不无胜劣之分，如天眼，二乘人见三千大千世界，菩萨见百千界等。此当指菩萨六通，较胜二乘，自在解脱，故能教化声闻缘觉，令其舍小入大，涉俗利生也。</p>
<p>或十地大人，权现比丘者。此约别教登地菩萨，悟证真如实相之大理，广修上求下化之大行，超过十住十行十回向，三贤位菩萨，故称大人。权现比丘者，运大悲心权巧方便，示现作比丘即所谓内秘菩萨行，外现比丘身，利生益物，故在大众中，皆同一心，以大众位有大小之别，德有优劣之分，皆同运惭愧殷重，慈悲救济之心，故曰一心。</p>
<p>受钵和罗饭者，即受盂兰盆供，先为施主咒愿，然后乃食。钵和罗即钵多罗。此云应法器，体色量三，皆应法故。体则或铁或瓦，色则以杏仁捣碎涂钵，用竹烟熏如鸠鸽之色，不红不黑，炎夏盛食不馊，量则随其食量，而制大小。大者不过唐斗三升，小者半升。体色量三，皆应法（合法也）故，名应法器。</p>
<p>具清净戒者，事戒道戒，悉皆无犯，三业清净，皎如冰霜。其德汪洋者，其，指三乘道德汪洋，犹如沧海，浩渺无涯。以上山间禅定是定学，教化二乘是慧学，具清净戒是戒学。三学具足，故其德汪洋。如是大德之众，供之者，其功德岂思量之所能及哉？戊四赞叹胜田竟。</p>
<p><span style="color:#333399">戊五父母获益：<span lang="EN-US"></span></span></p>
<p><b><span style="color:teal">其有供养，此等自恣僧者，现世父母，六亲眷属，得出三涂之苦，应时解脱，衣食自然。<span lang="EN-US"></span></span></b></p>
<p>其或有人，供养此等自恣僧者，定能利益存亡。现世，指现生之世。已过父母，六亲眷属，六亲者：父母兄弟夫妻、眷属，通指儿女姻戚。若堕三途苦趣，承此设供功德，得离苦生天之益，思衣衣来，思食食至，而受自然之福乐。此承众僧悲愿之力，令得离苦益，惟是天宫虽乐，毕竟无常。天报若毕，五衰相现，还来散入诸趣，当求父母，往生净土，则永离诸苦矣。</p>
<p><b><span style="color:teal">若父母现在者，福乐百年。若七世父母生天，自在化生，入天华光。<span lang="EN-US"></span></span></b></p>
<p>前二句，指此生之父母。若现在者，为其设供求福，则福乐百年，长寿无病。此承众僧慈愿之力，令其得乐。</p>
<p>若七世父母，已经过去，承此孝心设供，功德之力，亦得超生天上。自在化生，入于天界，妙华光明之中，受自然之快乐。丁三教示目连救济之法竟。</p>
<p><span style="color:#333399">丁四敕令众僧受供之仪：<span lang="EN-US"></span></span></p>
<p><b><span style="color:teal">时佛敕十方众僧，皆先为施主家咒愿，愿七世父母，行禅定意，然后受食。初受食时，先安在佛前，塔寺中佛前，众僧咒愿竟，便自受食。<span lang="EN-US"></span></span></b></p>
<p>上佛说修供之法，此佛敕（令也）受供之仪，佛制比丘，食存五观：一计功多少，当思来处。二忖已德行，全缺应供。三防心离过，贪等为宗。四正事良药，为疗形枯。五为成道故，方受此食。此五观法，佛为未成道果之比丘而制。今佛敕十方自恣僧，多得道果，为世福田，故教受供（即盂兰盆供）之仪。</p>
<p>嘱其位位，皆应存慈悲救济之心。先为乃未曾受食之前，先为施主家（设供之家）咒愿者，口中祝祷，心中愿求，愿设供报恩之者，七世父母，承斯善利，俱得超升善道。</p>
<p>行禅定意者，乃敕众僧。此三昧加持。经偈云：定业不可转，三昧加持力，无始诸障碍，一切皆消灭，行禅定意已，然后方可受食。</p>
<p>初受食时五句，乃初未受食之时，先将盂兰盆供，安在佛前，或塔中佛前，或寺中佛前。塔者塔波，正云窣堵波，供佛舍利（译云灵骨，碎金刚固坚之身，而为舍利，令人供礼，为世福田）。此云高显处，塔高而显，可以远瞻，而往礼拜。寺即寺庙，供佛像之殿阁。</p>
<p>众僧依佛敕，为施主咒愿已竟，然后应供，便自受食，四敕令众僧受供之仪竟。</p>
<p><span style="color:#333399">丁五孝子依教修供报恩：<span lang="EN-US"></span></span></p>
<p><b><span style="color:teal">时目连比丘，及大菩萨众，皆大欢喜。目连悲啼泣声，释然除灭。<span lang="EN-US"></span></span></b></p>
<p>此既领妙法，转悲为喜。时目连比丘，及大菩萨之众，闻佛授以修供报恩之法，如前文云：其有供养此等自恣僧者，现世父母，六亲眷属，得出三涂之苦，应时解脱。又父母现在，福乐百年。七世父母，俱得生天，知妙供而克修，必亲恩之可报。于是皆大欢喜，悲啼哭泣之声，释然除灭。</p>
<p>既已领教，自必修供，以报父母深恩。父母有远近：今生为近，七世为远。亲恩有新旧：今生为新，七世为旧。报答有分全：侍养为分，度脱为全。忻闻修供，能度七世父母，则远近新旧父母之恩，完全可以报答，自必按日修崇法供，以竭孝思。正文阙略施设盆供之事，谅必抄写脱漏，故此科之中，以补其意。五孝子依教修供报恩竟。</p>
<p><span style="color:#333399">丁六慈母获益离苦得乐：<span lang="EN-US"></span></span></p>
<p><b><span style="color:teal">时目连母，即于是日，得脱一劫，饿鬼之苦。<span lang="EN-US"></span></span></b></p>
<p>时即七月十五日，僧自恣时，目连依教修供，已竟之时，目连母即于是日，业销报尽，而得解脱，一切饿鬼之苦。三藏法师云：孝子既献供于此辰，慈母乃除殃于是日。大哉圣力，速疾如斯，其七世父母，亦必因斯得度饿鬼受苦年劫。经中有云：以人间三十日为一日，乘此积月（九百日为一月）、积年（一万零八百日为一年），寿五百岁（合人间五百万四十万年）。于此时劫之中，常受饥寒之苦。若非圣众威神之力，岂易得脱？本科慈母获益，离苦得乐竟，合前五科，正宗第二科如来为救倒悬竟，再并前目连悲除苦厄。正宗分全文已竟。</p>
<p><span style="color:#333399">乙三流通分分五：丙一申请快慰，二普令修供，三愿益存亡，四常忆报恩，五劝持奉行。今初：<span lang="EN-US"></span></span></p>
<p><b><span style="color:teal">目连复白佛言：弟子所生母，得蒙三宝功德之力，众僧威神之力，故若未来世，一切佛弟子，亦应奉盂兰盆，救度现在父母，乃至七世父母，可为尔不</span></b><b><span style="font-size:10.0pt;color:teal">（否）</span><span style="color:teal">？<span lang="EN-US"></span></span></b></p>
<p>目连本大乘愿，发普利心。自既得报亲恩，欲令人人皆得报恩，故殷勤申请流通。圭峰大师云：目连爱其亲，以及他人，如颍考叔谏庄公也。</p>
<p><b><span style="color:teal">佛言大善快问：我正欲说，汝今复问。<span lang="EN-US"></span></span></b></p>
<p>佛因问赞言：大哉善也，快慰我心。我正欲说，汝今复问，是谓师资冥契，曷胜忻快，故称快问，不作快慢解说。</p>
<p>佛本大孝，欲令众生，人人行孝故说孝顺至道之法。孝名为戒，又戒条中多言，发孝顺心、慈悲心。一切众生，是我过去父母，不可杀害，令受苦痛；不可盗其财物，令生烦恼；不可奸淫其身，令坏名节。</p>
<p>又佛升忉利天宫，为母说法，集地藏分身，赞其孝行。虽成佛道，为父牵棺，表示孝心，以为众生作则。外道谤佛不孝，实不知佛也。佛说此经，正普欲众生行孝，观下科自知。一申请快慰竟。</p>
<p><span style="color:#333399">丙二普令修供：<span lang="EN-US"></span></span></p>
<p><b><span style="color:teal">善男子，若比丘比丘尼、国王太子、大臣宰相、三公百官、万民庶人、行慈孝者，皆应先为所生现在父母、过去七世父母，于七月十五日，佛欢喜日，僧自恣日，以百味饭食，安盂兰盆中，施十方自恣僧。<span lang="EN-US"></span></span></b></p>
<p>一切众生除湿生化生之属秉质陶形，皆由父母，慈乌反哺，羔羊跪乳，彼为禽兽，尚解报恩，岂况人伦，而可不思行孝乎？故佛举道俗贵贱，一一勉以慈孝报恩。慈即慈悲心，慈以与乐，悲以拔苦；孝即孝顺心，以顺父母，厌苦求乐之心理。应先为现在父母，及过去七世父母，于七月十五日，依法修供，图报亲恩。</p>
<p>自恣本有三日：十四十五十六。文但云十五者，摄取前后也。佛心常住不动，本无悲喜。今于此日，为欢喜日者，因见九旬结制圆满，考验德业，圣众有得三乘道果者，或得四禅定者，慰佛度生本怀，应机而喜也。</p>
<p>僧自恣日者，此三日中，九旬克期，精修梵行，只恐戒律有违，直心吐露，向佛僧中忏悔，纵未断惑证真，亦期灭罪增福，犹恐自身有过，自不能知，恣任众僧，举发其罪，以诚恳心，对众三白，请说过罪。白词已见在前，是日以百味饭食，安盂兰盆中，施供十方自恣僧，其福殊深。二普令修供竟。</p>
<p><span style="color:#333399">丙三愿益存亡：<span lang="EN-US"></span></span></p>
<p><b><span style="color:teal">愿使现在父母，寿命百年无病，无一切苦恼之患，乃至七世父母，离饿鬼苦，生人天中，福乐无极。<span lang="EN-US"></span></span></b></p>
<p>上依教修供属行，以依行所求曰愿。愿报亲恩，存亡获益。愿使现在父母，寿命百年，身体康健，无诸疾病，亦无一切苦恼忧患，则身心安乐，福寿康宁，乃至七世父母，脱离饿鬼之苦趣，得生人天之善道，仗承修供功勋，福乐绵延无极。三愿益存亡竟。</p>
<p><span style="color:#333399">丙四常忆报恩：<span lang="EN-US"></span></span></p>
<p><b><span style="color:teal">是佛弟子，修孝顺者，应念念中，常忆父母，乃至七世父母，年年七月十五日，常以孝慈，忆所生父母，为作盂兰盆，施佛及僧，以报父母，长养慈爱之恩。<span lang="EN-US"></span></span></b></p>
<p>是佛弟子，承佛教诫，欲修孝顺者，应平声当也。自当于念念中，常忆父母，生成之德，养育之恩，乃至七世父母，于我皆有恩德。每当年年七月自恣日，常以孝顺心、慈悲心，忆念所生父母，为修盂兰盆供，施佛及僧。父母爱子，既念念不离心。孝子报恩，须年年不绝供，以报父母生长养育慈爱之恩。四常忆报恩竟。</p>
<p><span style="color:#333399">丙五劝持奉行：<span lang="EN-US"></span></span></p>
<p><b><span style="color:teal">若一切佛弟子，应当奉持是法。时目连比丘、四辈弟子，欢喜奉行。<span lang="EN-US"></span></span></b></p>
<p>若一切佛弟子、比丘比丘尼、优婆塞优婆夷、四众人等，既承佛教，应当敬奉，受持盂兰盆供之法。时目连比丘，与四辈弟子等，闻佛所说，欢喜顶礼，信受奉行。孝顺既为至道之法，报恩乃属分内之事。谁无父母？应竭孝思，果能孝顺父母，必得孝顺儿孙。因果循环，丝毫不昧。倘若五逆不孝，无间极苦，当自受之。圆瑛幼失怙恃，悲痛莫名，冠入佛门，立志修行，正期报答亲恩，以尽子道，及见此经，深生感动，常于僧自恣日，寄款各省丛林，备设盂兰盆供，供佛及僧，自行化他，已历多载。演讲此经，亦复多次，意在谛闻是经者，人人能本佛意，共报亲恩，是所馨香祷祝者也。</p>
<p>《佛说盂兰盆经》讲义竟</p>
