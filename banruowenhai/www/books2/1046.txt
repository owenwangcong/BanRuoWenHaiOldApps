<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">法师品第十</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;&quot;Times New Roman&quot;;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">法师品第十<span lang="EN-US"></span></span></p>
<p>本经序分──序品第一，为通叙一经之大意。自方便品以下八品，为正明权实，三根得记，兹已讲竟。本经显一乘之境，显一乘之行，及显一乘之果者。依玄赞科判，正宗分为十九品；实则方便以下八品，可谓为正宗分之正宗。盖自此以下法师品等，已于正宗之中寓流通之意矣。在显一乘境之中，共分三章：其第一、为正明权实三根得记，即方便以下八品。其第二、为叹人美法劝募持行，谓赞叹信持妙法之人，嘉善人所信持之法，与劝募信持妙法之人也。在此章中共有三品：其第一、即为法师品。但在本经各品之中，则位居第十耳。</p>
<p>法师之义有二：一、能信解受持并为人解说此妙法者，即为修行者之轨范；是人即为奉佛法者之师，此名人法师。二、妙法即诸佛菩萨及未来学者之师，以一切功德皆由此妙法而生；此妙法即为奉佛法者之师，此名法师。</p>
<p>依法华论十无上中，第十为示现胜妙力无上。力者何？一、法力，二、修行力。法力有五：一、证，二、信，三、供养，四、闻法，五、读颂持说。修行力有七：一、持力，二、说力，三、行苦行力，四、教化众生行苦行力，五、护众生诸难力，六、功德胜力，七、护法力。持力摄三品，本品即三品中之第一持力也。</p>
<p><span style="color:#333399">丙二　叹人美法劝募持行<span lang="EN-US"></span></span></p>
<p><span style="color:#333399">丁一　人法可师<span lang="EN-US"></span></span></p>
<p><span style="color:#333399">戊一　明人法师<span lang="EN-US"></span></span></p>
<p><span style="color:#333399">己一　长行<span lang="EN-US"></span></span></p>
<p><span style="color:#333399">庚一　对佛现前法师<span lang="EN-US"></span></span></p>
<p><b><span style="color:teal">尔时、世尊因药王菩萨告八万大士：“药王！汝见是大众中无量诸天、龙王、夜叉、乾闼婆、阿修罗、迦楼罗、紧那罗、摩 罗伽、人与非人、及比丘、比丘尼、优婆塞、优婆夷，求声闻者、求辟支佛者、求佛道者，如是等类咸于佛前闻妙法华经一偈、一句、乃至一念随喜者，我皆与授记，当得阿耨多罗三藐三菩提”。<span lang="EN-US"></span></span></b></p>
<p>此谓现前值佛受持妙法之人，即是法师也。药王久持是经，燃身供养，能医法身之五住烦恼病，以其当机，故呼而与言，因以正告现当受记之人也。八万、即下天龙八部之众。言万者、举其大数也。大士、菩萨之称，就法华会言之，所有发心求道者，不拘所求之果大小，均为菩萨，均堪称为大士。以闻此经一偈、一句者，皆当究竟成佛。经云：“若人散乱心，入于塔庙中，一称南无佛，皆已成佛道”。又云：“乃至童子戏，若草木及苇，或以指爪甲，而画作佛像，如是诸人等，渐渐积功德，具足大悲心，皆已成佛道”。何况现在值佛信受此经，而有不由信生解，由解起行，卒能因行证果乎？盖此经专显如来种种说法，无论为小、为大，为顿、为渐，无不为大乘，即无不为使众生逐渐成佛。法法虽各差别，一经融会佛之方便妙用，即知无有一法为二乘说者；故于佛前闻是妙法华经者，佛悉许为受记也。随喜、即随顺欢喜，谓只随顺众人而生欢喜，并未信受奉行。随喜乃至一念，亦获受将来作佛之记，以喜则不拒，喜则能信，信为功德母；此一信喜之念，即为领解此妙法之金刚种子也。</p>
<p><span style="color:#333399">庚二　不对佛前法师<span lang="EN-US"></span></span></p>
<p><span style="color:#333399">辛一　闻己随喜法师<span lang="EN-US"></span></span></p>
<p><b><span style="color:teal">佛告药王：“又如来灭度之后，若有人闻妙法华经，乃至一偈、一句，一念随喜者，我亦与授阿耨多罗三藐三菩提记。<span lang="EN-US"></span></span></b></p>
<p>此谓佛灭度后受持妙法之人，即是法师。约分为二，此释闻法随喜法师。</p>
<p><span style="color:#333399">辛二　正行六种法师<span lang="EN-US"></span></span></p>
<p><span style="color:#333399">壬一　明悲愿<span lang="EN-US"></span></span></p>
<p><b><span style="color:teal">“若复有人，受持、读、颂、解说、书写妙法华经乃至一偈；于此经卷敬视如佛，种种供养──华、香、璎珞、末香、涂香、烧香、缯盖、幢旛、衣服、伎乐，乃至合掌恭敬。药王当知！是诸人等，已曾供养十万亿佛，于诸佛所成就大愿，愍众生故生此人间。<span lang="EN-US"></span></span></b></p>
<p>六种，指受持、读、颂、解说、书写、供养此妙法也。佛灭度后，能正行此六种之人，即是法师。此先释受持供养是经乃至一偈者，由于夙世悲愿。受持、谓信受执持此经义于心，使不妄失。读、谓朗读此经。颂、谓背颂。解说、谓解释演说。书写、指写经、刻经等事。供养、即以华、香、璎珞等供养此经。盖此经为描写法界之影像，一切众生可由此以证于法性，故供养此一偈之妙法，如供养一切佛之法身也。合掌恭敬、亦为身、心二业之供养。言此正行六种之法师，远劫以来，实已承事诸佛，夙植德本。然不生净土，不住诸天，仍随逐于人间秽土者，实以愍念众生，欲为化度，故示现于此也。</p>
<p><b><span style="color:teal">“药王！若有人间：何等众生于未来世当得作佛？应示是诸人等于未来世必得作佛。何以故？若善男子、善女人，于法华经乃至一句，受持、读、颂、解说、书写、种种供养经卷──华、香、璎珞、末香、涂香、烧香、缯盖、幢旛、衣服、伎乐、合掌恭敬，是人一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生愿生此间，广演分别妙法华经。<span lang="EN-US"></span></span></b></p>
<p>此复释受持供养是经乃至一句者，来世必当作佛。是诸人等，既曾多劫奉佛，今以悲愿生此人间，正行六种，能使人闻其言而领解，因其行而观感，此即为广演是经。能使人因正行六种之故，知是经较余经为胜，此即为分别是经。此人来世必得作佛，今即当以如来供养而供养之也。</p>
<p><b><span style="color:teal">“何况尽能受持种种供养者！药王！当知是人自舍清净业报，于我灭度后，愍众生故生于恶世，广演此经。<span lang="EN-US"></span></span></b></p>
<p>此复释生于恶世受持供养全经者，更显是人悲愿。以上于受持供养或为全经，或为一偈、一句，较量多少，实则经义无多少之可言。说遍十方尘刹，未足云多；说仅一偈、一句，岂容言少？于此特显行者之功德愈多耳！</p>
<p><span style="color:#333399">壬二　明尊重<span lang="EN-US"></span></span></p>
<p><b><span style="color:teal">“若是善男子、善女人，我灭度后，能窃为一人说法华经乃至一句，当知是人则如来使，如来所遗，行如来事，何况于大众中广为人说！<span lang="EN-US"></span></span></b></p>
<p>此释说者为佛使。窃说此经，即为行如来事，即为佛之所使；而广为众说，功德尤多。盖此妙法华经，为诸佛如来秘密之大悲方便，所以曲顺众生导令作佛，惟如来能行之，亦唯如来能说之。故知能说此经之一偈、一句者，皆为如来同体大悲愿力之所加被也。</p>
<p><b><span style="color:teal">“药王！若有恶人，以不善心，于一劫中现于佛前常毁骂佛，其罪尚轻；若人以一恶言，毁訾在家、出家读颂法华经者，其罪甚重。<span lang="EN-US"></span></span></b></p>
<p>此释毁者之罪甚于詈佛。盖虽有恶人，未必常有恶心。今假有恶人，即以其不善之心当面詈佛，且久至一劫，此已显其罪重，而犹不若以片言毁訾四众读是经者之罪甚。良以佛不因毁骂而有所动，毁骂亦无能有伤于佛；若毁訾读是经者，则自损即以损他，容可以一言妨阻无数行者自利利他之功德。且此经为三世诸佛之法身，一切佛功德之父母，毁是经与毁读是经者，是即毁坏一切佛功德之种子，故其罪莫重于是而甚于詈佛也。</p>
<p><b><span style="color:teal">“药王！其有读颂法华经者当知是人以佛庄严而自庄严，则为如来肩所荷担。<span lang="EN-US"></span></span></b></p>
<p>此释读颂是经者之庄严同佛，为如来荷担，即蒙佛加被之意。</p>
<p><b><span style="color:teal">“其所至方，应随向礼，一心合掌，恭敬供养，尊重赞叹。华、香、璎珞、末香、涂香、烧香、缯盖、幢旛、衣服、肴馔、作诸伎乐，人中上供而供养之，应持天宝而以散之，天上宝聚应以奉献。<span lang="EN-US"></span></span></b></p>
<p>此释读颂是经者，普受赞礼，人天供养。</p>
<p><b><span style="color:teal">“所以者何？是人欢喜说法，须臾闻之，即得究竟阿耨多罗三藐三菩提故”。<span lang="EN-US"></span></span></b></p>
<p>此释读颂是经者说法利生，由能读颂此妙法华经，故其说法之利益，能使闻之者获登上觉以至究竟，此人法师所以为可尊重也。</p>
<p><span style="color:#333399">己二　重颂<span lang="EN-US"></span></span></p>
<p><span style="color:#333399">庚一　叙尊重之由<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“若欲住佛道，成就自然智，常当勤供养，受持法华者。其有欲疾得，一切种智慧，当受持是经，并供养持者。<span lang="EN-US"></span></span></b></p>
<p>自然智、即任运而得之者，如八地以上菩萨念念任运流入般若海是也。欲住佛道以成自然智，但当勤供养此受持法华之人。盖能供养此人法师，即为能以法供养于法也。一切智、即佛之究竟智，即无上正等正觉。欲疾登无上正等正觉，但当自为正行六种之人法师，并供养一切人法师。由上两义观之，凡能受持是经及供养受持是经者，已可决其渐能成就自然智而终得证于一切智也。</p>
<p><span style="color:#333399">庚二　颂法师之德<span lang="EN-US"></span></span></p>
<p><span style="color:#333399">辛一　悲愿殊胜<span lang="EN-US"></span></span></p>
<p><b><span style="color:teal">“若有能受持妙法华经者，当知佛所使，愍念诸众生。诸有能受持，妙法华经者舍于清净土，愍众故生此。当知如是人，自在所欲生，能于此恶世，广说无上法。<span lang="EN-US"></span></span></b></p>
<p>自在所欲生，明由其悲悯之本愿，示现受生，非由业报致生恶世。盖有一人及多人能受持是经，是即能以法宝流通于世，减一切恶，增一切善，并成就一切出世善根，使佛种常出兴于世而不断也。</p>
<p><span style="color:#333399">辛二　可尊可重<span lang="EN-US"></span></span></p>
<p><b><span style="color:teal">“应以天华香、及天宝衣服、天上妙宝聚，供养说法者。吾灭后恶世，能持是经者，当合掌礼敬，如供养世尊。上馔众甘美，及种种衣服，供养是佛子，冀得须臾闻。若能于后世受持是经者，我遣在人中，行于如来事。<span lang="EN-US"></span></span></b></p>
<p>以真能受持是经之正行六种法师，为如来使，行如来事，故为人天所应供养。须臾闻、言所得闻之经，只在须臾之间。</p>
<p><b><span style="color:teal">“若于一劫中，常怀不善心，作色而骂佛，获无量重罪。其有读、颂、持是法华经者，须臾加恶言，其罪复过彼。<span lang="EN-US"></span></span></b></p>
<p>此颂毁者罪重。</p>
<p><b><span style="color:teal">“有人求佛道，而于一劫中，合掌在我前，以无数偈赞，由是赞佛故，得无量功德。叹美持经者，其福复过彼。于八十亿劫，以最妙色、声、及与香、味、触，供养持经者，如是供养已，若得须臾闻，则应自欣庆，我今获大利。<span lang="EN-US"></span></span></b></p>
<p>以此妙法为一切佛功德母，故一叹美之词，一须臾之闻，均足发起自利、利他之无量饶益，其福利非可等同也。</p>
<p><span style="color:#333399">庚三　颂法最第一<span lang="EN-US"></span></span></p>
<p><b><span style="color:teal">“药王！今告汝：我所说诸经，而于此经中，法华最第一”！<span lang="EN-US"></span></span></b></p>
<p>此经、谓此诸经。诸经之法，或大、或小、或虚、或实，皆随顺众生之机而说为各各差别法。唯此经之妙法，自开显以后众皆领解，于是为人天八部授记，为二乘授记，为菩萨授记，悉以成就此一乘妙法也。以此经法之妙，故能妙一切诸经之法。若无此经，则诸经之法，不过各为相对之妙，非究竟妙。此经既现，则一切经法尽各成绝对之妙，斯即本经法之所以为妙，故为最第一也。妙法既可尊重，则受持是经之人法师，愈可尊重，其义益显。</p>
<p><span style="color:#333399">戊二　明法法师<span lang="EN-US"></span></span></p>
<p><span style="color:#333399">己一　长行<span lang="EN-US"></span></span></p>
<p><span style="color:#333399">庚一　法难信解勿妄宣传<span lang="EN-US"></span></span></p>
<p><b><span style="color:teal">尔时、佛复告药王菩萨摩诃萨：“我所说经典无量千万亿，已说、今说、当说，而于其中此法华经最为难信难解！<span lang="EN-US"></span></span></b></p>
<p>此释法难信解。佛为众生说种种差别法，能委曲承顺使之无疑，而终使入于佛之知见。如为说小乘，而已为大乘之方便；为说世间法，而实为出世间法之方便，此即为密说一切佛功德。然于说法时，初未明言显现，至说是妙法华经时，始尽情开示，使以前所说诸法悉会归于一乘坲智之海；并明信受佛说者无不尽为菩萨。如是意义，非至初地以上，岂易了知，故曰难信；以难信，故难解。</p>
<p><b><span style="color:teal">“药王！此经是诸佛秘要之藏，不可分布妄授与人！诸佛世尊之所守护，从昔已来未曾显说。而此经者，如来现在犹多怨嫉，况灭度后？<span lang="EN-US"></span></span></b></p>
<p>此释勿妄宣传。一、是法为秘要之藏，诸佛未曾显说；二、如来现说是法，犹多怨嫉；三、佛灭度后，于此难信难解之经，怨嫉之者更多，故佛戒人妄授。秘要、指如来之利他方便言，非因圆果满者不能行此秘要。譬如补虚、泻实，为因病使药之常，若以毒药治病，非深达医药妙用之良工不堪任也。佛亦如是，如于曾发大乘心者，佛或先以小乘度令成熟，后乃开权显实，灭其化城仍令归于一乘，此非佛具有无上秘要之方便智，安能成此妙用乎！怨嫉、如佛说是经时，五千增上慢等退席皆是。谓昔说小乘，今忽云非究竟，为可怨嫉也。</p>
<p><b><span style="color:teal">“药王当知！如来灭后，其能书、持、读、颂、供养、为他人说者，如来则为以衣覆之；又为他方现在诸佛之所护念。是人有大信力，及志愿力，诸善根力，当知是人与如来共宿，则为如来手摩其头。<span lang="EN-US"></span></span></b></p>
<p>此释人法师之德，因法师而愈显。难信难解之法而能信之解之，此人法师即是菩萨，即为释迦牟尼佛与十方诸佛之所共摄受也。衣、即本品所说柔和忍辱之衣，此明为释迦如来之所加被。护念、谓护持忆念，即忆念受持是经之菩萨众而加以护持也。信力、谓因胜解乐欲而生信，因信心清净，自信坚固，遂能发起他人之信心，为信力。志愿力、即具足受持是经之志愿，以志愿宏大坚固故，起利他之大功用，为志愿力。诸善根力，谓信根、念根、定根等。自能信念是经不可摇动，兼能化人使亦信念是经，如根不动为善根力。宿者、安住之义，如来以法身、解脱、般若三德为大般涅槃，是即佛三秘要之法，为如来所安住。受持是经者，则为与佛同安住于如是秘要之藏，故曰共宿。摩头、为尊长对于卑幼安慰护持之表示。如来以智慧为手，以方便为手，凡受持是经者，皆在如来摄受之中，故曰手摩其头。</p>
<p><span style="color:#333399">庚二　法身舍利应可供养<span lang="EN-US"></span></span></p>
<p><b><span style="color:teal">“药王！在在处处，若说、若读、若颂、若书、若经卷所住处，皆应起七宝塔，极令高广严饰，不须复安舍利。所以者何？此中已有如来全身。此塔应以一切华、香、璎珞、缯盖、幢旛、伎乐、歌颂，供养恭敬，尊重赞叹。<span lang="EN-US"></span></span></b></p>
<p>此释经为佛之全身。在在处处，谓或在说经之处，或在读经之处，及或在书写此经等处，不拘何处也。七宝、珍宝之总称，古之所谓宝者约有七种，故相沿称为七宝。塔、梵语塔婆，义言灵庙，以为安放舍利之处；无舍利者名为支提，实皆公共敬礼所依之处也。舍利、即佛之坚固身分，经火化而不毁，乃佛禅定、三昧等功德之所成就。塔内本应安放舍利，而此因经典所曾在之处即云不须复放者，以此经义悉为佛自证之法性所流露，佛口所宣扬，此处有经即已兼佛之法身、报身而尽有之，等于有佛之全身，较仅有佛之舍利益为尊重也。</p>
<p><b><span style="color:teal">“若有人得见此塔，礼拜供养，当知是等皆近阿耨多罗三藐三菩提。<span lang="EN-US"></span></span></b></p>
<p>此释礼供是塔即近菩提。仅礼拜供养任何处所见之塔，并不必见此经，佛已许其得近菩提，是即间接授记。此既明本经被机之广，并使彼回小向大者心更坚固，知将来决定作佛也。盖如来以法平等之心，见一切法无非佛法，即无一众生非本来是佛，故于称佛本怀而说之法华经中，说之如此。</p>
<p><b><span style="color:teal">“药王！多有人在家、出家行菩萨道，若不能得见、闻、读、颂、书、持、供养是法华经者，当知是人未善行菩萨道。若有得闻是经典者，乃能善行菩萨之道。<span lang="EN-US"></span></span></b></p>
<p>此释见闻是经善行胜道。善行菩萨道，谓善于行此菩萨之胜道。即先具足如来无量教法，复于自利利他种种所行之法无所执著，斯即善行菩萨道之义。如心念于恶，则以人、天乘对治之而不著于人天道；心念于世间，则以二乘法对治之而不著于二乘道：自化、化他悉皆如是，则无一法而不为波罗密之法矣。斯真善持是经，斯真善行菩萨之道！若执著于所修某乘之法而余法悉非议之，以为非佛法，斯谓之不善行，是皆未得见、闻、读、颂是法华经者。</p>
<p><b><span style="color:teal">“其有众生求佛道者，若见、若闻是法华经，闻已信解、受持者，当知是人得近阿耨多罗三藐三菩提。药王！譬如有人渴乏须水，于彼高原穿凿求之，犹见干土，知水尚远。施功不已，转见湿土，遂渐至泥，其心决定知水必近。菩萨亦复如是，若未闻、未解、未能修习是法华经，当知是人去阿耨多罗三藐三菩提尚远。若得闻解、思惟、修习，必知得近阿耨多罗三藐三菩提。所以者何？一切菩萨阿耨多罗三藐三菩提，皆属此经。此经开方便门，示真实相。是法华经藏深固幽远，无人能到，今佛教化成就菩萨而为开示。<span lang="EN-US"></span></span></b></p>
<p>此释见闻此经得近正觉。有人、喻发大心者。渴乏须水，喻未得法性功德之水，即未得无上菩提。高原、喻佛法中之一乘境。穿凿犹见干土，喻仍滞二乘。施功不已渐至见泥，喻自利利他不息，遂露大乘之相，因以渐能通达是经之义，更由是得近于佛智也。言欲近佛智，必于是经，具足闻、思、修三慧，以是经于秘要方便之门尽已开辟，于一乘真实之相尽已显示，所谓统摄群机导归究竟，出生一切菩萨阿耨多罗三藐三菩提，惟此经是赖也。又如来方便，为佛证果以后利他大悲所起之无上法用，倘非如来于此经中尽为开显，各乘众生狃于法执，终莫能知佛意。故曰：此法华经藏深固幽远，无人能到也。教化成就菩萨，谓教化根机已熟、将成就之菩萨，盖是经正为教菩萨法，故佛为契机之开示也。</p>
<p><b><span style="color:teal">“药王！若有菩萨闻是法华经惊疑怖畏，当知是为新发意菩萨。若声闻人闻是经惊疑怖畏，当知是为增上慢者。<span lang="EN-US"></span></span></b></p>
<p>此释闻经惊疑，新学具慢。言已发大心之菩萨，闻是经而惊怖，必为新学。声闻之人，闻是经而惊布，必具增上慢习也。</p>
<p>庚三<span>&nbsp; </span>末世为众说法仪则</p>
<p><b><span style="color:teal">“药王！若有善男子、善女人，如来灭后，欲为四众说是法华经者，云何应说？是善男子、善女人，入如来室，著如来衣，坐如来座，尔乃应为四众广说斯经。如来室者，一切众生中大慈悲心是。如来衣者，柔和忍辱心是。如来座者，一切法空是。安住是中，然后以不懈怠心，为诸菩萨、及四众广说是法华经。<span lang="EN-US"></span></span></b></p>
<p>此释如来灭后说法仪轨。法师不必尽为比丘，故佛以善男子、善女人统召四众。如来自证之第一义空法性，即为如来所常安住之室。惟此以利乐众生言，故以大慈悲心为室。慈悲有三：一、生缘慈悲，如见苦痛心怀拔济，由有我相故有生相。二、法缘慈悲，以二空观智空除众生之相而发慈悲，此仍有功用之观智，为有法相。三、无缘慈悲，照见从本以来生佛同体，无有所起慈悲之境及能起慈悲之心，此无功用道，为如来之大慈悲。若人能安住于此心，即名入如来室。如来衣者，柔和忍辱心是。衣以外调寒暑、内护身命为用，能柔和忍辱，则足以外遮暴恶，内持贤善，故即名著如来衣。如来座者，一切法空是。盖如如智之谓如来，如如智常契证于一切法毕竟空寂之如如理体，即名坐如来座。言说法者能如是存心，复无懈怠，斯为末世说是经之仪轨，如是方可为菩萨说经。学者亦必如是修习，来世方得作佛也。</p>
<p><b><span style="color:teal">“药王！我于余国，遣化人为其集听法众，亦遣化比丘、比丘尼、优婆塞、优婆　夷听其说法。是诸化人，闻法信受，随顺不逆。若说法者在空闲处，我时广遣天、龙、鬼神、乾闼婆、阿修罗等听其说法。我虽在异国，时时令说法者得见我身。若于此经忘失句读，我还为说，令得具足”。<span lang="EN-US"></span></span></b></p>
<p>此释说是经者佛常加被。集听法众，谓召集听法之人。异国、谓此土化缘已毕，示现他国。或释：佛既灭度，即不在此凡圣同居土，而在佛之实报庄严土或常寂光净土，故曰异国。言遵此仪轨常说是经，必为佛所护念。由是可知发起讲习是经及听受净信者，皆同受我佛世尊之所加被也。</p>
<p><font color="#333399">己二<span>&nbsp; </span>重颂</font></p>
<p><font color="#333399">庚一<span>&nbsp; </span>颂法难信解勿妄宣传</font></p>
<p><b><span style="color:teal">尔时、世尊欲重宣此义而说偈言：“欲舍诸懈怠，应当听此经。是经难得闻，信受者亦难。<span lang="EN-US"></span></span></b></p>
<p><span style="color:#333399">庚二　颂见闻是经得近正觉<span lang="EN-US"></span></span></p>
<p><b><span style="color:teal">“如人渴须水，穿凿于高原，犹见干燥土，知去水尚远。渐见湿土泥，决定知近水。药王汝当知！如是诸人等不闻法华经，去佛智甚远；若闻是深经，决了声闻法，是诸经之王，闻已谛思惟，当知此人等近于佛智慧。<span lang="EN-US"></span></span></b></p>
<p><span style="color:#333399">庚三　颂说法仪轨<span lang="EN-US"></span></span></p>
<p><b><span style="color:teal">“若人说此经，应入如来室，著于如来衣，而坐如来座：处众无所畏，广为分别说。大慈悲为室，柔和忍辱衣，诸法空为座，处此为说法。<span lang="EN-US"></span></span></b></p>
<p><span style="color:#333399">庚四　颂读经说经佛常加被<span lang="EN-US"></span></span></p>
<p><b><span style="color:teal">“若说此经时，有人恶口骂，加刀、杖、瓦、石，念佛故应忍。我千万亿土现净坚固身，于无量亿劫为众生说法。若我灭度后，能说此经者，我遣化四众：比丘、比丘尼、及清净士、女，供养于法师，引导诸众生，集之令听法。若人欲加恶，刀杖及瓦石，则遣变化人，为之作卫护。若说法之人，独在空闲处，寂寞无人声，读诵此经典，我尔时为现清净光明身。若忘失章句，为说令通利。若人具是德，或为四众说，空处读诵经，皆得见我身。若人在空闲，我遣天、龙王、夜叉鬼神等，为作听法众。<span lang="EN-US"></span></span></b></p>
<p><span style="color:#333399">庚五　颂说法受法两俱利益<span lang="EN-US"></span></span></p>
<p><b><span style="color:teal">“是人乐说法，分别无挂碍，诸佛护念故，能令大众喜。若亲近法师，速得菩萨道。随顺是师学，得见恒沙佛。<span lang="EN-US"></span></span></b></p>
<p>正宗分十九品，分显一乘之境、一乘之行、与一乘之果。而在显一乘境之诸品中，亦自有其境、行、果：自方便品至学无学人受记品，为一乘境中之境；而法师一品，即为一乘境中之行，如受持、读诵、书写、供养等，皆就前此所领受之境践之起行，故即为显一乘之行。至见宝塔、提婆达多二品，即为由行显一乘之果。以释迦牟尼无今现之佛果，多宝佛为已现之佛果，龙女为当现之佛果，三世佛果均于此二品中显出。故曰：一乘境中，亦自有其具备之境、行、果也。</p>
