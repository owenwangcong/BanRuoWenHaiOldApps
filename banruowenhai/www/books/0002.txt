<p align="center" style="text-align:center"><b><span style="font-size:36.0pt;color:#FF6600">佛说八大人觉经疏<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">清浙水崇寿沙门灌顶续法集<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">佛说八大人觉经疏序<span lang="EN-US"></span></span></p>
<p>众生迷而不觉，诸佛觉而不迷；世间虚而不实，法性实而不虚。即生心而见佛心，即世界而成法界者，其惟八大人觉经焉！不考其文，罔征迷悟之本；不研其义，靡测真妄之源。小人不可大受而可小知，于鸡园应语小乘；君子不可小知而可大受，为佛子宜扬大觉。少欲知足，显头陀之妙行；发心博施，示菩萨之初因。清白翻乎世染，闻慧转乎颛愚；精进治疲怠之病，苦空化极乐之邦。佛若不阐，三界九类曷能乘法身之航；经或不传，六道四生无以至涅槃之岸。幸承世高奉译，圣教宣明。自汉迄今，未蒙训解。续法避静泉石，养疾山川，偶阅斯文，随修其疏。庶令八大觉门，如杲日之昭乎中天；五尊胜益，似甘霖之润乎槁木。凡见闻随喜者，宜劝勉启迪焉！</p>
<p>康熙二十九年岁次庚午五月端阳节日灌顶行者续法题于崇寿紫竹林间</p>
<p><span style="color:#333399">佛说八大人觉经疏<span lang="EN-US"></span></span></p>
<p>△疏此经义，文分为二：</p>
<p><span style="color:#333399">甲先、略标章门<span lang="EN-US"></span></span></p>
<p>将释此经，五门分别：一教起因缘，二藏乘教摄，三宗趣通局，四略释题名，五详解文义。</p>
<p><span style="color:#333399">甲后、广释义相五<span lang="EN-US"></span></span></p>
<p><span style="color:#333399">乙初、教起缘因<span lang="EN-US"></span></span></p>
<p>初，教起因缘者，法华云：‘诸佛唯以一大事因缘出现于世。’起信云：‘有如是等八种因缘，所以造论。’今此教兴，略开为十：一、为了世法虚幻故。二、为显无为真常故。三、为破恶恼修慧故。四、为离欲患净行故。五、为示耐苦守道故。六、为劝解怨兴慈故。七、为明大乘心愿故。八、为圆诸佛果觉故。九、为度众生离苦故。十、为施教化与乐故。</p>
<p><span style="color:#333399">乙二、藏乘教摄<span lang="EN-US"></span></span></p>
<p>二、藏乘教摄者。藏有二：一、三藏，经、律、论也。佛为弟子说八大觉，经藏所摄。二、二藏，菩萨、声闻也。此是诸佛菩萨大人之所觉悟，菩萨藏摄。乘有二：一、五乘，人、天、声闻、辟支、菩萨也。今教菩萨常念，菩萨乘摄。二、四乘，小乘羊车、中乘鹿车、大乘牛车、一乘大白牛车也。经云八事，乃是佛菩萨觉，大乘一乘所摄。教有三：一、十二分教。契经、重颂、授记、讽颂、因缘、自说、本事、本生、方广、未曾有、譬喻、论议也。今此‘契经’、‘自说’二分所摄。二、化仪十教。本末差别、依本起末、摄未归本、本末无碍、随机不定、显密同时、一时顿演、寂寞无言、该通三际、重重无尽也。今属‘本末差别’教中‘本分’所摄。一经始终，唯大人觉，定无异故。三、化法五教。小、始、终、顿、圆也。经云苦空无我，初教空宗所摄。又云精进广学，分教相宗所摄。又云进趣菩提，性宗实教所摄。又云速登正觉，顿教所摄。又云念念灭罪，普济一切，永断常乐，圆教所摄。是知此经之义，广大深远也矣！</p>
<p><span style="color:#333399">乙三、宗趣通局<span lang="EN-US"></span></span></p>
<p>三、宗趣通局者：通辨诸宗。儒教孔子宗于五常，意以修身、慎行、齐家、治国，扬名后代也。道教老子宗于自然，意以融荡是非，齐平生死，终归虚无也。释教世尊宗于因缘，意以识心达本，断惑证真，称体起用也。小乘以生灭因缘为宗，大乘以无性因缘为宗。因缘即空，空宗也；因缘即假，相宗也；因缘即中，性宗，终顿圆也。存二以显中，终义；泯二以显中，顿义；混融以显中，圆义。故一代佛教，通宗因缘也。局论此经，复有总别：总以觉观事法，修心圣道为宗；进趣菩提，普济一切，令诸众生悉以大乐为趣。别有五对：一、教义。教诵八大人觉文字为宗，了达所诠八门义旨为趣。二、事理。举八重事相为宗，显八法理性为趣。三、境智。所缘真俗谛境为宗，能缘权实观智为趣。四、修证。精进修道，梵行高远为宗；直趣菩提，速登正觉为趣。五、体用。圆满菩提，还归觉体，常住快乐为宗；全大觉体，发真如用，普化一切为趣。如是五对，展转相因而为生起也。</p>
<p><span style="color:#333399">乙四、略释题名二<span lang="EN-US"></span></span></p>
<p><span style="color:#333399">丙初、经题<span lang="EN-US"></span></span></p>
<p><b><span style="color:teal">佛说八大人觉经<span lang="EN-US"></span></span></b></p>
<p>四、略释题名者：</p>
<p>先随相释。‘佛’者，梵语佛陀，此云觉者。准起信论，具有三义：一本觉，即所证理。二始觉，即能证智。三究竟觉，即智与理冥，始本不二也。又一者，自觉。觉于我空，异凡夫也。二者，觉他。觉于法空，异二乘也。三者，觉满。觉于俱空，异菩萨也。楞严云：自觉已圆，能觉他者，如来应世，即本师释迦牟尼佛也。‘说’者，悦也。八音四辨，畅本怀故。中论云：‘佛依二谛，为众生说，法义无碍，莫不欢悦。’拣非余人说也。‘八’者，法数。‘苦空，二少欲，三知足，四精进，五多闻，六布施，七梵行，八心愿。即见、定、思、进、语、业、念、命八正道也。亦即理、断、智、位、教、因、行、果八法门也。‘大人’者，菩萨称为大道心众生，如来称为大觉世尊。‘觉’者，觉悟证知也。先觉后觉，自觉觉他，名大人觉，高出凡夫二乘唯自觉者。华严云：‘奇哉大导师，自觉能觉他。’孟子曰：‘大人者，正己而物正者也。’‘八大人觉’者，经云：‘如此八事，乃是诸佛菩萨大人之所觉悟。’‘复还生死，度脱众生，以前八事开导一切。’宝积亦云：‘菩萨成就八法，于诸佛前莲花化生。’‘经’者，梵语修多罗，此云契经。契谓契理、契机，经谓贯说摄生也。案：五印土呼彩线、席经、井索、圣教皆名修多罗。线能贯花，经能持纬，索能汲水，教能诠义；敌对翻之，应名圣教。古德见此方圣说为经，贤说为传，遂分借席经一义，以目西方佛说名修多罗，菩萨、罗汉说名阿毗达磨。又恐滥席经名，更加契字拣之，故名契经，甚为允当。</p>
<p>次作对释，共有六义：一、通别。经字，通也，通余经故。佛等，别也，别诸部故。二、人法。佛说，人也。八觉，法也。三、一多。就法中，八者，多也；大人觉，一也。不离一觉观故。四、能所。人为能，觉为所。经云：大人之所觉悟。五、名德。人则共有虚名，大乃独成实德。六、应感。就人中，佛者，应也，显我能应法主也；说者，感也，悦彼所感机宜也。</p>
<p>三、离合释。佛之说经，依主释。佛说有八大人觉经，有财释。八大人觉经，带数释。八大人觉即经，持业释。佛说八大人觉经，非法华、论、四分律，相违释也。</p>
<p>四、立名释。诸经得名，或人、或处、或法、或喻，乍单、乍复、乍具、乍缺。此经以人法受称也。</p>
<p>则一题名，具四门义。释题尚尔，况经文耶！</p>
<p><span style="color:#333399">丙二、译人<span lang="EN-US"></span></span></p>
<p><b><span style="color:teal">后汉安息国沙门安世高译<span lang="EN-US"></span></span></b></p>
<p>‘后汉’，标朝代；对前高祖，称名曰后。‘安息’，出处所，拣非余国土也。‘沙门’，人也。此言功劳，修八正道，有多功劳故；秦言勤行，勤行八觉，进取涅槃故。‘安世高’，字也。‘译’者，翻译，谓翻梵天之语，转成汉地之言，音虽似别，义则大同也。传云：姓安，名清，字世高，安息国王子也。当嗣位，让国于叔，而求出家。博晓经纶，七曜五行、医方异术，无不综达。既而游方，遍历诸国。行见群燕，忽谓伴曰：‘燕云，应有送食者。’顷之，果有致焉。汉桓帝建和二年，来到中夏。通习华言，宣译佛经二十九部，凡一佰七十六卷。多有神迹，自称：‘先身已经出家。有一同学多嗔，乃与辞诀云：“我当往广，毕宿世之对。”既而适广州，路逢一少年，唾手拔刀，乃延颈受刃无惧。少年杀之，观者骇异。已而神识还为安息王子。今来游化，度昔同学。’灵帝建宁四年，关洛扰乱，乃附舟过庐山，行达郱亭湖。庙神极灵，能分风送往来之舟。会同旅三十余船，奉牲请福。神降祝曰：‘舟有沙门，请来入庙。’告高云：‘吾昔与子出家学道，好行布施，而性多嗔。今为郱亭庙神，此湖千里，皆吾所辖。寿尽旦夕，当堕恶道。有绢千疋，并杂宝物，可为立法营塔，使生善处。’高向之梵语数番，即取绢物辞别。便达豫章，遂以庙物为造东寺，名曰大安，乃江淮寺塔之始也。暮有一少年，长跽高前，受其咒愿。高谓众曰：‘向之少年，那郱亭庙神。得生善处，离丑恶形矣！’后于山西泽中，见一死蟒，头尾数里。高后复到广州，寻前害己少年。时少年尚在，高投其家，说昔日偿对之事。欢喜相向，谓云：‘吾犹有余报，今当往会稽毕对。’广州客悟高非凡，豁然意解，追悔前愆，厚相资供，随高东游，遂达会稽。至便入市，正值群斗，误伤高首，应时殒命。广客频验二报，遂发心出家。精勤佛法，弘传八大人觉经，具说世高事缘，远近闻知，莫不叹伏。</p>
<p><span style="color:#333399">乙五、详解文义<span lang="EN-US"></span></span></p>
<p>道安三分，今古同遵。考此文意，似有正宗，而无序通。今以义判，仍分为三。</p>
<p><span style="color:#333399">丙初、标八法诵念以发起<span lang="EN-US"></span></span></p>
<p><b><span style="color:teal">为佛弟子，常于昼夜，至心诵念，八大人觉。<span lang="EN-US"></span></span></b></p>
<p>三分中，此当序分，属发起，非证信也。八大觉事，佛菩萨本，故不待问，而自教诫。文有四句：初句，人。作成曰‘为’，妙觉曰‘佛’，解后曰‘弟’，从生曰‘子’。然有五位：一本性，二名字，三相似，四随分，五究竟。今属名字。依佛为师，更不皈依邪魔外道，允成大乘佛弟子也。次句，时。‘昼夜’约日，昼三夜三也。‘常’者约年，尽形不懈也。三四句，法。先，行也。‘至心’，意业行；‘诵念’，身口行。后，教也。八种法门，诸佛菩萨大人之所觉者。服佛之服，诵佛之言，行佛之行，是佛而已矣。若昼夜不念八大人觉，岂称佛弟子哉？！</p>
<p><span style="color:#333399">丙二、详八大法相以成宗分二<span lang="EN-US"></span></span></p>
<p><span style="color:#333399">丁先、别释八法以起信解八<span lang="EN-US"></span></span></p>
<p><span style="color:#333399">戊初、觉身心无常，观念真常。<span lang="EN-US"></span></span></p>
<p><b><span style="color:teal">第一觉悟：世间无常，国土危脆；四大苦空，五阴无我；生灭变异，虚伪无主；心是恶源，形为罪薮。如是观察，渐离生死。<span lang="EN-US"></span></span></b></p>
<p>此下八门，当正宗也。初门分二：</p>
<p>先觉知事相非真。明而不昧谓之觉，知而不迷谓之悟。于中有八：一、三世。世为迁流，流数有三：过去、未来、现在也。无常有二：一者，败坏无常；二者，念念无常。过去诸法，恍惚如梦；现在诸法，犹如电光；未来诸法，如云欻起。贤首疏云：‘过去则无体难追，现在则刹那不住，未来则本无积聚，故曰无常。’楞严云：‘岂惟年变，亦兼月化。何直月化，兼又日迁。沉思谛观，刹那刹那，念念之间，不得停住。’二、十方。国土横遍十方，故界为方位。方位有十：四方、四维、上下也。总收国界，略为八类，谓净秽、小大、粗妙、广狭。不安曰危，虚浮曰脆。三界不安，犹如火宅；尘刹虚浮，喻同朝露。经云：‘假使妙高山，劫尽皆散坏。大海深无底，亦复有枯竭。大地及日月，时至皆归尽。未曾有一事，不被无常吞。’三、四大。坚相为地大，润湿为水大，暖触为火大，动摇为风大。内四大为苦，外四大为空。经云：‘水火风土，旋令觉知，四大各离，谁和合者？’则内四大皆苦空也。又云：‘火乃烧于色，水复为烂坏，风能令散灭，四大互相违。坚湿暖动法，假名无有实，大种本无生，故无所造色。’则外四大亦苦空也。四、五阴。根尘名色，质碍为义。违顺名受，领纳为义。苦乐名想，取像为义。善恶名行，造作为义。是非名识，了别为义。皆曰‘阴’者，盖覆真性故。‘无我’者，谓五阴中，都无我主，但形骸色、思虑心耳。楞伽云：‘诸蕴业因和合而起，离我、我所，是名行空。’圭山云：‘色有地水火风，心有受想行识，若皆是我，即成八我。翻覆推析，皆不可得。便悟此身众缘和合，似我人相，元无我人。’欲求出离，修无我观，断分别我执，证我空真如，即知五阴皆空无我也。五、生死。生灭是生死之因，生死为生灭之果。天如云：‘那个生死业根，只在汝一念生灭之间。’‘变异’者，迁改也。经云：‘我此之身，虽未曾灭，我观现前，念念迁谢，新新不住，如火成灰，决知此身，当从灭尽。’然四相迁流，有一期、刹那二种之别。以理推之，生如石女怀儿，住若阳焰翻浪，异同浮云千变，灭犹狂花谢空。六、烦恼。虚妄相想为‘虚’，假名无明为‘伪’。‘无主’者，谓此无明妄想，因缘和合而有，实无自性，亦无有我。观此想念属谁，谁使是烦恼想。历历见此一念想中，无有主宰，即人空慧；如幻化相，即法空慧。颂曰：‘一切妄想中，因缘空无主。’七、内心。心，六识也。恶，十恼三毒也。根尘为缘，识生其中，聚缘内摇，趣外奔逸，昏昏扰扰，以为性相。是故心为功之首、恶之魁也。六识颂曰：‘动身发语独为最，引满能招业力牵。’息心达本，无菩无恶，是一真源如如不动心矣！八、外身。形，身口也。罪，七支四种业也。本末续生，递相为种，喻如草木，生长不绝，故云‘薮’也。遗教云：‘此是罪恶之物，假名为身，没在老病生死大海。智者除之，如杀怨贼。’</p>
<p>‘如是’下，次观察法相对治。五识照瞩曰‘观’，意识寻伺曰‘察’，‘如是’结上八种觉悟。上乃别明，此句总摄。谓世间国土、五阴生灭、虚伪心形，皆为恶源罪薮、无常苦空、危脆无我、变灭无主者也。‘渐离’者，举第五生死，以该余七也。若对翻之，转无常寿命，以成十世真常；转危脆家产，以成性土悠久；苦空大种，成五大圆融；无我阴处，成法身真我；变异生死，成不灭不生；无主虚想，成无位真人。翻恶源之心，而为菩提道心；翻罪薮之身，而为涅槃法身。如此最胜法益，非观察觉悟，不能得成也。</p>
<p><span style="color:#333399">戊二、觉贪欲为苦，观念少欲。<span lang="EN-US"></span></span></p>
<p><b><span style="color:teal">第二觉知：多欲为苦。生死疲劳，从贪欲起；少欲无为，身心自在。<span lang="EN-US"></span></span></b></p>
<p>先觉事相非真。初一句，现招苦恼。唯识云：‘云何为欲？于所乐境，希望为性。’欲境有五：谓财、色、名、食、睡。今约希望，欲心不一而足曰多。经云：‘常求诸欲境。’‘苦’者，五苦中，求不得苦也。遗教云：‘多欲之人，多求利故，苦恼亦多。’次二句，当感生死。生死，果也。疲劳，轮转不休故。贪欲，因也。唯识云：‘云何为贪？于有有具，染著为性，贪爱为本，欲乐为末。’圆觉云：‘一切众生，从无始障，由有种种恩爱贪欲，故有轮回。’佛名经云：‘有爱则生，爱尽则灭。故知生死，贪爱为本。’若去贪欲之因，生死苦轮之报息矣。</p>
<p>‘少欲’下，次观法相对治。初句，无为乐则无苦恼。少欲而外无所贪，无为而内无所作，岂不逍遥畅快！次句，自在乐则无生死。身离生老病死，心离生住异灭，岂不解脱自在！经云：‘少欲之人，则无谄曲以求人意，亦复不为诸根所牵。行少欲者，心则坦然，无所忧畏。<span lang="EN-US">......有少欲者，则有涅槃。’少欲既能生诸功德，无欲更受无尽益矣！</span></p>
<p><span style="color:#333399">戊三、觉多求增罪，观念知足。<span lang="EN-US"></span></span></p>
<p><b><span style="color:teal">第三觉知：心无厌足，惟得多求，增长罪恶。菩萨不尔；常念知足，安贫守道，惟慧是业。<span lang="EN-US"></span></span></b></p>
<p>先觉事非真也。初句，内存无厌足心。次句，外惟多求境物。三，渐增恶，求罪过。梵网云：‘自为饮食、钱财、利养、名誉故，亲近王臣，恃作形势，横取钱物，名为恶求。’</p>
<p>‘菩萨’下，次观法对治。菩萨心者，利人为先，岂有恶求多求？故云‘不尔’。念知足，如迦叶头陀，无厌断矣！贫乐道，若颜回陋巷，多求灭矣！此则惑障除也。空慧业，犹善现阿兰那行，罪恶消矣！此则业障除也。惑业之因既绝，苦报之果何来？故遗教云：‘汝等若欲脱诸苦恼，当观知足。知足之法，即是富乐安隐之处。知足之人，虽卧地上，犹为安乐；不知足者，虽处天堂，亦不称意。不知足者，虽富而贫；知足之人，虽贫而富。不知足者，常为五欲所牵，为知足者之所怜愍。’</p>
<p><span style="color:#333399">戊四、觉懈怠坠落，观念精进。<span lang="EN-US"></span></span></p>
<p><b><span style="color:teal">第四觉知：懈怠坠落。常行精进，破烦恼恶，摧伏四魔，出阴界狱。<span lang="EN-US"></span></span></b></p>
<p>先觉事相。懈则根身疲倦，怠则心识恣放，坠则堕下难上，落则退后不前。由此，上弘下化之功，自利利他之德，皆丧失矣！华严云：‘如钻燧求火，未出而数息，火势随止灭，懈怠者亦然。’遗教云：‘行者之心，数数懈废。譬如钻火，未热而息，虽欲得火，火难可得。’清凉疏约三慧以辨懈怠：闻则听习数息，明解不生；思则决择数息，真智不生；修则定慧数息，圣道不生。懈怠之过，岂细小哉！</p>
<p>‘常’下，次观治法。初一句总。纯一不杂曰精，勇往直前曰进。‘常行’者，一生不退也。起信云：‘一切时一切处，所有众善，随己堪能，不舍修学。’遗教云：‘若勤精进，则事无难。是故汝等，当勤精进。譬如小水常流，则能穿石。’次三句别。初，即唯识论中摄善精进。以诸十善，破十恼恶；八万法行，破八万尘劳。盖此精进观中，无法不欲其精，无行不欲其进故。亦即起信论明勤勇精进，文云：‘于诸善事，心不懈退。’净名云：‘譬如胜怨，乃可名勇。’此明见思无明怨贼，皆悉破也。二，即唯识论中被甲精进。‘四魔’者：一天魔，二烦恼魔，三五阴魔，四生死魔。‘摧伏’者：以知生死定为苦故，佛果决然乐故，众生与己足可度故，由是志坚不怯，必定取办，与五阴魔、烦恼魔、死魔共战，有大功勋，灭三毒，出三界，破魔网。亦即起信论明难坏精进，文云：‘立志坚强，远离怯弱。’宝藏论云：‘决归者，不顾其疲。决战者，不顾其死。决学者，不顾其身。决道者，不重其事。’此其难坏相也。后，即唯识论中利乐精进。‘阴’即五阴，‘界’即三界。‘彻’者，三界五阴如牢狱桎梏故。‘出’者，克己造修，唯日不足，直至超出阴界、得大利乐而后已也。亦即起信论明无足精进，文云：‘念过去久远已来，虚受一切身心大苦，无有利益。是故应勤修诸功德，自利利他，远离众苦。’此明练磨其心，修二利行，坚固炽然，总无厌足，毕竟超出，成最胜乐也。‘破’治怠失，‘摧’治懈失，‘出’治坠失，精进法门广矣！大矣！</p>
<p><span style="color:#333399">戊五、觉愚痴无智，观念多闻。<span lang="EN-US"></span></span></p>
<p><b><span style="color:teal">第五觉悟：愚痴生死。菩萨常念，广学多闻，增长智慧，成就辩才，教化一切，悉以大乐。<span lang="EN-US"></span></span></b></p>
<p>先觉事相。六识茫昧无知曰愚，五根昏迷不晓曰痴。愚为惑恼之首，痴是恶业之元，因也。无明事理，从冥入冥，生死险道受苦不断，背去三宝，贫无福慧，不识苦尽道，不知求解脱，果也。</p>
<p>‘菩萨’下，次观治法。广学，博究三藏也。多闻，听讲十二部也。增慧，无观不习故。成辩，无经不诵故。闻即闻慧，身根聪也。智即思慧，意识通也。辩即修慧，口舌利也。上三句自度，此‘教化’句度他。‘一切’，不拣道俗贤愚，五性三根，普皆化导也。末一句自他均利也。他得开通佛法乐，自得增明教观乐；又自他现得六根通利乐，当得三德安住乐。并以出世大道，拣非世间小果，故云‘大’也。四弘对之：闻即法门，智即烦恼，教即众生，乐即佛道。前二治愚痴，后二治生死。</p>
<p><span style="color:#333399">戊六、觉贫苦结怨，观念施善。<span lang="EN-US"></span></span></p>
<p><b><span style="color:teal">第六觉知：贫苦多怨，横结恶缘。菩萨布施，等念怨亲，不念旧恶，不憎恶人。<span lang="EN-US"></span></span></b></p>
<p>先觉事。财产缺乏为‘贫’，饥寒逼迫为‘苦’。‘多怨’者，上则怨天，下则怨人，内则怨于父母妻子，外则怨于师友亲邻。书云：‘贫而无怨难。’‘结恶缘’者，苦境怨心，一时交接，诸恶业缘，无不备造。所谓悭惜己物，贪求人财；嫉妒其富，嗔恨其贵；起诸邪见，拨无因果；好勇斗狠，欺长凌幼。由此父子不和，夫妻反目。孟子曰：‘无恒产而有恒心者，惟士为能。若民，则无恒产，因无恒心；苟无恒心，放辟邪侈，无不为己。’而云‘横’者，儒云：死生有命，富贵在天。佛云：今感贫富贵贱之报，皆因前世压施敬慢之业。与人结诸怨尤，岂不枉造，空作恶耶？</p>
<p>‘菩萨’下，次观法。孔子曰：‘贫与贱，是人之所恶也。不以其道得之，不去也。’孟子曰：‘古之人，修其天爵，而人爵从之。’仁义忠信，乐善不倦，此天爵也。公卿大夫，此人爵也。今开四法，即是去贫之道、得爵之术也。一、布施。经言：‘为人贫困，从悭贪中来；为人大富，从布施中来。’故以施治贫也。有二：财则四事七珍，乃至一缕一麻；法则五教三乘，片言片行。老子曰：‘富贵者，送人以财。仁人者，送人以言。’一言可以兴邦，则法施之拔苦与乐，诚不可较量也。二、等念。经言：‘有亲则有怨，离亲即离怨。’今以同体慈悲、怨亲平等观之，善与人同，乐取于人，求仁得仁，何怨之有？孟子云：‘不怨胜己者，反求诸己而已矣！’故以等治怨也。三、不念。如伯夷叔齐不念旧恶，怨是用希。是以有旧恶者，当与劝释，不得加报也。四、不憎。如子张之尊贤容众，嘉善而矜不能。老子曰：‘善人，不善人之师。不善人，善人之资。’孔子曰：‘三人行，必有我师焉！择其善者而从之，其不善者而改之。’是以见恶逆者，当与教诫，不得痛绝也。三四治结恶。四法一修，贫苦无不离矣！</p>
<p><span style="color:#333399">戊七、觉五欲过患，观念梵行。<span lang="EN-US"></span></span></p>
<p><b><span style="color:teal">第七觉悟：五欲过患。虽为俗人，不染世乐。常念三衣，瓦钵法器，志愿出家，守道清白，梵行高远，慈悲一切。<span lang="EN-US"></span></span></b></p>
<p>初觉事。‘五欲’者，五尘欲也。‘过患’者，烦恼过也。欲是境，患是心，由外尘欲，牵起爱心。瑜伽云：‘欲有二种：一事境欲，二烦恼欲’经云：‘由于欲境，起诸违顺。’老子曰：‘五色令人目盲，五音令人耳聋，五味令人口爽；驰骋田猎，令人心发狂；难得之货，令人行妨。’如五百仙，闻甄陀女歌，而失禅定；一角老，为淫女骑颈，而无神通；夏以妹喜，商以妲己，周以褒似，并亡其国。凡为道者，须知过罪，当诃责也。世乐有十：谓女色、财宝、声名、饮食、睡眠、家宅、田园、衣服、眷属、官贵。圆觉疏开为四相：一、内爱欲。缘自身形，按拭摩触，起诸染著。二、外爱欲。缘他男女，姿态妖艳，念念贪爱。三、内外爱欲。于自他身，柔软细滑，攀缘不舍。四、遍一切处爱欲。缘于一切五欲尘境，生结缚心。‘不染’者，犹如莲花不著水，亦如日月不住空也。大论云：‘五欲无乐，如狗啮骨。五欲增诤，如鸟竞肉。五欲烧人，如执风炬。五欲害人，如践毒蛇。五欲无实，如梦所得。五欲不久，如击石火。’禅经偈云：‘智者应观身，不贪染世乐。无累无所欲，是名真涅槃。’岂可入道则净，涉俗便染耶？</p>
<p>‘常’下，次观法。有五：一、衣钵。迦叶受头陀法，衣但粪扫三衣，食常次第乞食，器即香炉、锡杖、念珠、澡瓶。梵网云：‘菩萨行头陀时，此十八物常随其身。’二、出家。阿兰若处，离于聚落，放牧声绝，无诸愦闹。此则出五欲尘染之家，入一真寂静之家。曰‘志愿’者，身虽俗家，心实佛家也。四句拣之：一心形俱不出家，二心形俱出家，三心出形不出，四形出心不出；今当第三句。此二治‘为俗’。四十二章经云：‘受道法者，去世资财，乞求取足，日中一食，树下一宿，慎勿再矣！使人愚蔽者，爱与欲也。’三、守道。谓守涅槃清净之道，出离生死浊海；守菩提洁白之道，解脱烦恼淤泥。此一治‘五欲过患’。四、梵行。有三：一明悟欲心，二洁净欲身，三不犯欲尘。出世第一，如梵天行，高超六欲，远越释天。如诸佛所说，一心一意行，数息在禅定，是名行头陀。此一治‘不染世乐’。五、慈悲。慈，与一切之乐；悲，拔一切之苦。若非一味法雨，何能三根普润？此句总治三种也。配四法门：初、二理，三果，四行，五教也。问：二七何别？答：二约能缘，莫起多欲心也；七约所缘，莫染五尘欲也。</p>
<p><span style="color:#333399">戊八、觉生死苦恼，观念心愿。<span lang="EN-US"></span></span></p>
<p><b><span style="color:teal">第八觉知：生死炽然，苦恼无量，发大乘心，普济一切。愿代众生，受无量苦。令诸众生，毕竟大乐。<span lang="EN-US"></span></span></b></p>
<p>先觉事相。‘生死’者，三界内外，有二种生死，称为苦海：第一、分段生死。即六道众生，四大所成身体，有分齐段落，受其生生灭灭。第二、变易生死。即声闻菩萨，虽离分段之身，未得圆证法身常寂，不免四相迁流，因移果易。‘炽然’者，楞严云：‘生死死生，生生死死，如旋火轮，未有休息。’‘苦恼无量’者：苦有三苦、八苦、一百一十苦，恼有六恼、十恼、八万四千恼。问：前后何别？答：初明一切生死，虚幻不实；二明自他生死，因贪欲起；五明自己生死，愚迷痴受；八明众生生死，发心普济。又，四明自己多欲，便多苦恼；六明自他贫苦，多怨结恶；七明一切五欲，皆有过患；八明众生苦恼，誓愿代受。故前后不同也。四句拣之：谓一人受一生死苦恼，一人受多生死苦恼，多人受一生死苦恼，多人受多生死苦恼。复有四句：谓同业同报，别业别报，同业别报，别业同报。故如火之炽然、空之无量。</p>
<p>‘发’下，次观法相。初二句，发心济一切出生死。自未得度先度人者，菩萨发心。三心四愿，乃菩萨之初因也。起信云：‘发心尽于未来，化度一切众生，使无有余，皆令究竟无余涅槃。’故云‘普济’。次，‘愿代’二句，立愿代众生受苦恼。还源观云：普代众生受苦者，谓修诸行法，不为自身，但欲广利群生。冤亲平等，普令断恶，备修万行，速证菩提。又菩萨大悲大愿，以身为质，于三恶趣，救赎一切受苦众生，要令得乐，尽未来际，心无退屈，不于众生，希望毛发报恩之心。问：众生无量，业苦无边，云何菩萨而能普代众生受苦？答：菩萨代众生受苦者，由大悲方便力故。但以众生妄执，不了业体从妄而生，无由出苦。菩萨教令修止观两门，心无暂替，因亡果丧，苦业无由得生。但令不入三途，名为普代众生受苦恼也。后，‘令诸’二句，誓令与无上二果乐。起信云：‘为令众生离一切苦、得究竟乐，非求世间名利恭敬故。’贤首疏云：‘苦者：二死烦恼苦也。乐者：无上菩提觉法乐，无上涅槃寂静乐。非求者，非欲令其求于后世人天利乐。’长水记云：‘凡诸菩萨有所作为，皆为众生离苦得乐。’此令转灭烦恼生死，得此菩提涅槃，一得永得，大患永灭，超度四流，不亦乐乎！然上离苦，是菩萨大悲；此令得乐，是菩萨大慈。至觉之心，于焉备矣！</p>
<p><span style="color:#333399">丁后、总结三觉以成行证<span lang="EN-US"></span></span></p>
<p><b><span style="color:teal">如此八事，乃是诸佛菩萨大人之所觉悟。精进行道，慈悲修慧，乘法身船，至涅槃岸。复还生死，度脱众生。以前八事，开导一切，令诸众生，觉生死苦，舍离五欲，修心圣道。<span lang="EN-US"></span></span></b></p>
<p>先结前八事。有大人之事，有小人之事。前七自利，第八利他，故属诸佛一乘、菩萨大乘之事，非比自利小乘、界内人天乘轻细事也。孟子曰：‘从其大体为大人，从其小体为小人。’然事为所观境，觉为能知心；佛是满觉、先觉、果觉，菩萨是始觉、后觉、因地觉也。</p>
<p>‘精’下，次起后三觉。初四句自觉，‘复还’下觉他，合则三觉同矣！又‘精进’，四法。‘行道’，正助道品也，三法。‘慈悲’，七法。‘修慧’，二空观智也，五法。‘法身’，无为法性也，经云：‘夫为道者，犹木在水。寻流而行，不触两岸，不为洄流，吾保此木决定入海。学道之人，不为情欲所惑，不为众邪所娆，精进无为，吾保此人必得道矣！’当第一。‘涅槃’，秦言灭度，义翻圆寂。唯识明四种：一性净涅槃，二有余涅槃，三无余涅槃，四无住涅槃；今属后二也。当第二。复还生死海，代受苦恼，八也。度脱恶众生，怨亲平等，六也。上乃自觉。‘八事’下，以前等觉他。八事开导，五六也。觉苦，一八也。离欲，二七也。修道，三四也。修习自心，人于圣道。故肇师曰：‘佛者，何也？盖穷理尽性，大觉之称也。生死长寝，莫能自觉；自觉觉彼，其唯佛也。’佛地论云：‘于一切法、一切种相，能自开觉，亦能开觉一切有情，故名为佛。’今依八事觉之，岂有不成正觉也哉？</p>
<p><span style="color:#333399">丙三、结八门利益以广通<span lang="EN-US"></span></span></p>
<p><b><span style="color:teal">若佛弟子，诵此八事，于念念中，灭无量罪，进趣菩提，速登正觉，永断生死，常住快乐。<span lang="EN-US"></span></span></b></p>
<p>此当流通分也。初举能修法行；‘于念’下，次显所获胜益。略开有五：一、灭罪。罪业为因，苦报为果，修行断惑，罪灭福生矣！二、趣果。五十五位真菩提路，必须多闻广慧而进。今诵八大人觉，自到菩提觉道。经云：‘观灵觉即菩提。’如是知识，得道疾矣！三、成觉。迅疾曰‘速’，成证曰‘登’，中直曰‘正’，种智曰‘觉’。过五十五菩提路已，方尽妙觉，成无上道，坐华王座，名登正觉。四、断死。五住究尽，二死永亡也。五、住乐。约三身释：法性身土，无为不动真常乐故；受用身土，具足无量快乐相故；变化身土，相续不断诸法乐故。广开为八：一二果成证乐，二依正常然乐，三恒见诸佛乐，四时闻妙法乐，五贤圣相会乐，六众生离苦乐，七愿行广大乐，八本觉真常乐。三德配之：念念灭罪，解脱德也；菩提正觉，般若德也；永断常乐，法身德也。三德五益，唯此经为然，可不诵习而力行之？！</p>
<p>佛说八大人觉经疏竟</p>
