<p align="center" style="text-align:center"><b><span style="font-size:36.0pt;color:#FF6600">菩提道次第广论（上）<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">宗喀巴大师造<span lang="EN-US"></span></span></p>
<p align="center" style="text-align:center"><span style="color:#003300">法尊法师译<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a001">偈赞</a></span></p>
<p align="center" style="text-align:center"><span lang="EN-US"><a href="#a002">本书译例</a></span></p>
<p align="center" style="text-align:center"><span lang="EN-US"><a href="#a003">序</a></span></p>
<p align="center" style="text-align:center"><span lang="EN-US"><a href="#a01">菩提道次第广论卷一</a></span></p>
<p align="center" style="text-align:center"><span lang="EN-US"><a href="#a02">菩提道次第广论卷二</a></span></p>
<p align="center" style="text-align:center"><span lang="EN-US"><a href="#a03">菩提道次第广论卷三</a></span></p>
<p align="center" style="text-align:center"><span lang="EN-US"><a href="#a04">菩提道次第广论卷四</a></span></p>
<p align="center" style="text-align:center"><span lang="EN-US"><a href="#a05">菩提道次第广论卷五</a></span></p>
<p align="center" style="text-align:center"><span lang="EN-US"><a href="#a06">菩提道次第广论卷六</a></span></p>
<p align="center" style="text-align:center"><span lang="EN-US"><a href="#a07">菩提道次第广论卷七</a></span></p>
<p align="center" style="text-align:center"><span lang="EN-US"><a href="#a08">菩提道次第广论卷八</a></span></p>
<p align="center" style="text-align:center"><span lang="EN-US"><a href="#a09">菩提道次第广论卷九</a></span></p>
<p align="center" style="text-align:center"><span lang="EN-US"><a href="#a10">菩提道次第广论卷十</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a001"></a><span style="color:#333399">释迦文佛偈赞<span lang="EN-US"></span></span></p>
<p>天上天下无如佛</p>
<p>十方世界亦无比</p>
<p>世间所有我尽见</p>
<p>一切无有如佛者</p>
<p><span style="color:#333399">宗喀巴大师偈赞<span lang="EN-US"></span></span></p>
<p>释尊大法，策源月邦，派分三干，化各一方，</p>
<p>锡兰支那，爰及西藏。莲华生后，密咒当阳，</p>
<p>律像经教，若存若亡，末流猥杂，染风孔张。</p>
<p>大师崛起，浊激清扬，菩提之道，次第宣鬯，</p>
<p>下中上士，胥归金刚，根深枝茂，德隆誉芳。</p>
<p>此土禅净，今亦沦荒，扶戒研理，救之不遑。</p>
<p>唯师与我，志趣相当，千年万里，不隔毫芒。</p>
<p>我行未逮，我心正长，瓣香先觉，景仰无量。</p>
<p align="center" style="text-align:center;text-indent:24.0pt;">支那释子太虚敬礼<span>&nbsp; </span></p>
<p><a name="a002"></a><span style="color:#333399">本书译例<span lang="EN-US"></span></span></p>
<p>一、本论原本依《拉萨》新旧两版菩提道次第及四家注。</p>
<p>二、本论所译法数名词，多依《奘师》所译。</p>
<p>三、本论之名词，凡汉文经、律、论中所无者，俱依藏文原意及师口授译之。</p>
<p>四、本论人名、地名、物名，内地所无者，悉皆译音。所引经论与旧译汉文间有不合者，系依藏文译成。</p>
<p>五、本论科目多依藏文原式。</p>
<p>六、本论卷帙浩繁，翻译时间短促，兼之强半系由藏来川之行程中仓卒所译，失当之处势所难免，希读者谅而教之。</p>
<p>七、本论曾请<span>&nbsp; </span>《太虚大师》参定译文，并于科目上加甲乙等字，因时间仓卒仅完四卷。兹因各方要求付印，故仍照原译印出。</p>
<p><a name="a003"></a><span style="color:#333399">序<span lang="EN-US"></span></span></p>
<p>比因《西藏》学者《法尊》译出黄衣士宗《宗喀巴祖师》所造菩提道次第，教授《世院苑汉藏院》学僧，将梓行而问世，余为参订其译文，阅至如是以诸共道净相续已，决定应须趣入密咒，以能速满二资粮故。设踰共道非所堪能，或由种性功能虚劣，不乐趣密咒者，则唯应将此之次第加以推广，其为特尚密宗之理论，甚为显然。例之《贤首》以别教一乘特尚《华严》，《天台》以纯圆独妙特尚《法华》，固将无别。然中国尚禅宗者，斥除一切经律论义，虽若宗镜录遍录经论，亦但扬廑宗，鄙余法为中下。尚净土者，亦劝人不参禅学教，专守一句《弥陀》。《贤台》虽可以小始终顿藏通别圆位摄所余佛言，然既为劣机而设，非胜根所必须；纵曰圆人无不可用为圆法，亦唯俟不获已时始一援之；而学者又谁肯劣根自居？于是亦皆被弃。此风至《日本》而加厉，横判显密教、竖判十住心之东密，则除秘密尽排为浅显；高唱经题之日莲，则于法华亦舍迹门而仅崇本门。今日本虽经明治维新复兴，然亦只有各宗而无整全之佛教。中国至清季除参话头、念弥陀外，时一讲习者亦禅之楞严、净之弥陀疏钞及天台法华与四教仪，或贤首五教仪附相宗八要而已。经、律、论古疏早多散失保之大藏者亦徒资供奉或翻阅以种善根耳。空疏妍陋之既极，唯仗沿习风俗以支持，学校兴而一呼迷信，几溃颓无以复存，迄今欲扶掖以经律论仪，亦尚无以树立其基础。而借观西藏四五百年来之黄衣士风教，独能卓然安住，内充外弘，遐被《康》、《青》、《蒙》、《满》而不匮，为之胜缘者虽非一，而此论力阐上士道必经中下士道，俾趣密之士，亦须取一切经、律、论所诠戒定慧遍为教授，实为最主要原因。论云：‘如道炬释云：未修止观，学习律仪学处以前，是为戒学。奢摩他者，是为定学。毗钵舍那，是为慧学。复次，奢摩他前是方便分，福德资粮依世俗谛广大道次；发起三种殊胜慧者是般若分，智慧资粮依胜义谛甚深道次。若于此次第决定、数量决定之智慧方便中仅取一分者，当决定不成菩提’。</p>
<p>福德资粮则人天俱摄，智慧资粮则声缘相协，律及经论皆所依止，仅取一分，不成菩提。虽未尝长不别有最胜之归趣，而确定皆摄入次第之过程，于是不没自宗，不余法，而巧能安立一切言教，皆趣修证。故从《天竺》相性各判三时，以致《华日》诸宗之判摄时教，皆逊此独具之优点。余昔于佛学概论，明因缘所生法为五乘共法，三法印为三乘共法，一切法实相至无障碍法界为大乘不共法，后于大乘本生心地观经又增说共不共通法为总要，粗引端绪，语焉不彰。今虽未能独崇密宗，欣<span lang="EN-US">睹三士道总建立之典要，乃特提出以申论之。</span></p>
<p>民国二十四年一月三十日于《世苑图书馆》</p>
<p><a name="a01"></a><span style="color:#333399">菩提道次第广论卷一<span lang="EN-US"></span></span></p>
<p>‘藏语’<span>&nbsp; </span>南无姑如曼殊廓喀耶</p>
<p>‘汉译’<span>&nbsp; </span>敬礼尊重《妙音》</p>
<p>俱胝圆满妙善所生身，成满无边众生希愿语，</p>
<p>如实观见无余所知意，于是释迦尊主稽首礼。</p>
<p>是无等师最胜子<span>&nbsp; </span>荷佛一切事业担</p>
<p>现化游戏无量土<span>&nbsp; </span>礼阿逸多及妙音</p>
<p>如极难量胜者教<span>&nbsp; </span>造释密意赡部严</p>
<p>名称遍扬于三地<span>&nbsp; </span>我礼龙猛无著足</p>
<p>摄二大车善传流<span>&nbsp; </span>深见广行无错谬</p>
<p>圆满道心教授藏<span>&nbsp; </span>敬礼持彼然灯智</p>
<p>遍视无央佛语目<span>&nbsp; </span>贤种趣脱最胜阶</p>
<p>悲动方便善开显<span>&nbsp; </span>敬礼此诸善知识</p>
<p>今勤瑜伽多寡闻<span>&nbsp; </span>广闻不善于修要</p>
<p>观视佛语多片眼<span>&nbsp; </span>复乏理辩教义力</p>
<p>故离智者欢喜道<span>&nbsp; </span>圆满教要胜教授</p>
<p>见已释此大车道<span>&nbsp; </span>故我心意遍勇喜</p>
<p>诸有遍执暗未覆<span>&nbsp; </span>具辨善恶妙慧力</p>
<p>欲令暇身不唐捐<span>&nbsp; </span>诸具善者专励听</p>
<p>此中总摄一切佛语扼要，遍摄《龙猛》、《无著》二大车之道轨。往趣一切种智地位胜士法范，三种士夫一切行持，所有次第无所缺少。依菩提道次第门中，导具善者趣佛地理，是谓此中所诠诸法。</p>
<p>此中传有二派释仪：《胜那兰陀》诸智论师，许由三种清净门中诠释正法，谓：一、轨范语净<span>&nbsp; </span>二、学者相续净&nbsp; 三、所说法清净。后时，《止迦摩啰室啰》圣教盛行，彼诸智者则许三种而为初要，谓：一、正法造者殊胜&nbsp; 二、正法殊胜&nbsp; 三、如何讲闻彼法规理。今于此中，应如何后释。</p>
<p>由是菩提道次引导分四：</p>
<p>甲一、为显其法根源净故，开示造者殊胜</p>
<p>甲二、令于教授起敬重故，开示其法殊胜</p>
<p>甲三、如何说闻二种殊胜相应正法</p>
<p>甲四、如何正以教授引导学徒之次第</p>
<p><span style="color:#333399">甲一、为显其法根源净故开示造者殊胜<span lang="EN-US"></span></span></p>
<p>总此教授，即是至尊《慈氏》所造现观庄严所有教授：别则此之教典，即是菩提道炬。故彼造者，亦即此之造者。彼复即是大阿阇黎《胜然灯智》，别讳共称《胜阿底峡》。</p>
<p>其殊胜分三：</p>
<p>乙一、圆满种中受生事理</p>
<p>乙二、其身获得功德事理</p>
<p>乙三、得已于教所作事业</p>
<p><span style="color:#333399">乙一、圆满种中受生事理<span lang="EN-US"></span></span></p>
<p>如《拏错》大译师所造八十赞云：‘《东萨贺》胜境，其间有大城，谓次第聚落。其中有王都，名为有《金幢》，其宫极广博，受用位饶盛，等支那国土。其国王《善胜》，妃名《吉祥光》。父母有三子，名《莲藏》、《月藏》，并其《吉祥藏》。太子《莲华藏》，有五妃九子。长子《福吉祥》，现时大善巧，称为《陀那喜》。幼子《吉祥藏》，苾刍《精进月》。次子《月藏》者，即现至尊师’。</p>
<p><span style="color:#333399">乙二、其身获得功德事理<span lang="EN-US"></span></span></p>
<p>获得功德事理分二：</p>
<p>丙一、如见广博获教功德事理</p>
<p>丙二、如理修行获证功德事理</p>
<p>丙一、知见广博获教功德事理</p>
<p>如赞云：‘二十一岁中，善巧六十四，技术及一切，工处善构言，及一切诸量。’谓于二十一岁以内，学习内外四共明处─声明、因明、工巧业明及医方明；善巧究竟。特如《大卓龙巴》云：‘十五岁时，仅闻一次正理滴论，与一黠慧戏论外道兴辩，令彼堕伏，美誉遍扬。’于其黑山道场瑜伽自在，亲见《欢喜金刚》尊身，获得《金刚空行》佛母授记之尊重《罗喉罗毨多》前，具足请受一切灌顶，立密讳为《智密金刚》。二十九岁以内，于多获得成就师前，习金刚乘教典教授，善巧无余。‘于诸密咒，唯我善巧！’─作是念已，诸空行母于其梦中，陈示众多昔所未见密咒经函，摧其慢意。此后尊重及诸本尊，若寤若梦，随其所应，劝云：‘若出家者，则于圣教及诸众生起大饶益。’依是劝已，如赞中云：‘共称汝亲教，为加行道者。’随请大众部持律上座，得加行道一分真实三摩地者，廑号《戒铠》为亲教师，而正出家；其讳又名：《胜然灯智》。此后乃至三十一岁，习学相乘内明、上下诸藏；特于能飞聚落，《法铠》师前，十二年中听受大毗婆沙。极善根本四部教典，虽诸异部作受食等诸微细分，互舍取处，遍知无杂。由是度越自他诸部宗海彼岸，故是无倒解了一切教正法中枢要处者。</p>
<p><span style="color:#333399">丙二、如理修行获证功德事理<span lang="EN-US"></span></span></p>
<p>其中分三：</p>
<p>丁一、具足戒学</p>
<p>丁二、具足定学</p>
<p>丁三、具足慧学</p>
<p>获得证德事理者总佛一切教法圣教，三藏宝摄，故证圣教亦须摄入三学宝中。其中戒学，至言及释数数赞为定、慧学等一切功德之所依处，故须先具戒学增上诸证功德。</p>
<p><span style="color:#333399">丁一、具足戒学<span lang="EN-US"></span></span></p>
<p>其中分三：</p>
<p>一、成就最胜别解脱律仪事理者。如赞中云：‘尊入声闻乘门已，护戒如犁牛爱尾。具妙梵行胜苾刍，持律上座我敬礼！’谓其正受圆满苾刍诸律仪已，如爱尾牛。若尾一缕，挂著于树，虽见猎士将离其命，宁舍其命，护尾不断，如是虽于一轻学处，尚宁舍命防护不犯，况其所受重大学处，是故成大持律上座。</p>
<p>二、成就菩萨律仪者。如赞中云：‘尊入度彼岸门已，增上意乐善清净；觉心不舍诸众生，具慧大悲我敬礼！’总具修习慈悲为本，菩提之心众多教授，特依《金洲大师》，多时修习。至尊《慈氏》及《妙音》尊，传授《无著》及《寂静天》最胜教授，如赞中云：‘能舍自利以利他，为胜是即我师尊’，谓心发起爱他胜自菩提之心，以此愿心所引行心，受学菩萨广大妙行，学受随行所有学处，行贤妙故，能不违越诸胜者子所有制限。</p>
<p>三、成就金刚乘律仪者。如赞中云：‘尊入金刚乘门已，自见天具金刚心；瑜伽自在获中者，修密护禁我敬礼！’成就观见自身即天生起次第，及金刚心圆满次第三摩地故，总赞为其瑜伽中尊，特赞如理获三昧耶，不越制限。亦如赞云：‘由具念正知，不作意非戒，慎念无谄诳，犯罪不染尊。’如是于诸三种律仪净戒学处，非仅勇受，如其所受随行防护，不越制限。设少违犯，亦以各各还出仪轨疾疾令净。如是净传，应知是诸通达圣语扼要智者所喜爱传，随诸正士应当修学。</p>
<p><span style="color:#333399">丁二、具足定学<span lang="EN-US"></span></span></p>
<p>成就定学分二：</p>
<p>一、共者，谓由奢摩他门得堪能心。</p>
<p>二、不共定学者，谓其极稳生起次第。此复三年或六年中修明禁行。尔时遥闻飞行国中诸空行母讴歌之声，心中亦有所忆持者。</p>
<p><span style="color:#333399">丁三、具足慧学<span lang="EN-US"></span></span></p>
<p>成就慧学分二：</p>
<p>一、共者谓得止观双运毗钵舍那三摩地。</p>
<p>二、不共者谓得圆满次第殊胜三摩地。如赞中云‘如密咒乘教，显是加行道’。</p>
<p><span style="color:#333399">乙三、得已于教所作事业<span lang="EN-US"></span></span></p>
<p>于圣教所作事中分二：</p>
<p>丙一、于印度所作事理</p>
<p>丙二、藏中所作事理</p>
<p><span style="color:#333399">丙一、于印度所作事理<span lang="EN-US"></span></span></p>
<p>于胜金刚座大菩提寺，曾经三次以法战败外道恶论，住持佛教。即于自部上下圣教所有未达、邪解疑惑、诸恶垢秽，亦善除遣而弘圣教。故一切部，不分党类，奉为顶严。如赞中云：‘于《大菩提寺》，一切集会中，自部及他部，诸恶宗敌者，以狮吼声语，一切脑浆崩。’又云：‘能飞聚落中，出家二百半，能映覆戒中，出家不满百。四本部全住，尊部无傲举，摩羯陀境内，一切寺无余，成大师四众，一切顶上珠，尊居十八部，一切顶中时，一切皆受教’。</p>
<p><span style="color:#333399">丙二、藏中所作事理<span lang="EN-US"></span></span></p>
<p>藏中所作事理者。天尊师长叔侄，如其次第起大殷勤，数数遣使《洛拶啭贾精进狮子》及《拏错戒胜》往印迎请《菩提光》时，请至《哦日铎》，启请治理佛陀圣教。依是因缘，总集一切经咒要义，束为修行次第，遂造《菩提炬论》等，而兴教法。此复住于《哦日》三载，《聂塘》九岁，卫藏余处五年之中，为诸善士开示经咒教典教授，罄尽无余。圣教规模诸已没者，从新建树；诸略存轨倍令增广；诸被邪解垢秽染者皆善治除，令圣教宝悉离垢染。</p>
<p>总之，雪山聚中前弘圣教，谓圣《静命》及《莲华生》，建圣教轨；然由支那和尚堪布，解了空性未达扼要。以是因缘，谤方便分，遮止一切，作意思惟，损减教法，为《莲华戒大阿阇黎》善破灭已，决择胜者所有密意，为恩极重。于后宏圣教，则有一类妄自矜为善巧智者及瑜伽师由其倒执相续部义，于教根本清净梵行作大损害，为此善士善为破除，复能殄灭诸邪执著，弘盛增广无倒圣教，故其深恩普遍雪山一切众生。</p>
<p>如是造论，光显能仁所有密意。复有三种圆满胜因，谓：善所知、五种明处及具教授；谓从正遍知展转传来，于其中间善士未断修持彼义扼要教授，并得谒见本尊天颜，获言开许。此等随一虽能造论，然三宝具极为圆满，此大阿阇黎三皆备具。</p>
<p>其为本尊所摄受者。如赞云：‘胜《欢喜金刚》，立三昧耶王，雄猛世自在，主尊度母等，谒颜得许故，或梦或现前，常闻最甚深，及广大正法。’师传承中，有所共乘及其大乘二种传承。后中分二，谓度彼岸及秘密咒。度彼岸中复有二种传承，谓见传承及行传承；其行传承复有从《慈尊》传及《妙音》传。于密咒中，亦复具足传承非一，谓五派传承，复具宗派传承、加持传承及其种种教授传承等。亲从闻学诸尊长者。如赞云：‘恒亲近尊重，谓《寂静金洲》，觉贤《吉祥智》，多得成就者，尊又特具足，从《龙猛》展转传来最甚深，及广大教授。’说有十二得成就师，然余尚多善巧五种明处者，前已说讫。是故此阿阇黎能善抉择胜者密意，此阿阇黎于《五印度》、《迦湿弥罗》、《邬仅》、《尼泊尔》、藏中诸地，所有弟子不可思数，然主要者《印度》有四，谓：与依怙智慧平等大善巧师，号《毗柁跋》，及《法生慧》、《中狮》、《地藏》，或复加入友密为五；《哦日》则有《宝贤》译师、《拏错》译师天尊重《菩提光》；后藏则有《迦格瓦》及《廓枯巴天生》；《罗札》则有《卡巴胜位》及《善护》；《康》地则有《大瑜伽师》、《阿兰若师》、《智慧金刚卡达敦巴》；《中藏》则有《枯吨种三》。是等之中，能广师尊所有法业，大持承者，廑为《别度母》亲授记莿，种《敦巴胜生》是也。造者殊胜略说如是，广则应知，出广传文。</p>
<p><span style="color:#333399">甲二、令于教授起敬重故开示其法殊胜<span lang="EN-US"></span></span></p>
<p>显示法殊胜中法者，此教授基论，谓菩提道炬。《依怙》所造，虽有多论，然如根本极圆满者，廑为道炬。具摄经咒所有枢要而开示故，所诠圆满；调心次第为最胜故，易于受持；又以善巧二大车轨，二师教授而庄严故，胜出余轨。</p>
<p>此论教授殊胜分四：</p>
<p>乙一、通达一切圣教无违殊胜</p>
<p>乙二、一切圣言现为教授殊胜</p>
<p>乙三、易于获得胜者密意殊胜</p>
<p>乙四、极大罪行自趣损灭殊胜</p>
<p><span style="color:#333399">乙一、通达圣教无违殊胜<span lang="EN-US"></span></span></p>
<p>圣教者，如若灯广释中云：‘言圣教者，谓无倒显示，诸欲证得甘露胜位，若人若天，所应遍知、所应断除、所应现证、所应修行，即薄伽梵所说至言，谓尽胜者所有善说’。</p>
<p>达彼一切悉无违者，谓于此中解了是一补特伽罗成佛之道，此复随其所应，有是道之正体，有是道之支分。此中诸菩萨所欲求事者，谓是成办世间义利，亦须遍摄三种种性所化之机，故须学习彼等诸道，如释菩提心论云：‘如自定欲令，他发决定故，诸智者恒应，善趣无谬误。’释量亦云：‘彼方便生因，不现彼难宣。’自若未能如实决定，不能宣说开示他故。</p>
<p>了知三乘道者，即是成办菩萨求事所有方便，《阿逸多》云：‘诸欲饶益众生，由道种智成办世间利。’《胜者母》中亦云：‘以诸菩萨，应当发起一切道，应当了知一切道，谓所有声闻道、所有独觉道、所有佛陀道。如是诸道，亦应圆满，亦应成办诸道所作。’故有说云，是大乘人故，不应学习劣乘法藏者是相违因。</p>
<p>趣入大乘道者，有共、不共二种道。共者即是劣乘藏中所说诸道，此等何因而成应舍，故除少分希求独自寂静乐等。不共者外所余一切，虽大乘人亦应修持，故诸菩萨方广藏中，广说三乘其因相者，亦即此也。</p>
<p>复次，正遍觉者，非尽少过、圆少分德，是遍断尽一切种过、周遍圆满一切种德，能成办此所有大乘，亦灭众过，备起众德，故大乘道遍摄一切余乘所有一切断证德类，是故一切至言，悉皆摄入成佛大乘道支分中，以能仁言，无其弗能尽一过失，或令发生一功德故，又彼一切，大乘亦无不成办故。</p>
<p>设作是云：若入波罗密多大乘，虽须劣乘法藏所说诸道，然于趣入金刚乘者度彼岸乘，所有诸道非为共同，道不顺故─此极非理。以度彼岸道之体性，悉皆摄入意乐，谓于菩提发心，行谓修学六到彼岸，是则一切定应习近，如《胜金刚顶》云：‘纵为活命故，不应舍觉心’又云：‘六度彼岸行，毕竟不应舍’又余咒教，宣说非一。</p>
<p>众多趣入无上瑜伽曼陀罗时，亦多说须受共、不共二种律仪。共者即是菩萨律仪，受律仪者即是受学三聚戒等菩萨学处，除发心已，如其誓受学所学处，而修学外虽于波罗密多乘中，亦无余道故。又金刚空行及三补止，金刚顶中受《阿弥陀》三昧耶时，悉作是云：‘无余受外密，三乘正妙法’受咒律仪须誓受故，由见此等少有开遮不同之分，即执一切，犹如寒热偏相违者，是显自智极粗浅耳。</p>
<p>如是唯除少分别缘开遮之外，诸正至言，极随顺故，若趣上上三乘五道，必须完具下下乘道功德种类。波罗密多道者，如《佛母》中云：‘所有去来现在佛，共道是此度非余。’是趣佛陀道之栋梁，故不应舍，金刚乘中亦多说此，故是经续二所共道。若于其上更加密咒诸不共道，灌顶三昧耶、律仪二种次第及其眷属，故能速疾趣至佛陀。若弃共道，是大错谬。若未获得如是知解，于一种法获得一分相似决定，便谤诸余，特于上乘若得发起一似胜解，如其次第遂谤弃舍下乘法藏诸度彼岸，即于咒中亦当谤舍下三部等，则当集成极相系属，甚易生起尤重异熟毁谤正法深厚业障，其中根据至下当说。</p>
<p>是故应当依善依怙，于其一切正言，皆是一数取趣成佛支缘。所有道理令起定解，诸现能修者即当修习，诸现未能实进止者，亦不应以自未能趣而为因相即便弃舍，应作是思：愿于何时于如是等，由趣遮门现修学耶？遂于其因，集积资粮，净治罪障，广发正愿，以是不久渐渐增长智慧能力，于彼一切悉能修学。善知识《敦巴》仁波卿亦云：‘能知以四方道，摄持一切圣教者，谓我师长。’此语即是极大可观察处。由是因缘，以此教授能摄经咒一切扼要，于一补特伽罗成佛道中而正引导，故此具足通达一切圣教无违殊胜。</p>
<p><span style="color:#333399">乙二、一切圣言现为教授殊胜<span lang="EN-US"></span></span></p>
<p>一切圣言现为教授者。总之能办诸欲解脱，现时久远一切利乐之方便者，是即唯有胜者至言，以能开示一切取舍要义，尽离谬误者，独唯佛故。如是亦如相续本母云：‘此世间中，更无善巧于胜者，遍智正知无余胜性定非余，是故大仙自立契经皆勿乱坏牟尼轨，故彼亦损于正法。’故诸契经及续部宝胜者圣言，是胜教授。虽其如是，然因末代诸所化机，若不具足定量释论及善教授，于佛至言自力趣者，密意莫获，故诸大车造诸释论及诸教授。是故若是清净教授，于诸广大经论，须能授与决定信解，若于教授虽多练习，然于广大佛语释论所有义理，不能授与决定信解，或反显示彼不顺道，唯应弃舍。若起是解─诸大经论是讲说法，其中无有可修要旨，别有开示修行心要正义教授─遂于正法执有别。别讲修二法，应知是于无垢经续无垢释论起大敬重而作障碍。说彼等中，不显内义，唯是开辟广大外解，执为可应轻毁之处，是集诽谤正法业障。是故应须作如是思而寻教授：诸大经论对于诸欲求解脱者，实是无欺最胜教授，然由自慧微劣等因，唯依是诸教典，不能定知是胜教授，故应依止善士教授，于是等中寻求定解。莫作是念起如是执─谓诸经论唯是开辟广博外解，故无心要诸教授者─开示内义故是第一。</p>
<p>大瑜伽师《菩提宝》云：‘言悟入教授者，非说仅于量如掌许一小函卷而得定解，是说了解一切至言皆是教授。’又如《大依怙》之弟子《修宝》喇嘛云：‘《阿底峡》之教授，于一座上身语意三，碎为微尘；今乃了解，一切经论，皆是教授。’须如是知。如《敦巴》仁波卿云：‘若曾学得众多法已，更须别求修法轨者，是为错谬。’虽经长时学众多法，然于修轨全未能知，若欲修法，诸更须从余求者，亦是未解如前说义而成过失。此中圣教，如《俱舍》云：‘佛正法有二，以教证为体’除其教证二圣教外，别无圣教。教正法者，谓是抉择受持道理修行正轨；证正法者，谓是如其前抉择时，所抉择已而起修行。故彼二种成为因果，如跑马时，先示其马所应跑地，既示定已，应向彼跑，若所示地是此跑处而向余跑者，定成笑事。岂可闻思抉择此事，若修行时修行所余？如是亦如修次第后编云：‘复次闻及思慧之所通达，即是修慧之所应修，非应修余。如示跑地，而应随跑。’如是由此教授能摄一切经论道之枢要，于从亲近善知识法乃至止观。此一切中诸应舍修者即作舍修，诸应举修者即以择慧而正思择，编为行持次第引导，故一切圣言皆现为教授。若不尔者，于非圆满道体一分，离观察慧，虽尽寿修，诸大经论非但不现为真教授，且于彼等，见唯开辟博大外解，而谤舍之。现见诸大经论之中所诠诸义，多分皆须以观察慧而正观择，此复修时若弃舍者，则于彼等何能发生定解，见为最胜教授？此等若非最胜教授，谁能获得较造此等尤为殊胜教授论师？如是若能将其深广契经及释现为教授，则其甚深续部及论诸大教典，亦无少劳现为教授；则能发起执持彼等为胜教授所有定解，能尽遮遣妄执彼等非实教授，背弃正法诸邪分别罄无所余。</p>
<p><span style="color:#333399">乙三、易于获得胜者密意殊胜<span lang="EN-US"></span></span></p>
<p>易于获得胜者密意者。至言及论诸大教典，虽是第一最胜教授，然初发业未曾贯修补特伽罗，若不依止善士教授，直趣彼等难获密意设能获得，亦必观待长久时期，极大勤劳。若能依止尊长教授，则易通达；以此教授，能速授与决定解了经论扼要。其中道理于各时中兹当广说。</p>
<p><span style="color:#333399">乙四、极大罪行自趣消灭殊胜<span lang="EN-US"></span></span></p>
<p>极大恶行自行消灭者。如白莲华及谛者品宣说一切佛语；或实或权；皆是开示成佛方便。有未解是义者，妄执一类为成佛方便及执他类为成佛障碍，遂判好恶、应理非理及大小乘，谓其菩萨须于是学，此不须学，执为应舍，遂成谤法。遍摄一切研磨经云：‘《曼殊室利》！毁谤正法业障细微。《曼殊室利》！若于如来所说圣语，于其一类起善妙想，于其一类起恶劣想，是为谤法。若谤法者，由谤法故，是谤如来，是谤僧伽。若作是云：此则应理，此非应理，是为谤法。若作是言：此是为诸菩萨宣说，此是为诸声闻宣说，是为谤法。若作是言：此是为诸独觉宣说，是为谤法。若作是言：此者非诸菩萨所学，是为谤法。’若毁谤法，其罪极重。《三摩地王》云：‘若毁此赡部洲中一切塔，若毁谤契经，此罪极尤重。若弑尽殒伽沙数阿罗汉，若毁谤契经，此罪极尤重。’虽起谤法，总有多门，前说此门，极为重大，故应励力而断除之。此亦若能获得如前定解即能遮除，故其恶行自趣息灭，此定解者，应由多阅谛者品及妙法白莲华经而寻求之。诸余谤法之门，如摄研经中应当了知。</p>
<p><span style="color:#333399">甲三、如何说闻二种殊胜相应正法<span lang="EN-US"></span></span></p>
<p>如何讲听二种殊胜相应法中分三：</p>
<p>乙一、听闻轨理。</p>
<p>乙二、讲说轨理。</p>
<p>乙三、于完结时共作轨理。</p>
<p><span style="color:#333399">乙一、听闻轨理<span lang="EN-US"></span></span></p>
<p>初中分三：</p>
<p>丙一、思惟闻法所有胜利。</p>
<p>丙二、于法法师发起承事。</p>
<p>丙三、正听轨理。</p>
<p><span style="color:#333399">丙一、思惟闻法所有胜利<span lang="EN-US"></span></span></p>
<p>听闻集云：‘由闻知诸法；由闻遮诸恶；由闻断无义；由闻得涅槃。’又云：‘如入善覆蔽黑暗障室内，纵然有众色，具眼亦莫见。如是于此中，生人虽具慧，然未听闻时，不知善恶法。如具眼有灯，则能见诸色，如是由听闻，能知善恶法。’本生论亦云：‘若由闻法发信意、成妙欢喜获坚住、启发智慧无愚痴，用自肉买亦应理。闻除痴暗为明灯，盗等难携最胜财，是摧愚怨器开示方便教授最胜友。虽贫不变是爱亲，无所损害愁病药，摧大罪军最胜军，亦是誉德最胜藏。遇诸善士为胜礼，于大众中智者爱。’又云：‘听闻随转修心要，少力即脱生死城’于其所说诸闻胜利，应当决心发起胜解。</p>
<p>复次，应如菩萨地说，须以五想听闻正法，谓─佛出世极罕难遇，其法亦然，由稀贵故作珍宝想；时时增长俱生慧故作眼目想；由其所授智慧眼目，能见如所有性及尽所有性，故作光明想；于究竟时能与涅槃菩提果故作大胜利想；现在亦能得彼二之因，止观乐故作无罪想─作是思惟即是思惟听闻胜利。</p>
<p><span style="color:#333399">丙二、于法法师发起承事<span lang="EN-US"></span></span></p>
<p>于法、法师发起承事者。如地藏经云：‘专信恭敬听闻法，不应于彼起毁谤，于说法师供养者，谓于师起如佛想。’应视如佛，以狮座等恭敬利养而为供事，断不尊敬。应如菩萨地中所说而正听闻，谓应无杂染，不应作意法师五处。离高举者，应时听闻，发起恭敬，发起承事，不应忿恚，随顺正行，不求过失─由此六事而听闻之。离轻懵杂染者，谓极敬重法及法师、及于彼二不生轻懵。不应作意五处所者。谓戒穿缺、种性下劣、形貌丑陋、文辞鄙恶、所发语句粗不悦耳，便作是念─不从此闻─而弃舍之。如本生中亦云：‘处极低劣座，发起调伏德，以具笑目视，如饮甘露雨。起敬专至诚，善净无垢意，如病听医言，起承事闻法’。</p>
<p><span style="color:#333399">丙三、正听轨理<span lang="EN-US"></span></span></p>
<p>正听轨理分二：</p>
<p>丁一、断器三过。</p>
<p>丁二、依六种想。</p>
<p><span style="color:#333399">丁一、断器三过<span lang="EN-US"></span></span></p>
<p>若器倒覆及纵向上，然不净洁，并虽净洁，若底穿漏，天虽于彼降以雨泽，然不入内；及虽入内，或为不净之所染污，不能成办余须用事；或虽不为不净染污，然不住内，当泻漏之。如是虽住说法之场，然不属耳，或虽属耳，然有邪执或等起心有过失等。虽无上说彼等众过，然听闻时所受文义不能坚持，由忘念等之所失坏，则其闻法全无大益，故须离彼等，此三对治，经说三语，谓：善谛、听闻、意思念之，此亦犹如菩萨地说：‘希于遍知，专注属耳，意善敬住，以一切心，思惟听闻’。</p>
<p><span style="color:#333399">丁二、依六种想<span lang="EN-US"></span></span></p>
<p>依六想中：</p>
<p>一、于自安住如病想者─如入行云：‘若遭常病逼，尚须依医言，况长遭贪等，百过病所逼。’延长难疗，发猛利苦；贪等惑病，于长时中，而痛恼故，于彼应须了知是病。《迦摩巴》云：‘若非实事，作实事修，虽成颠倒，然遭三毒，极大干病之所逼迫，病势极重，我等竟无能知自是病者’。</p>
<p>二、于说法师住如医想者─如遭极重风胆等病，便求善医，若得会遇，发大欢喜，随教听受恭敬承事。如是于宣说法善知识所，亦应如是寻求，既会遇已，莫觉如负担，应持为庄严，依教奉行，恭敬承事。摄德宝中作是说故，‘故诸勇求胜菩提，智者定应摧我慢，如诸病人亲医治，亲善知识应无懈’。</p>
<p>三、于所教诫起药品想者─如诸病者，于其医师所配药品起大珍爱，于说法师所说教授及其教诫，见重要已，应多励力，珍爱执持莫令由其忘念等门，而致损坏。</p>
<p>四、于殷重修起疗病想者─犹如病者，见若不服医所配药，病则不瘥，即便饮服。于说法师所垂教授，若不修习，亦见不能摧伏贪等，则应殷重而起修习，不应无修，唯爱多积异类文辞而为究竟。是亦犹如害重癞疾手足脱落，若仅习近一二次药，全无所济。我等自从无始而遭烦恼，重病之所逼害，若依教授义，仅一二次，非为完足，故于圆具一切道分，应勤励力，如瀑流水，以观察慧，而正思惟。如大德月大阿阇黎赞悔中云：‘此中心亦恒愚昧，长时习近重病<span lang="EN-US">[病-丙+可]，如具癞者断手足，依少服药有何益？’由是于自作病者想，极为切要。如有此想，余想皆起。此若仅是空言，则亦不为除烦恼故，修教授义，唯乐多闻，犹如病者，求医师已，而不服药，若唯爱著所配药品，病终无脱。三摩地王经云：‘诸人病已身遭苦，无数年中未暂离，彼因重病久恼故，为疗病故亦求医，彼若数数勤访求，获遇黠慧明了医，医亦安住其悲愍，教令服用如是药，受其珍贵众良药。若不服用疗病药，非医致使非药过，唯是病者自过失。如是于此教出家，遍了力根静虑已，若于修行不精进，不勤现证岂涅槃？’又云：‘我虽宣说极善法，汝若闻已不实行，如诸病者负药囊，终不能医自体病。’入行亦云：‘此等应身行，唯言说何益？若唯诵药方，岂益诸病者。’故于殷修，应当发起疗病之想。言殷重者，谓于善知识教授，诸取舍处如实行持。此复行持，须先了知，知则须闻，闻已了知所有须要，即是行持，故于闻义应随力能而起行持，是极扼要。如是亦如听闻集云：‘设虽有多闻，不善护尸罗，由戒故呵彼，其闻非圆满：设虽闻寡少，能善护尸罗，由戒故赞彼，其闻为圆满。若人既少闻，不善护尸罗，由俱故呵彼，其禁行非圆；若人闻广博，及善护尸罗，由俱故赞彼，其禁行圆满。’又云：‘虽闻善说知心藏，修诸三昧知坚实，若行放逸令粗暴，其闻及知无大义。若喜圣者所说法，身语如之起正行，是等具忍友伴喜，根护得闻知彼岸。’勤发增上意乐亦云：‘谓我失修今何作，殁时凡愚起忧悔，未获根底极苦恼，此是爱著言说失。’又云：‘如有处居观戏场，谈说其余勇士德，自己失坏殷重修，此是爱著言说失。’又云：‘甘蔗树皮全无实，所喜之味处于内，若人嚼皮故非能，获得甘蔗精美味，如其外皮言亦尔，思此中义如其味，故应远离言说著，常不放逸思惟义’。</span></p>
<p>五、于如来所住善士想者─随念世尊是说法师，发起恭敬。</p>
<p>六、于正法理起久住想者─作是思惟：何能由其闻如是法，令胜者教久住于世？复次，于法若讲若听，将自相续，若置余处，另说余法，是则任其讲何法事，不关至要，故须正为抉择自身而听闻之。譬如欲知面上有无黑污等垢，照镜知已即除其垢，若自行为有诸过失，由闻正法现于法镜，尔时意中便生热恼，谓我相续何乃至此？次乃除过修习功德，是故须应随法修学。本生论云：‘我鄙恶行影，明见于法镜，意极起痛恼，我当趣正法。’是如苏达萨子，请月王子宣说法时，菩萨了知彼之意乐，成闻法器而为说法。总之应作是念发心，谓我为利一切有情，愿当成佛，为成佛故，现见应须修学其因，因须先知，知须听法，是故应当听闻正法，思念闻法胜利，发勇悍心，断器过等而正听闻。</p>
<p><span style="color:#333399">乙二、讲说轨理<span lang="EN-US"></span></span></p>
<p>说法轨理分四：</p>
<p>丙一、思惟说法所有胜利</p>
<p>丙二、发起承事大师及法</p>
<p>丙三、以何意乐加行而说</p>
<p>丙四、于何等境应说不说所有差别</p>
<p><span style="color:#333399">丙一、思惟说法所有胜利<span lang="EN-US"></span></span></p>
<p>若不顾虑利养、恭敬、名等染事而说法者，胜利极大。劝发增上意乐中云：‘《慈氏》！无染法施谓不希欲利养、恭敬而施法施，此二十种是其胜利。何等二十？谓：成就念、成就胜慧、成就觉慧、成就坚固、成就智慧、随顺证达出世间慧、贪欲微劣、嗔恚微劣、愚痴微劣、魔罗于彼不能得便、诸佛世尊而为护念、诸非人等于彼守护、诸天于彼助发威德、诸怨敌等不能得便、其诸亲爱终不破离、言教威重、其人当得无所怖畏、得多喜悦、智者称赞、其行法施是所堪念。’于众经中所说胜利，皆应至心发起胜解。其中成就坚固者，新译集学论中译为成就胜解，诸故译中译为成就勇进。</p>
<p><span style="color:#333399">丙二、发起承事大师及法<span lang="EN-US"></span></span></p>
<p>发起承事大师及法者。如薄伽梵说佛母时，自设座等，法者尚是诸佛所应恭敬之因，故应于法起大尊敬，及应随念大师功德及其深恩，起大敬重。</p>
<p><span style="color:#333399">丙三、以何意乐加行而说<span lang="EN-US"></span></span></p>
<p>以何意乐加行说中，其意乐者，谓应安住海慧问经所说五想，谓于自所应起医想、于法药想、于闻法者起病人想，于如来所起善士想、于正法理起久住想，及于徒众修习慈心，应断恐他高胜嫉姤、推延懈怠、数数宣说所生疲厌、赞自功德举他过失、于法悭吝、顾著财物谓衣食等。应作是念：为令自他得成佛故，说法功德，即是我之安乐资具。其加行者，谓先沐浴具足洁净，著鲜净服，于其清洁悦意处所坐于座已，若能诵持伏魔真言，海慧经说则其周匝百踰缮那，魔罗及其魔众诸天所不能至，纵使其来亦不能障，故应诵咒，次以舒颜，具足审定义理所有喻，因至教而为宣说。妙法白莲经云：‘智者常应无嫉姤，说具众义和美言；复应远离诸懈怠，不应起发厌患想。智者应离一切戚，应于徒众修慈力，昼夜善修最胜法。智以俱胝阿庾喻，令众爱乐生欢喜，于彼终无少希欲，亦不思欲诸饮食，啖嚼衣服及卧具，法衣病缘医药等，于诸徒众悉无求。余则智者恒愿自，及诸有情当成佛；为利世故而说法，思彼即我安乐具’。</p>
<p><span style="color:#333399">丙四、于何等境应说不说所有差别<span lang="EN-US"></span></span></p>
<p>于何等境应说、不说所有差别者。如毗奈耶经云：‘未请不应说’谓未启请不应为说。虽其请白亦应观器，若知是器，纵未劝请，亦可为说。如三摩地王经云：‘若为法施故，请白于汝者，应先说是语─我学未广博，汝是知善巧，我于大士前，如何能宣说？汝应说彼语，不应忽尔说，观器而后行。若已知是器，未请亦应说。’复次，毗奈耶经云：‘立为坐者不应说法，坐为卧者不应说法，坐于底坐为坐高座不应说法。妙恶亦尔。在后行者为前行者不应说法，在道侧者为道行者不应说法，为诸覆头抄衣、双抄抱肩及抱项者不应说法，为头结髻、著帽、著冠、著鬘、缠首不应说法，为乘象马、坐辇余乘及著鞋履不应说法，为手执杖伞器剑钺及被甲者不应说法。’返是应说，依无病也。</p>
<p><span style="color:#333399">乙三、于完结时共作轨理<span lang="EN-US"></span></span></p>
<p>于完结时共作轨理者。由讲闻法所获众善，应以猛利欲心回向现时究竟诸希愿处，若以是轨讲闻正法者，虽仅一座亦定能生如经所说所有胜利。若讲闻法至扼要故，依是因缘，则昔所集，于法、法师不恭敬等，一切业障悉能清净，诸新集积亦截其流。又讲闻轨至于要故，所讲教授于相续上，亦成饶益。总之先贤由见此故，遂皆于此而起慎重，特则今此教授，昔诸尊重殷重尤极。</p>
<p>现见此即极大教授，谓见极多，由于此事未获定解，心未转故，任说几许深广正法，如天成魔，即彼正法而反成其烦恼助伴，是故如云初一若错乃至十五。故此讲闻入道之理，诸具慧者，应当励力，凡讲闻时，下至应令具足一分讲教授前第一加行，即是此故。恐其此等文词浩繁，总略摄其诸珍要者，广于余处应当了知。教授先导已宣说讫。</p>
<p><span style="color:#333399">甲四、如何正以教授引导学徒之次第<span lang="EN-US"></span></span></p>
<p>第四、如何正以教授引导学徒次第分二：</p>
<p>乙一、道之根本亲近知识轨理</p>
<p>乙二、既亲近已如何修心次第</p>
<p><span style="color:#333399">乙一、道之根本亲近知识轨理<span lang="EN-US"></span></span></p>
<p>初中分二：</p>
<p>丙一、令发定解故稍开宣说</p>
<p>丙二、总略宣说修持轨理</p>
<p><span style="color:#333399">丙一、令发定解故稍开宣说<span lang="EN-US"></span></span></p>
<p>摄决定心藏云：‘住性数取趣，应亲善知识。’又如《铎巴》所集博朵瓦语录中云：‘总摄一切教授首，是不舍离善知识。’能令学者相续之中，下至发起一德、损减一过，一切善乐之本源者，廑为善知识，故于最初依师轨理极为紧要。菩萨藏经作如是说：‘总之，获得菩萨一切诸行，如是获得圆满一切波罗密多、地忍等持、神通总持、辩才回向、愿及佛法，皆赖尊重为本。从尊重出，尊重为生及为其处，以尊重生，以尊重长，依于尊重，尊重为因。’《博朵瓦》亦云：‘修解脱者，更无紧要过于尊重，即观现世可看他而作者，若无教者亦且无成，况是无间从恶趣来，欲往曾所未经之地，岂能无师’？</p>
<p>由是亲近知识之理分六：</p>
<p>丁一、所依善知识之相</p>
<p>丁二、能依学者之相</p>
<p>丁三、彼应如何依师之理</p>
<p>丁四、依止胜利</p>
<p>丁五、未依过患</p>
<p>丁六、摄彼等义</p>
<p><span style="color:#333399">丁一、所依善知识之相<span lang="EN-US"></span></span></p>
<p>总诸至言及解释中，由各各乘增上力故，虽说多种，然于此中所说知识，是于三士所有道中，能渐引导。次能导入大乘佛道，如经庄严论云：‘知识调伏、静、近静，德增、具勤、教富饶，善达实性、具巧说，悲体、离厌应依止。’是说学人须依成就十法知识。此复说为自未调伏而调伏他，无有是处；故其尊重能调他者，须先调伏自类相续。若尔，须一何等调伏？谓若随宜略事修行，于相续中有假证德名，全无所益，故须一种顺总佛教调相续法，此即定为三种宝学，是故论说调伏等三。</p>
<p>其中调伏者：谓尸罗学。别解脱云：‘心马常驰奔，恒励终难制，百利针顺衔，即此别解脱。’又如分辨教云：‘此是未调所化衔’如调马师以上利衔调慑<span lang="EN-US">[怡-台+龙]悷马，根如悷马随邪境转，若其逐趣非应行时，应制伏之。学习尸罗，调伏心马，以多励力制令趣向，所应作品。</span></p>
<p>寂静者：如是于其妙行、恶行，所有进止，由其依止念正知故，令心发起内寂静，住所有定学。</p>
<p>近寂静者：依心堪能奢摩他故，观择真义发起慧学，如是唯具调伏相续，三学证德犹非完足，尚须成就圣教功德。</p>
<p>言教富者：谓于三藏等成就多闻，善知识《敦巴》云：‘言大乘尊重者，谓是须一，若讲说时，能令发生无量知解，若行持时，于后圣教，能成何益，当时能有何种义利’。</p>
<p>达实性者：是殊胜慧学，是谓通达法无我性，或以现证真实为正，此若无者，说由教理通达亦成。</p>
<p>如是虽能具足教证，若较学者或劣或等，犹非圆足，故须一种德增上者。亲友集中作如是说：‘诸人依劣当退失，依平等者平然住，依尊胜者获尊胜，故应亲近胜自者，所有具最胜，戒近静慧尊，若亲近是师，较尊胜尤胜。’如《朴穷瓦》云：‘闻诸善士史传之时，我是向上仰望于彼。’又如《塔乙》云：‘我于惹珍诸耆宿所，而作目标。’是须一种目向上望增上德者。</p>
<p>如是六法是自所应获得之德，诸所余者是摄他德，此亦如云：‘诸佛非以水洗罪，非以手除众生苦，非移自证于余者，示法性谛令解脱。’若除为他说无谬道摄受而外，无有以水洗罪等事。其中四法：</p>
<p>一、善巧说者：谓于如何引导次第而得善巧，能将法义巧便送入所化心中。</p>
<p>二、悲愍者：谓宣说法等起清净，不顾利养及恭敬等，是由慈悲等起而说，是须犹如《博朵瓦》告《懂哦瓦》云：‘《黎摩子》！任说几许法，我未曾受赞一善哉，以无众生非苦恼故’。</p>
<p>三、精勤者：谓于利他勇悍刚决。</p>
<p>四、远离厌患者：数数宣说而无疲倦，谓能堪忍宣说苦劳。《博朵瓦》云：‘三学及通达，实性并悲愍心五是主要，我阿阇黎向尊滚，既无多闻复不耐劳，虽酬谢语亦不善说，具前五德故，谁居其前悉能获益。咛敦！全无善说，虽说施愿，唯作是念：今此大众皆未解此，余无所知，然有前五故谁近能益。’如是若于诸所学处不乐修行，唯赞学处所有美誉或其功德以谋自活者，则不堪任为善知识。宛如有人赞美栴檀，谋自活命，有诸欲求妙栴檀者而问彼曰：‘如有檀耶？’答曰：‘实无。’此全无义，唯虚言故。三摩地王经云：‘末世诸苾刍，多是无律仪，希欲求多闻，唯赞美尸罗，然不求尸罗。’于定慧解脱三种，亦如是说。次云：‘如一类士夫，称扬栴檀德，谓栴檀如此，香相极可爱。次有诸余人，问如所称赞栴檀少有耶？诸士夫此问，答彼士夫云：‘我是称赞香，以求自活命，非我有其香。如是末世出，诸不勤瑜伽，以赞戒活命，彼等无尸罗。’所余三种亦如是说故。如是修行解脱之尊重，乃是究竟欲乐之根本，故诸欲求依尊重者，应当了知彼诸德相，励力寻求，具其相者；诸欲为作学人依者，亦应知此，励力具足如是德相。</p>
<p>由时运故，具全德者实属难得。若未获得如是师时将如何耶？妙臂请问经云：‘如其仅有一轮车，具马于道亦不行，如是若无修行伴，有情不能获成就。若有具慧形貌正，洁净姓尊趣注法，大辩勇悍根调伏，如言能施有悲愍，堪忍饿渴及苦恼，不供婆罗门余天，精悍工巧知报恩，敬信三宝是良伴；诸能完其如是德，于诤世中极稀故，半德四分或八分，应依如是咒师伴。’此说所说圆满伴相，八分之一为下边际。《铎巴》所集博朵瓦语录中，述《大依怙》说尊重相亦复同此，故于所说完具圆满诸德相中，随其所应配其难易，具八分者为下边际。</p>
<p><span style="color:#333399">丁二、能依学者之相<span lang="EN-US"></span></span></p>
<p>第二、能依学者。四百论曰：‘说正住、具慧、希求为闻器，不变说者德，亦不转听者。’释论解云：‘说具三法堪为闻器，若具其三则于法师所有众德，见为功德不见过失，犹非止此，即于德众所有功德，亦即于彼补特伽罗见为功德非见过失。若不完具如是器相，说法知识虽极偏净，然由闻者过增上故执为有过，于说者过反执为德。’是故纵得完具一切德相知识，然于其师亦难了知。若知彼已能亲近者，必须自具是诸德相。</p>
<p>其中正住者，谓不堕党类。若堕党执，由彼蔽覆不见功德，故不能得善说妙义。如中观心论云：‘由堕党恼心，终不证寂静’。堕党类者，谓贪著自宗，嗔他法派；应观自心舍如是执。菩萨别解脱经云：‘应舍自欲，敬重安住亲教轨范所有论宗’。若念：唯此即完足耶？虽能正住，若无简择善说正道、恶说似道二事慧力，犹非其器，故须具慧解彼二说，则能弃舍无坚实品取诸坚实。若念：仅具二德足耶？纵有此二，若如画中听闻法者，全无发趣，仍非其器，故须具有广四，谓：一、于其法具大希求；二、听闻之时善住其意；三、于法、法师起大敬重；四、弃舍恶说，受取善说；此四顺缘谓其慧解，弃舍违缘谓正直住。</p>
<p>是诸堪为尊重引导所有之法，应当观察为具不具。若完具者应修欢慰，若不具者须于将来能完因缘励力修作。故应了知能依诸法，若不了知如是德相，则不觉察，由此退失广大义利。</p>
<p><span style="color:#333399">丁三、彼应如何依师之理<span lang="EN-US"></span></span></p>
<p>第三、彼应如何依师轨理者。如是若自具足器相，应善观察尊重具否如前说相；应于具相受取法益。是复有二传记不同，谓善知识《敦巴》与《桑朴瓦》。《桑朴瓦》者，尊重繁多，凡有讲说即从听闻。自康来时，途中有一《邬波索迦》说法而住，亦从听闻，徒众白曰：‘从彼听闻，退自威仪。’答云：‘汝莫作是言，我得二益。’善知识《敦巴》者，尊重<span lang="EN-US">渺少，数未过五。《博朵瓦》与《公巴仁勒》喇嘛共相议论，彼二谁善？谓于未修心，易见师过起不信时，善知识《敦巴》轨理善美，应如是行。现见此说，极为谛实，应如是学。</span></p>
<p>如是应知，曾受法恩，特于圆满教授导心知识如何依止？</p>
<p>其理分二：</p>
<p>戊一、意乐亲近轨理</p>
<p>戊二、加行亲近轨理</p>
<p><span style="color:#333399">戊一、意乐亲近轨理<span lang="EN-US"></span></span></p>
<p>初中分三：</p>
<p>己一、总示亲近意乐</p>
<p>己二、特申修信以为根本</p>
<p>己三、随念深恩应起敬重</p>
<p><span style="color:#333399">己一、总示亲近意乐<span lang="EN-US"></span></span></p>
<p>华严经说以九种心亲近承事诸善知识，能摄一切亲近意乐所有扼要。即彼九心摄之为四：弃自自在，舍于尊重令自在者─如孝子心，谓如孝子自于所作，不自在转，观父容颜，随父自在，依教而行，如是亦应观善知识容颜而行。现在佛陀现证三摩地经中亦云：‘彼于一切应舍自意，随善知识意乐而转。’此亦是说于其德前乃可施行，任于谁前不能随便授其鼻肉。谁亦不能离其亲爱能坚固者─如金刚心，谓诸魔罗及恶友等不能破离，即前经云：‘应当远离亲睦无常、情面无常’。荷负尊重一切事担者─如大地心，谓负一切担悉无懈怠。如《博朵瓦》教示《恺哦瓦》诸徒众云：‘汝能值遇如此菩萨我之知识，如教奉行，实属大福。今后莫觉如担，当为庄严。’荷负担已，应如何行？其中分六─如轮围山心者，任起如何一切苦恼悉不能动。《恺哦》住于《汝巴》时，公巴德炽因太寒故身体衰退，向《依怙》童称议其行性，如彼告云：‘卧其安乐，虽曾多次住尊胜宫，然能亲近大乘知识听闻正法者，唯今始获，应坚稳住。’如世间仆使心者，谓虽受行一切秽业，意无惭疑而正行办。昔后藏中，一切译师智者集会之处，有一泥滩，《敦巴》尽脱衣服扫除泥秽，不知从何取来干洁白土覆之，于《依怙》前作一供坛，《依怙》笑曰：‘奇哉！《印度》亦有类似汝者。’如除秽人心者，尽断一切慢及过慢，较于尊重应自低劣。如善知识《敦巴》云：‘我慢高丘，不出德水。’《谨哦》亦云：‘应当观视春初之时，为山峰顶诸高起处青色遍生，抑于沟坑诸低下处而先发起？’如乘心者，谓于尊重事虽诸重担，极难行者亦勇受持。如犬心者，谓尊重毁骂，于师无忿。如《朵垄巴》对于善知识画师，每来谒见便降呵责，画师弟子《<span lang="EN-US">[口*娘]摩瓦》云：‘此阿阇黎于我师徒，特为嗔恚。’画师告云：‘汝尚听为是呵责耶？我每受师如此赐教一次，如得黑茹迦一次加持。’八千颂云：‘若说法师于求法者现似毁咨而不思念，然汝于师不应退舍，复应增上希求正法，敬重不厌，随逐师行。’如船心者，谓于尊重事任载几许，若往若来，悉无厌患。</span></p>
<p><span style="color:#333399">己二、特申修信以为根本<span lang="EN-US"></span></span></p>
<p>第二、修信为根本者。宝炬陀罗尼云：‘信为前行如母生，守护增长一切德；除疑度脱诸暴流，信能表喻妙乐城。信无浊秽令心净，能令离慢是敬本；信是最胜财藏足，摄善之本犹如手。’十法亦云：‘由何出导师？信为最胜乘。是故具慧人，应随依于信。诸不信心人，不生众白法，如种为火焦，岂生青苗芽？’由进退门而说信为一切德本。《敦巴》请问《大依怙》云：‘藏地多有修行者，然无获得殊胜德者，何耶？’《依怙》答云：‘大乘功德生多生少，皆依尊重乃能生起。汝藏地人，于尊重所仅凡庸想，由何能生？’有于《依怙》发大声白：‘《阿底峡》请教授！’如其答云：‘哈哈！我却具有好好耳根。言教授者，谓是信心。信！信！’信为极要。其信总之亦有多种：谓信三宝、业果、四谛。然此中者，谓信尊重。此复弟子于尊重所应如何观？如金刚手灌顶续云：‘秘密主！弟子于阿阇黎所应如何观？─如于佛薄伽梵，即应如是。其心若如是，其善常生长，彼当速成佛，利一切世间。’诸大乘经亦说应起大师之想，毗奈耶中亦有是说。此诸义者，谓若知是佛，则于佛不起寻求过心，起思德心，于尊重所特应弃舍一切寻察过心，修观德心，此复应如彼续所说，依之而行。‘应取轨范德，终不应执过，取德得成就，执众过不成。’谓其尊重虽德增上，若仅就其少有过处而观察者，则必障碍自己成就，虽过增上若不观过，由功德处而修信心，于自当为得成就因。是故凡是自之尊重，任其过失若大若小，应当思惟寻求师过所有过患，多起断心而灭除之。设由放逸烦恼盛等之势力故，发起寻觅过失之时，亦应励力悔除防护；若如是行，力渐微劣。复应于其具诸净戒，或具多闻或信等德，令心执取，思惟功德。如是修习，设见若有少许过失，由心执取功德品故，亦不能为信心障难。譬如自于所不乐品，虽见具有众多功德，然由见过心势猛故，而能映蔽见德之心。又如于自虽见众过，若见自身一种功德，心势猛利，此亦能蔽见过之心。</p>
<p>复次，如《大依怙》持中观见，《金洲大师》持唯识宗，实相分见，由见门中，虽有胜劣，然大乘道总体次第及菩提心，是由依彼始得发起，故执金洲为诸尊重中无能匹者。</p>
<p>纵经百千劫，所造业不亡</p>
<p>因缘会遇时<span>&nbsp; </span>果报还自受</p>
<p><a name="a02"></a><span style="color:#333399">菩提道次第广论卷二<span lang="EN-US"></span></span></p>
<p>下至唯从闻一偈颂，虽犯戒等，亦应就其功德思惟，莫观过失，悉无差别。宝云经云：‘若知由其依止尊重诸善增长、不善损减，则亲教师或闻广博或复寡少，或有智解或无智解，或具尸罗或犯尸罗，皆应发起大师之想。如于大师信敬爱乐，于亲教师亦应信乐。于轨范师悉当发起恭敬承事。由此因缘，菩提资粮未圆满者悉能圆满，烦恼未断悉能断除。如是知已便能获得欢喜踊跃。于诸善法应随顺行，于不善法应不顺行。’猛利问经亦云：‘长者！若诸菩萨求受圣教及求读诵，若从谁所听闻受持施、戒、忍、进、定、慧相应，或是集积菩萨正道资粮相应，一四句偈，即应如法恭敬尊重此阿阇黎。随以几许名句文身开示其偈，假使即于尔所劫中，以无谄心，以一切种利养恭敬及诸供具，承事供养此阿阇黎，长者于阿阇黎，作应敬重阿阇黎事，犹未圆满，况非以法而为敬事！’</p>
<p><span style="color:#333399">己三、随念深恩应起敬重<span lang="EN-US"></span></span></p>
<p>第三、随念恩者。十法经云：‘于长夜中，驰骋生死寻觅我者；于长夜中为愚痴覆而重睡眠，醒觉我者；沉溺有海拔济我者；我入恶道示善道者；系缚有狱解释我者；我于长夜病所逼恼，为作医王；我被贪等猛火烧燃，为作云雨而为息灭─应如是想。’华严经说：‘善财童子，如是随念痛哭流涕─诸善知识，是于一切恶趣之中救护于我。令善通达法平等性，开示安稳不安稳道，以普贤行而为教授，指示能往一切智城所有之道，护送往赴一切智处，正令趣入法界大海，开示三世所知法海，显示圣众妙曼陀罗。善知识者，长我一切白净善法。’应如此文而正随念。一切句首，悉加‘诸善知识是我’之语于前作意善知识相，口中读诵此诸语句，意应专一念其义理。于前经中亦可如是而加诸语。</p>
<p>又如华严经云：‘我此知识说正法，普示一切法功德，遍示菩萨威仪道，专心思惟而来此。此是能生如我母，与德乳故如乳母，周遍长养菩提分，此诸善识遮无利，解脱老死如医王。如天帝释降甘雨，增广白法如满月，犹日光明示静品，对于怨亲如山王，心无扰乱犹大海，等同船师遍救护，善财是思而来此。菩萨启发我觉慧，佛子能生大菩提，我诸知识佛所赞，由是善心而来此。救护世间如勇士，是大商主及怙依，此给我乐如眼目，以此心事善知识。’应咏其颂而忆念之，易其善财而诵自名。</p>
<p><span style="color:#333399">戊二、加行亲近轨理<span lang="EN-US"></span></span></p>
<p>第二、加行亲近轨理者。如尊重五十颂云：‘此何须繁说，励观彼及彼，应作师所喜，不喜应尽遮。金刚持自说，成就随轨范，知已一切事，悉敬奉尊长。’总之，应励力行，修师所喜，断除不喜。作所喜者，谓有三门：供献财物、身语承事、如教修行。如是亦如庄严经论云：‘由诸供事及承事，修行亲近善知识。’又云：‘坚固由依教奉行，能令其心正欢喜。’</p>
<p>其中初者，如五十颂云：‘恒以诸难施：妻子、自命根，事自三昧师，况诸动资财？’又云：‘此供施即成，恒供一切佛，此是福资粮，从粮得成就。’复如《拉梭瓦》云：‘如有上妙供，下恶者犯三昧耶；若是尊长喜乐于彼，或是唯有下劣供物则无违犯。’此与五十颂所说符顺。如云：‘欲求无尽性，如如少可意，即应以彼彼，胜妙供尊长。’此复若就学者方面，以是最胜集资粮故，实应如是。就师方面，则必须一，不顾利养。《霞惹瓦》云：‘爱乐修行，于财供养，全无顾著，说为尊重。与此相违，非是修行解脱之师’。</p>
<p>第二者，谓为洗浴按摩擦拭及侍病等，当如实赞师功德等。</p>
<p>第三者，谓于教授遵行无违，此是主要，本生论云：‘报恩供养者，谓依教奉行’。设若须随师教行者，若所依师引入非理及令作违三律仪事，如何行耶？毗奈耶经于此说云：‘若说非法，应当遮止。’宝云亦云：‘于其善法随顺而行，于不善法应不顺行。’故于所教应不依行─不行非理者。本生论第十二品亦有明证。然亦不应以此诸理，遂于师所不敬、轻訾而毁谤等。如尊重五十颂云：‘若以理不能，启白不能理。’应善辞谢而不随转。如是亲近时，亦如庄严经论云：‘为受法分具功德，亲近知识非为财。’是须受行正法之分。《博朵瓦》云：‘差《阿难陀》为大师侍者时，谓若不持大师不著之衣、不食大师之余食、许一切时至大师前，则当侍奉承事大师。如此慎重其意，是在教诲未来补特伽罗。我等于法全不计较；虽少许茶，悉计高低；谓师心中爱不爱念─此是心内腐烂之相。’亲近几时者，如《博朵瓦》云：‘有一来者是加我担，若去一二，是担减少，然住余处亦不能成，是须于一远近适中经久修习’。</p>
<p><span style="color:#333399">丁四、依止胜利<span lang="EN-US"></span></span></p>
<p>第四、亲近胜利者。近诸佛位诸佛欢喜，终不缺离大善知识，不随恶趣，恶业烦恼悉不能胜，终不违越菩萨所行。于菩萨行具正念故，功德资粮渐渐增长，悉能成办现前究竟一切利义，承事师故意乐加行悉获善业，作自他利资粮圆满。如是亦如华严经云：‘善男子！若诸菩萨为善知识正所摄受，不堕恶趣。若诸菩萨为善知识所思念者，则不违越菩萨学处。若诸菩萨为善知识所守护者，胜出世问。若诸菩萨承事供养善知识者，于一切行不忘而行。若诸菩萨为善知识所摄持者，诸业烦恼难以取胜。’又云：‘善男子！若诸菩萨随善知识所有教诫，诸佛世尊心正欢喜。若诸菩萨于善知识所有言教安住无违，近一切智。于善知识言教无疑，则能近于诸善知识。作意不舍善知识者，一切利义悉能成办。’不可思议秘密经中亦云：‘若善男子或善女人，应极恭敬依止亲近承事尊重。若如是者，闻善法故成善意乐，及由彼故成善加行，由是因缘造作善业，转趣善行。能令善友，爱乐欢喜。由是不作恶业，作纯善故，能令自他不起忧恼。由能随顺护自他故，能满无上菩提之道，故能利益趣向恶道诸有情类。是故菩萨应依尊重圆满一切功德资粮。’复次由其承事知识，应于恶趣所受诸业，于现法中身心之上，少起病恼或于梦中而领受者，亦能引彼令尽无余。又能映蔽供事无量诸佛善根，有如是等最大胜利。地藏经云：‘彼摄受者，应经无量俱胝劫中，流转恶趣所有诸业，然于现法因疾疫等或饥馑等，损恼身心而能消除，下至呵责或唯梦中亦能清净。虽于俱胝佛所种诸善根，谓行布施，或行供养或受学处所起众善，然彼仅以上半日善即能映蔽承事尊重，成就功德不可思议。’又云：‘诸佛无量功德神变，应观一切悉从此出，是故应如承事诸佛，依止亲近供事尊重。’本生论亦云：‘悉不应远诸善士，以调伏理修善行，由近彼故其德尘，虽不故染自然薰。’《博朵瓦》云：‘我等多有破衣之过，如拖破衣，唯著草秽，不沾金沙。其善知识所有功德，不能薰染，略有少过，即便染著。故于一切略略亲近，悉无所成’。</p>
<p><span style="color:#333399">丁五、未依过患<span lang="EN-US"></span></span></p>
<p>第五、不依过患者。请为知识，若不善依，于现世中遭诸疾疫、非人损恼，于未来世当堕恶趣，经无量时受无量苦。金刚手灌顶续云：‘薄伽梵！若有毁谤阿阇黎者，彼等当感何等异熟？世尊告曰：“《金刚手》，莫作是语！天人世间悉皆恐怖。秘密主然当略说，勇士应谛听！我说无间等诸极苦地狱，即是彼生处，住彼无边劫，是故一切种，终不应毁师。”’五十颂亦云：‘毁谤阿阇黎，是大愚应遭，疾疠及诸病，魔疫诸毒死，王火及毒蛇，水罗叉盗贼，非人碍神等，杀堕有情狱。终不应恼乱，诸阿阇黎心，设由愚故为，地狱定烧煮。所说无间等，极可畏地狱，诸谤师范者，佛说住其中。’《善巧成就寂静论师》所造札那释难论中，亦引经云：‘设唯闻一颂，若不执为尊，百世生犬中，后生贱族姓’。</p>
<p>又诸功德未生不生，已生退失，如现在诸佛现证三摩地经云：‘若彼于师住嫌恨心，或坚恶心或恚恼心，能得功德，无有是处。若不能作大师想者，亦复如是。若于三乘补特伽罗，说法苾刍不起恭敬，及尊长想或大师想者，此等能得未得之法，或已得者令不退失，无有是处─由不恭敬沉没法故。’设若亲近不善知识及罪恶友，亦令诸德渐次损减，一切罪恶渐次增长，能生一切非所爱乐，故一切种悉当远离。念住经云：‘为贪嗔痴一切根本者，谓罪恶友，此如毒树。’涅槃经云：‘如诸菩萨怖畏恶友，非醉象等此唯坏身，前者俱坏善及净心。’又说彼二：一唯坏肉身，一兼坏法身。一者不能掷诸恶趣；一定能掷。谛者品亦云：‘若为恶友蛇执心，弃善知识疗毒药，此等虽闻正法宝，呜呼放逸堕险处。’亲友集云：‘无信而悭吝，妄语及离间，智者不应亲，勿共恶人住。若自不作恶，近诸作恶者，亦疑为作恶，恶名亦增长。人近非应亲，由彼过成过，如毒箭置囊，亦染无毒者。’恶知识者，谓若近谁能令性罪遮罪恶行，诸先有者不能损减，诸先非有令新增长。善知识《敦巴》云：‘下者虽与上伴共住仅成中等，上者若与下者共住，不待劬劳而成下趣’。</p>
<p><span style="color:#333399">丁六、摄彼等义<span lang="EN-US"></span></span></p>
<p>第六，摄彼等义者。世遍赞说尊长瑜伽教授者，应知即是如前所说。若一二次修所缘境，全无所至。若是至心欲行法者，须恒亲近无错引导最胜知识。尔时亦如《伽喀巴》云：‘依尊重时，恐有所失。’谓若不知依止轨理而依止者，不生利益反致亏损。故此依止知识法类，较余一切极为重要。见是究竟欲乐根本，故特引诸无垢经论，并以易解能动心意符合经义诸善士语而为庄严，将粗次第略为建设，广如余处应当了知。我等烦恼极其粗重，多不了知依师道理，知亦不行。诸闻法者反起无量依师之罪，即于此罪亦难发生悔防等心，故应了知如前所说胜利过患，数数思惟于昔多生未能如法依止诸罪，应由至心而悔，多发防护之心，自应励备法器诸法，数思圆满德相知识，积集资粮、广发大愿，为如是师，乃至未证菩提以来摄受之因。若如是者，不久当如志力。希有常啼佛子及求知识不知厌足善财童子！</p>
<p><span style="color:#333399">丙二、总略宣说修持轨理<span lang="EN-US"></span></span></p>
<p>略说修习轨理分二：</p>
<p>丁一、正修习轨</p>
<p>丁二、破除此中邪妄分别</p>
<p><span style="color:#333399">丁一、正修习轨<span lang="EN-US"></span></span></p>
<p>初中分二：</p>
<p>戊一、加行</p>
<p>戊二、正行</p>
<p><span style="color:#333399">戊一、加行<span lang="EN-US"></span></span></p>
<p>初，加行法有六，乃是《金洲大师》传记，谓：善洒扫所住处所，庄严安布身语意像。由无谄诳求诸供具，端正陈设。次如声闻地中所说：‘从惛睡盖，净治心时，须为经行。除此从余，贪欲等盖，净治心时，应于床座，或小座等，结跏趺坐。’故于安乐卧具端正其身，结跏趺坐或半跏趺，随宜威仪。既安住已，归依发心，决定令与相续和合，于前虚空明现观想广大行派及深见派传承诸师，复有无量诸佛、菩萨、声闻、独觉及护法众为资粮田。又自相续中，若无能生道之顺缘积集资粮，及除逆缘净治业障二助缘者，唯励力修所缘行相之正因亦难生起，是故次应修习七支以治身心，摄尽集净诸扼要处。</p>
<p>一、其礼敬支中，三门总礼者，谓所有等一颂，非缘一方世界及一时之佛，应缘十方过去、当来及现在有一切诸佛，以至诚心，三业敬礼，非随他转。《智军阿阇黎释》中云：‘此复若仅顶礼一佛，所得福德且无限量，何况缘礼尔许诸佛’！三门别礼中，身礼敬者，‘普贤行愿’等一颂，谓以方时所摄一切诸佛，以意攀缘，如现前境。变化自身等诸佛刹，极微尘数，而申敬礼。此复是于诸境所有普贤妙行，发净信力，由此信力，发起礼敬，一身顶礼其福尚大，况以尔许身业礼敬！其福尤大。《智军阿阇黎》所释也。意敬礼者。‘于一尘中’等一颂，谓于一一微尘之上，皆有一切尘数诸佛安住、菩萨围绕会中，应发胜解，随念诸佛所有功德。语敬礼者，‘各以一切’等一颂，谓于诸佛功德胜誉，不可穷尽，化一一身有无量首，化一一首有无量舌，以微妙音而称赞之。此中音者，即是赞辞，其支分者，谓因即是舌根（此与汉文稍有出入），海者是繁多辞。</p>
<p>二、供养支中，有上供者，‘以诸最胜’等两颂，最胜华者谓人天等处，所有众多希有散华，鬘谓配贯种种妙华。此二种中，皆有一切，或实或假。伎乐者，谓诸乐具若弦若吹、若打若击。涂香者，谓妙香泥。胜伞盖者，谓诸伞中诸胜妙者。灯烛者，谓香油等气香光明，及摩尼宝有光明者。烧香者，谓配众香或唯一种所烧然香。胜衣服者，谓一切衣中最胜妙者。最胜香者，谓妙香水供为饮水，以氛馥香偏三千界所熏水等。末香者，谓妙香末可撒可烧，或积为堆或画坛场，支配颜色形量高广等妙高峰。聚者加于前文一切之后，有众多义及庄饰义并种种义。无上供者，‘我以广大’等一颂。言有上者谓世间供，此中乃是诸菩萨等神力所变微妙供具。颂后二句，于前一切不具足此二句义者悉应加之。是说敬礼及诸供养所有等起及其境界（此与汉文稍有出入）。</p>
<p>三、悔罪支者，‘我昔所作’等一颂，依三毒因身等三事，其罪自性谓我所作，此复具有亲自所作及教他作，或于他作而发随喜。总摄一切说‘诸恶业’，应念此等所有过患，悔先防后，至心忏除，则昔已作，断其增长，诸未来者堵其相续。</p>
<p>四、随喜支者，‘十方一切’等一颂。随念此五补特伽罗所有善利，修习欢喜，犹如贫者获得宝藏。</p>
<p>五、劝请转法输支者，‘十方所有’等一颂，谓于十方刹土之中现证菩提，获得无著无障碍智，未经久时，变尔许身，劝请说法。《智军阿阇黎》作‘现证菩提’而为解释。</p>
<p>六、请住世支者，‘诸佛若欲’等一颂，谓于十方刹土之中，诸欲示现般涅槃者，为令发起一切众生究竟利益，现前安乐，故变无量身劝住佛刹，微尘数劫不般涅槃。</p>
<p>七、回向支者，‘所有礼赞’等一颂，以上六支善，表举所有一切善根，悉与一切有情共同以猛利欲乐回向令成大菩提因，永无罄尽。如是了解，此诸文义，意不余散，具如文中所说而行，则能摄持无量德聚。此中礼敬、供养、劝请、请白、随喜五者，是为顺缘，积集资粮。悔者是除违缘、净治罪障。随喜支中一分，于自造善，修欢喜者，亦是增长自所作善。其回向者，是使积集、净治、长养诸善，虽极微少，令增广多。又使现前诸已感果将罄尽者，终无穷尽，总之摄于积集、净治、增长无尽三事之中。</p>
<p>次令所缘明了显现，供曼陀罗应以猛利欲乐，多返祈祷，谓：维愿加持，从不恭敬善知识起，乃至执著二种我相，所有一切颠倒分别，速当灭除。从敬知识，乃至通达无我，真实所有一切无颠倒心，速当发起，及其内外一切障缘，悉当寂灭。</p>
<p><span style="color:#333399">戊二、正行<span lang="EN-US"></span></span></p>
<p>正修行时如何修中分二：</p>
<p>己一、总共修法</p>
<p>己二、此处修法</p>
<p><span style="color:#333399">己一、总共修法<span lang="EN-US"></span></span></p>
<p>所言修者，谓其数数于善所缘，令心安住，将护修习所缘行相。盖从无始，自为心所自在，心则不为自所自在，心复随向烦恼等障，而为发起一切罪恶。此修即是为令其心随自自在，堪如所欲住善所缘。此复若随任遇所缘，即使修者，则于所欲如是次第修习尔许善所缘境，定不随转。返于如欲善所缘境，堪任安住，成大障碍。若从最初令成恶习，则终生善行悉成过失。故于所修诸所缘境，数量次第，先须决定。次应发起猛利誓愿，谓如所定，不令修余。即应具足忆念正知，而正修习，如所决定，令无增减。</p>
<p><span style="color:#333399">己二、此处修法<span lang="EN-US"></span></span></p>
<p>此处修法者。先应思惟依止胜利速成佛等，及不亲近所有过患，谓能引发现法后世诸大苦等。次应起防护之心，谓不容蓄分别尊长过失之心。随自所知，应当思惟戒、定、智慧、闻等诸德，乃至自心未起清净行相信时，应恒修习。次应思惟如前经说，于自已作、当作诸恩，乃至未发诚敬而修。</p>
<p>后时如何行者，应将所集众多福善，以猛利欲，由普贤行愿及七十愿等，回向现时毕竟诸可愿处。如是应晨于起、午前、午后、初夜四次修习。此复初修，若时长久，易随掉沉自在而转；此若串习，极难医改，故应时短，次数增多。如云：‘有欲修心即便截止，则于后次心欲趣入。若不尔者，见座位时，即觉发呕。’若待稍固时渐延长，于一切中，应离太急太缓加行过失。由此能令障碍减少，疲倦惛沉等亦当消灭。</p>
<p>未修中间如何行者，总之虽有礼拜旋绕及读诵等，多可行事，然今此中正主要者，谓于正修时，励力修已未修之间，若于所修行相所缘，不依念知任其逸散，则所生德极其微<span lang="EN-US">渺，故于中间应阅显说此法经论，数数忆持。应由多门修集资粮生德顺缘，亦由多门净治所有违缘罪障，一切之根本应如所知励力守护所受律仪，故亦有于所缘行相净修其心及律仪戒、积集资粮三法之上，名为三合而引导者。</span></p>
<p>复应学习四种资粮，是易引发奢摩他道、毗钵舍那道之正因，所谓：密护根门；正知而行；饮食知量；精勤修习怗寐瑜伽，于眠息时应如何行。</p>
<p>初中有五。以何防护者，谓遍护正念及于正念起常委行。其中初者，谓于防护根门诸法数数修习，令不忘失；二者谓于正念常恒委重而修习之。何所防护者，谓六种根。从何防护者，谓从可爱及非可受六种境界。如何防护，其中有二：守护根者，谓根境合起六识后，意识便于六可爱境、六非爱境，发生贪嗔，应当励力从彼诸境护令不生，即以六根而防护者，若于何境由瞻视等起烦恼，即于此境不纵诸根而正止息。其守护根者，是于六境不取行相、不取随好，若由忘念烦恼炽盛，起罪恶心，亦由防护而能止息。取行相者，谓于非应观视色等正为境界，或现在前，即便作意彼等生相，现前往观。取随好者，谓于六识起后，能引贪嗔痴三之境，意识执持，或其境界虽未现前，由从他闻分别彼等。防护为何者，谓从杂染守护其意，令住善性或无记性。此中所住无覆无记者，谓威仪等时，非是持心住善缘时。</p>
<p>正知而行者有二：何为所行事；于彼行正知。初中有二：谓五行动业及五受用业。其中初五之身事业者，谓若往赴所余聚落、余寺院等；若从彼还。眼事业者，一若略睹，谓无意为先见种种境；二若详瞻，谓动意为先而有所见。一切支节业者，谓诸支节，若屈若伸。衣钵业者，谓若受用及其受持三衣及钵。乞食业者，谓饮食等。寺内五种受用业中，身事业者，若行谓往经行处，或往同法者所，或为法故行经于道。若住谓住行处，同法亲教，轨范尊重，似尊等前。若坐谓于床等上结跏趺坐。语事业者，谓若请受曾所未受十二分教，分别了解。诸已受者，或自诵读或为他说，或为引发正精进故，与他议论所有说。意事业者，谓诸默然，若于中夜而正眠卧；若赴静处，思所闻义；若以九心修三摩地；若正勤修毗钵舍那，或于热季极疲倦时，于非时中起睡眠欲，略为消遣。昼夜二业者，谓于永日及初后夜不应睡眠。此亦显示身语二业，言睡眠者，显示唯是夜间之业及是意业。</p>
<p>于此十事正知行者，谓随起若行动业或受用业，即于此业先应住念，不放逸行。由彼二种所摄持故，应以何相而正观察，如何方便而正观察，即以是相如是方便观察正知。此中复有四种行相：</p>
<p>一、谓于其身事业等十种依处，应以何相如何观察，即于是处以是行相如是观察。譬如于其往返事业，如律所说，往返行仪正了知已，即于其时正知现前，行如是事。</p>
<p>二、谓于其何种方所，应以何相如何观察，即于是方以是行相如是观察。譬如行时应先了知沽酒等处五非应行，除此所余是可行处，于彼彼时安住正知。</p>
<p>三、谓于其何等时分，应以何相如何观察，即于是时以如是相如是观察。譬如午前可赴聚落，午后不可，既了知已，即如是行；尔时亦应安住正知。</p>
<p>四、于所有此诸事业，应以何相如何观察，即应于其尔所事业，以如是相如是观察。譬如宣说行时应当极善防护而入他家，所有此等行走学处，悉当忆念。总之所有若昼若夜一切现行，悉应忆念，了知其中应不应行，于进止时一切皆应安住正知，谓我现前正行如是，若进若止若如是行，则现法中不为罪染；没后亦不堕诸恶趣；诸道证德未获得者，即住能得正因资粮。</p>
<p>此与密护根门二者，如圣无著引经解释而正录取。若能励力修此二事，则能增长一切善行，非余能等。特能清净尸罗，及能速引止观所摄无分别心胜三摩地，故应勤学。</p>
<p>饮食知量者。谓具四法：非太减少，若太减少，饥虚羸劣，无势修善，故所食量应令未一到次日食时无饥损恼。非太多食，若食太多，令身沉重如负重担，息难出入，增长惛睡，无所堪任，故于断惑全无势力。相宜而食、消化而食者，依饮食起诸旧苦受悉当断除，诸新苦受皆不生长。非染污心中量食者，谓不起众罪安乐而住。又于饮食爱著对治者，谓依修习饮食过患。过患有三：由受用因所生过患者，谓应思惟任何精妙色香味食，为齿所嚼，为涎所湿，犹如呕吐。由食消化所生过患者，谓思所食至中夜分或后夜分，消化之后生血肉等，诸余一类变成大小便秽不净住身下分。此复日日应须除遣，及由依食生多疾病。由求饮食所起过患，此有五种：由为成办所生过患者，谓为成办食及食因，遭寒热苦，多施劬劳；若不成办，忧憾而苦；设若成办，亦恐劫夺及损失故，起猛利精勤守护而受诸苦。亲友失坏者，谓由此故，虽父子等互相斗诤。不知满足者，由于饮食爱增长故，诸国王等互相阵战，领受非一众多大苦。无自在过失者，诸食他食者，为其主故，与他斗竞，受众多苦。从恶行生者，谓为饮食、饮食因故，三业造罪，临命终时，忆念其罪，追悔而死，没后复当堕诸恶趣。</p>
<p>虽乃如是，然亦略有少许胜利，谓由饮食安住其身。若唯为此故依止饮食，不应道理，故应善思而后受用，谓由身住，我当善修清净梵行；施者施主亦为希求殊胜果故，榨皮血肉而行惠施，亦当成办彼等所愿，令得大果。又应忆念集学论说，应当思念饶益施主及身中虫，现以财摄，于当来世当以法摄。又应思惟当办一切有情义利，而受饮食。亲友书亦云：‘应知饮食如医药，无贪嗔痴而近习，非为憍故非慢故，非壮唯为住其身。’</p>
<p>精勤修习怗寤瑜伽，于眠息时如何行者。亲友书云：‘种性之主于永昼，夜间亦过初后分，眠时亦莫空无果，具足正念于中眠。’此显永日及其夜间初后二分，若正修时，若其中间，如所应行。故行坐时，应从五盖净修其心，令不唐捐，如前已说。此与护根、正知三中，皆具修时、修后二法，此中说是修后者。眠睡现行是修后事，故此莫令空无果。如何眠者，谓于永日及夜三分于初分中修诸善行，过初分已至中分时应当眠息，诸为睡眠所养大种，由须睡眠而增长故，若能如是长养其身，于诸善品修二精进，极有堪能极为利益。临睡息时，应出房外，洗足入内，右胁而卧，重叠左足于右足上，犹如狮子而正睡眠。如狮子卧者，犹如一切旁生之中，狮力最大，心高而稳，摧伏于他。如是修习怗寤瑜伽，亦应由其大势力等，伏他而住，故如狮卧。饿鬼诸天及受欲人，所有卧状，则不能尔，彼等一切悉具懈怠，精进微劣，少伏他故。又有异门，犹如狮子右胁卧者，法尔令身能不缓散，虽睡沉己，亦不忘念，睡不浓厚，无诸恶梦。若不如是而睡眠者，违前四种，一切过失悉当生起。</p>
<p>以何意乐睡眠有四：光明想者，谓应善取光明之相，以其光心而睡眠之，由是睡时心无黑暗。念者，谓闻思修诸善法义所成正念，乃至未入熟睡之际应令随逐，由此能令已睡沉时等同未睡，于彼诸法心多随转；总之睡时亦能修诸善行。正知者，谓由如是依止念时，随起烦恼即能了知，断除不受。起想有三：初者、谓一切种其心不应为睡所蔽，应以精进所摄之心，惊慑而眠，犹如伤鹿，由此睡眠，不甚沉重，不越起时，而能醒觉。二者、谓作是念，我今应修佛所开许怗寤瑜伽，为修此故，应大励力引发欲乐，由是能依佛所开许狮子卧式眠无增减。三者、谓应作是思，如我今日勤修怗寤及诸善法，明日亦应如是勤修，由是于善欲乐相续，虽忘念中亦能精勤修上上品。此食睡行，若能无罪，具义而行，现见能遮众多无义虚耗寿数故。如圣者无著引经，如所抉择而为解说。如是唯除正修时中所有不共修法之外，加行正行完结中间诸应行者，从此乃至毗钵舍那所修一切所缘行相，皆如是行。已释中间所应行说。</p>
<p><span style="color:#333399">丁二、破除此中邪妄分别<span lang="EN-US"></span></span></p>
<p>第二、破除于此修轨邪执分别者。心未趣向圣言及释诸大教典现教授者，作如是言：正修道时，不应于境数数观察，唯应止修，若以观慧数观择者，是闻思时故。又诸分别，是有相执，于正等觉，为障碍故─此乃未达修行扼要，极大乱说！庄严经论云：‘此依先闻，如理作意，起修正作意，真义境智生。’此说从其思所成慧，如理作意，所闻诸义，修所成慧，真义现观，乃得起故。</p>
<p>故所应修者，须先从他闻，由他力故而发定解，次乃自以圣教正理，如理思惟所闻诸义，由自力故而得决定。如是若由闻思决定远离疑惑，数数串习，是名为修。故以数数观察而修及不观察住止而修二俱须要，以于闻思所抉择义，现见俱有不观止住及以观慧思择修故。是故若许一切修习皆止修者，如持一麦说一切谷皆唯是此，等同无异。复如闻所成慧以闻为先，思所成慧以思为先，如是修所成慧，亦应以修为先，以其修慧从修成故。若如是者，则修所成慧前行之修，即是修习思所成慧所决定义，故说修慧从思慧生。以是若有几许多闻，亦有尔多从成慧，此慧几多其思亦多，思惟多故从思成慧，亦当不<span lang="EN-US">渺。如思慧多，则多修行，修行多故，则有众多灭除过失，引德道理；故诸经论，皆说于修闻思最要。若谓闻思所抉择者，非为修故，唯是广辟诸外知解，若正修时，另修一种无关余事，如示跑处另向余跑，则前所说悉无系属，亦是善破诸圣言中诸总建立三慧次第生起之理，则其乱说趣无错道不须多闻亦成善说，未达此等扼要之相，即是多习经典续部，与一从来未习教者于正修时，二人所修全无多寡。又彼行者，执闻法及观择等以为过失，诸恶轨派令成坚固。是故串习闻思二慧所决定义，虽非修成，然许是修，有何相违？若相违者，则诸异生未得初禅未到定时，应全无修。以欲地中，除说已得入大地时，由彼因缘，可生修所成慧之外，余于欲地无修所成，对法论中数宣说故。故言修者应当了知，如波罗密多释论明显文句中云：‘所言修者，谓令其意成彼体分或成彼事。’譬如说云修信修悲，是须令意生为彼彼。以是诸大译师，有译修道，有译串习。如现观庄严论云：‘见习诸道中’，盖修、习二同一义故。</span></p>
<p>又如至尊《慈氏》云：‘抉择分见道及于修道中，数思惟称量观察修习道。’此说大乘圣者修道，尚有数数思惟，称量观察。思择此语，则知若说将护与修二事相违，是可笑处！如是如说修习净信，修四无量，修菩提心，修无常苦，皆是数数思择将护，说名为修，极多无边。入行论及集学论云：‘为自意修我造此’是二论中所说一切道之次第，皆说为修。集学论云：‘以如是故，身受用福，如其所应，当恒修习，舍护净长。’此说身及受用善根等三，于一一中，皆作舍、护、净、长四事，说此一切皆名为修。故言修者，不应执其范围太小。</p>
<p>又说一切分别是相执故，障碍成佛，弃舍一切观察之修，此为最下邪妄分别，乃是支那和尚堪布之规。破除此执于止观时，兹当广说。又此邪执障碍敬重诸大教典，以彼诸教所有义理，现见多须以观察慧而思择故，诸思择者，亦见修时无所须故。又此即是圣教隐没极大因缘，以见诸大经论，非是教授心不重故。</p>
<p>如是修道有思择修及不思择止修二种。然如何者思择修耶？及如何者止住修耶？谨当解释。如于知识修习净信及修暇满、义大、难得、死没无常、业果、生死过患及菩提心，须思择修，谓于此等须能令心猛利，恒常变改其意。此若无者则不能灭此之违品，不敬等故。起如是心，唯须依赖数数观察思择修故，如于贪境，若多增益可爱之相，则能生起猛利之贪；及于怨敌若多思惟不悦意相，则能生起猛利嗔恚。是故修习此诸道者，境相明显、不明皆可，然须心力猛利恒常，故应观修，若心不能住一所缘，于一所缘为令如欲堪能住故修止等时，若数观察住心不生，故于尔时则须止修。于止观时此当广说。</p>
<p>又有未解此理者，说：凡智者唯应观修；凡孤萨黎，唯应止修。此说亦非，以此一一皆须二故。虽诸智者亦须修习奢摩他等，诸孤萨黎于善知识亦须修习猛信等故。又此二种修行道理，于诸经藏及续藏中，俱说多种。须由观察而修习者，若无观修，或是微小，则不能生无垢净慧，道胜命根，慧纵略生亦不增长，故于修道全无进步。道所修证最究竟者，如《敬母阿阇黎》云：‘慧中如遍智’，谓能无杂简择一切如所有性，尽所有性，即是慧故。是故于道几许修习，返有尔许重大忘念，念力钝劣简择取舍，意渐迟钝，当知即是走入错道正因之相。</p>
<p>又于三宝等功德差别，若能多知，依此之信亦多增长，若多了知生死过患，故生众多厌患出离。若由多门能见解脱所有胜利，故亦于此猛利希求。若多了解大菩提心及六度等希有诸行，则于此等诸不退信欲乐精进渐能增广。如是一切皆依观慧观察经义修习而起，故诸智者应于此理引起定解，他不能转。</p>
<p>诸于修理见解极狭者，作如是言─若以观慧极多思择而修习者，则能障碍专注一缘胜三摩地，故不能成坚固等持。此当宣说，若谓其心于一所缘，如其所欲堪能安住，此三摩地先未成办现新修时，若数观择众多所缘定则不生，乃至其定未成以来，于引定修，唯应止修，亦是我许。若谓引发如是定前观众多，即许是此定障碍者，是全未解大车释论宣说引发三摩地轨。谓如《黠慧锻师》，将诸金银数数火烧，数数水洗，净除所有一切垢秽，成极柔软，堪能随顺，次作耳环等诸庄严具。如欲而转堪能成办，如是先于烦恼随惑及诸恶行，如在修习诸黑业果生死患等时中所说，应以观慧数数修习彼等过患，令心热恼或起厌离，以是作意如火烧金，令意背弃诸黑恶品，净此诸垢。如在修习知识功德暇满义大三宝功德，白净业果及菩提心诸胜利等时中所说。以观察慧数数修习此等功德，令心润泽，或令净信，以此作意，如水洗金，令意趣向诸白净品，爱乐欢喜，以白善法泽润其心。</p>
<p>如是成已，随所欲修，若止若观，于彼属意无大劬劳，即能成办。如是观修，即是成办无分别定胜方便故。如是亦如《圣无著》云：‘譬如《黠慧锻师》或彼弟子，若时为欲净除金银一切垢秽，于时时中火烧水洗，柔软随顺，现前堪能成办彼彼妙庄严具。《黠慧锻师》若彼第子，随所了知，顺彼工巧，以诸工具，随所欲乐妙庄严相，皆能成办。如是诸瑜伽师，若时令心由不趣向贪等垢秽而生厌离，即能不趣染污忧恼，若时令心由于善品爱乐趣向，即生欢喜。次瑜伽师为令其心于奢摩他品或毗钵舍那品加行修习，即于彼彼极能随顺，极能安住，无动无转，如为成办所思义故，皆能成办’。</p>
<p>又能令心坚固安住一所缘境胜三摩地，所有违缘要有二种：谓沉及掉。是中若有猛利无间见三宝等功德之心，则其沉没极易断除，以彼对治，即是由见功德门中策举其心，定量诸师多宣说故。若有无间猛利能见无常苦等过患之心，则其掉举极易断除，以掉举者是贪分，摄散乱之心能对治彼，诸经论中赞厌离故。是故从于知识修信，乃至净修行心以来，若有几许众多熏修，即有尔许速易成办智者所喜妙三摩地。又非但止修，即诸观修亦须远离掉沈二过，将护修习。此教授中诸大善巧先觉尊长，随授何等应时所缘，为令于其所缘法类起定解故。由师教授引诸经论应时之义，更以先觉语录庄严环绕其心，圆满讲说。又如说云：‘若善说者为善听者宣讲演说，如法会中所变心力，暗中独思，难得生起。’善哉！诚然。故不应谓此是修时方略策励，以此所说闻思之时、修行时者，即是计执说众多法与正修持，二时相违，邪分别故。</p>
<p>然能了解一切讲说皆为修持者实属少际，故能略摄所应修事，亦可别书。能不能现一切至言皆教授者，唯是于此修习道理获与未获决定知解随逐而成。况于法藏诸未学者，纵于经咒广大教典诸久习者，至修道时，现见多成，自所学习经论对方，此亦虽应广为抉择，然恐文繁故不多说。破于修理诸邪分别，已广释讫。今应显示如前所说如理依止善知识之弟子，尊重应当如何引导之次第。</p>
<p><span style="color:#333399">乙二、既亲近已如何修心次第<span lang="EN-US"></span></span></p>
<p>第二、依巳，如何修心之次第。分二：</p>
<p>丙一、于有暇身劝取心要。</p>
<p>丙二、如何摄取心要之理。</p>
<p>&nbsp;</p>
<p><font color="#333399">丙一、于有暇身劝取心要。</font></p>
<p>初中分三：</p>
<p>丁一、正明暇满</p>
<p>丁二、思其义大</p>
<p>丁三、思惟难得</p>
<p>&nbsp;</p>
<p><font color="#333399">丁一、正明暇满</font></p>
<p>初中分二：</p>
<p>戊一、闲暇</p>
<p>戊二、圆满</p>
<p><span style="color:#333399">戊一、闲暇<span lang="EN-US"></span></span></p>
<p>如摄功德宝云：‘由戒断诸畜趣体，及八无暇常得暇。’谓离八无暇即是其暇。八无暇者，如亲友书云：‘执邪倒见生傍生，饿鬼地狱无佛教，及生边地懵戾车，性为骀哑长寿天。如随一中受生巳，名为八无暇过患离此诸过得闲暇，故当策励断生死。’此复若无四众游行，是谓边地。愚、哑、缺耳、断支节等名根不具。妄执无有前世后世业界、三宝，是邪见者。无佛出世名无佛教。四中，初二及最后者不能了解应取应舍，第三不能信解正法。三恶趣者，极难发生修法之心，设少生起亦因苦逼不能修行。长寿天者，亲友书释中说是无想及无色天，八无暇论中亦说常为欲事散乱诸欲界天。无想天者，对法中说于第四静虑广果天中处于一分，如聚落外阿兰若处，除初生时及临没时，余心心所现行皆灭，住多大劫，无色圣人非是无暇，故是生彼诸异生类，以无善根修解脱道故是无暇。恒散欲天，亦复如是，故说彼等亦名无暇。如亲友书释云：‘此八处中以无闲暇修作善品，故名无暇’。</p>
<p><span style="color:#333399">戊二、圆满<span lang="EN-US"></span></span></p>
<p>第二、圆满。分二：五自圆满者，如云：‘人生中根具，业未倒信处。’言生中者，谓能生于四众弟子所游之地。诸根具者，谓非骀哑，支节眼耳皆悉圆具。业未倒者，谓未自作或教他作无间之罪。信依处者，谓信《毗奈耶》是世出世一切白法所生之处；《毗奈耶》者，此通三藏。此五属于自身所摄，是修法缘，故名自满。五他圆满者，如云：‘佛降说正法，教住随教转，有他具悲愍。’言佛降世或出世者，谓经三大阿僧祇劫积集资粮坐菩提座、现正等觉。说正法者，谓若佛陀或彼声闻宣说正法。教法住世者，谓从成佛乃至未示入般涅槃胜义正法，可现修证，未坏灭故。法住随转者，谓即如是证正法者，了知有力能证如是正法众生，即如所证随转随顺教授教诫。他悲愍者，谓有施者及诸施主与衣服等。此五属于他身所有，是修法缘，故名他满。声闻地中所说前四他圆满者，现在不具。然说正法、法教安住、随住法转，尚有随顺堪为具足。</p>
<p><span style="color:#333399">丁二、思其义大<span lang="EN-US"></span></span></p>
<p>第二、思惟暇满利大者。为欲引发毕竟乐故，若未清净修习正法，仅为命存以来引乐除苦而劬劳者，旁生亦有，故虽生善趣，等同旁生。弟子书云：‘犹如象儿为贪著，深阱边生数口草，欲得无成堕险阢，愿现世乐亦如是。’</p>
<p>总之，修行如是正法，特若修行大乘道者，任随一身不为完具，须得如前所说之身。如弟子书云：‘善逝道依将成导众生，广大心力人所获得者，此道非天龙得非非天，妙翅持明似人腹行得。’入胎经亦云：‘虽生人中，亦具如是无边众苦，然是胜处，经俱胝劫亦难获得。诸天临没时诸余天云：愿汝生于安乐趣中。其乐趣者即是人趣。’诸天亦于此身为愿处故。又有欲天，昔人世时，由其修道习气深厚，堪为新证见谛之身，然上界身，则定无新得圣道者，如前所说，欲天亦多成无暇处，故于最初修道之身，人为第一。此复俱卢洲人，不堪为诸律仪所依，故赞三洲之身其中尤以瞻部洲身为所称叹。是故应当作是思惟：我今获得如是妙身，何故令其空无果利？我若令此空无利者，更有何事较此自欺较此愚蒙，而为重大？曾数驰奔诸恶趣等无暇险处，一次得脱，此若空耗仍还彼处者，我似无心，如被明咒之所蒙蔽。由此等门应数数修，如《圣勇》云：‘得何能下种，度生死彼岸，妙菩提胜种，胜于如意珠，功德流诸人，谁令此无果。’入行论亦云：‘得如是暇巳，我若不修善，无余欺过此，亦无过此愚。若我解是义，愚故仍退屈，至临命终时，当起大忧恼。若难忍狱火，常烧我身者，</p>
<p>粗猛恶作火，定当烧我心。难得利益地，由何偶获得，若我如有知，仍被引入狱，如受咒所蒙，我于此无心，何蒙我未知，我心有何物。’《敦巴》亦谓《恺哦瓦》云：‘忆念已得暇满人身乎？’《恺哦》亦于每次修时必诵一遍入中论颂中：‘若时自在转顺住，设不于此自任持，堕险成他自在转，后以何事从彼出？’而为心要；应如是学。如其观待毕竟义大，如是观待现时亦然，谓增上生中，自身受用眷属圆满之因，布施持戒及忍辱等，若以此身易能成办，此诸道理亦应思惟。如是观待，若增上生，若决定胜义大之身。若不昼夜殷勤励力此二之因而令失坏，如至宝洲空手而返，后世亦当匮乏安乐，莫得暇身。若不得此，众苦续生，更有何事较比欺诳。应勤思惟，如《圣勇》云：‘若众善富人，由无量劫得，愚故于此身，未略集福藏，彼等趣他世，难忍忧恼室，如商至宝洲，空手返自家。无十善业道，后亦不能得，不得人唯苦，如何能受乐？他欺无过此，无过此大愚！’如是思后，当发极大取心要欲。如入行论云：‘与此工价已，令今作我利，于此无恩利，不应与一切。’又云：‘由依人身筏，当度大苦流，此筏后难得，愚莫时中眠。’又如博朵瓦喻法中云：‘虫礼骑野马，藏鱼梅乌食’应如是思，发起摄取心要欲乐。</p>
<p><span style="color:#333399">丁三、思惟难得<span lang="EN-US"></span></span></p>
<p>第三、思惟极难得者。如是暇身如事教中说，从恶趣死复生彼者，如大地土，从彼死没生善趣者，如爪上尘。从二善趣死生恶趣者，如大地土，从彼没已生善趣者，如爪上尘。故从善趣恶趣二俱难得，若作是念─彼由何故如是难得？如四百颂云：‘诸人多受行，非殊胜善品，是故诸异生，多定往恶趣。’谓善趣人等，亦多受行十不善等非胜妙品，由是亦多往恶趣故。又如于菩萨所起嗔恚心，一一刹那，尚须经劫住阿鼻狱，况内相续现有往昔多生所造众多恶业，果未出生、对治未坏，岂能不经多劫住恶趣耶？如是若能决定净治往昔所造恶趣之因，防护新造，则诸善趣虽非希贵。然能尔者实极稀少，若未如是修，则定往恶趣。既入恶趣，则不能修善，相续为恶，故经多劫，虽善趣名亦不得闻，故极难得。入行论云：‘我以如是行，且不得入身，人身若不得，唯恶全无善。若时能善行，然我不作善，恶趣苦蒙蔽，尔时我何为？未能作诸善，然已作众恶，经百俱胝劫，不闻善趣名。是故薄伽梵，说人极难得，如龟项趣入，海漂轭木孔。虽刹那作罪，尚住无间劫，况无始生死，作恶岂善趣？’若作是念─由受恶趣苦，尽昔恶业已，仍可生乐趣，故非难脱也。即受彼苦之时，时时为恶，从恶趣没后，仍须转恶趣，故难脱离。如云：‘非唯受彼已，即便能脱离，谓正受彼时，复起诸余恶。’如是思惟难得之后，应作是念而发欲乐摄取心要，谓：若使此身为恶行者，是徒耗费应修正法而度时期。如亲友书云：‘从旁生出得人身，较龟处海遇轭木孔隙尤难，故大王应行正法令有果。若以众宝饰金器，而用除弃吐秽等，若生人中作恶业，此极愚蒙过于彼。’弟子书中亦云：‘得极难得人身已，应勤修证所思义。’此又如大瑜伽师《谓恺哦》云：‘应略休息’答云：‘实当如是，然此暇满实为难得！’又如《博朵瓦》云：如昔坌宇有一雕房，名《玛卡喀》，甚为壮丽，次为敌人所劫，经久失坏，有一老人因此房故，心极痛惜，后有一次闻说其房为主所得，自不能走，凭持一矛逶迤而至，如彼喜曰：今得《玛卡喀》，宁非梦欤？今得暇满，亦应获得如是欢喜，而修正法。乃至未得如是心时，应勤修学。</p>
<p>如是若于暇身，能发一具相取心要一欲乐，须思四法。其中须修行者，谓一切有情皆唯爱乐而不爱苦，然引乐除苦亦唯依赖于正法故。能修行者，谓外缘知识、内缘暇满悉具足故，此复必须现世修者，现世不修，次多生中，暇满之身极难得故。须于现在而修行者，谓何日死无决定故。其中第三，能破推延于后生中修法懈怠。第四能破虽于现法定须修行，然于前前诸年月日不起修行，而念后后修行，亦可不趣懈怠。总摄此二为应速修，作三亦可，是则念死亦与此系属，然恐文繁，至下当说。</p>
<p></p>
<p>如是若由种种门中正思惟者，变心力大，故应思惟如前所说。若不能者，则应摄为如何是为暇满体性，现竟门中利大道理，因果门中难得道理，随所相宜从前说中取而修习。其中因门难获得者，谓仅总得生于善趣，亦须戒等修一净善，特若获得暇满具足，则须净戒而为根本、施等助伴、无垢净愿为结合等众多善根。现见修积如是因者，极为希少，比此而思，善趣身果，若总若别，皆属难得。由果门中难获得者，观非同类诸恶趣众，仅得善趣，亦属边际，观待同类诸善趣众，殊胜暇身极属希少，如《格喜铎巴》云：‘殷重修此，余一切法由此而引生。’故应励力。</p>
<p>敦珠法王训曰：成佛者即觉本身之佛性、佛性者及万有之虚空本体、即法界体性，一切之本质、无染之实性。而佛性却被无明、迷乱、德性及心性等之染污所障。要净除者，必经资粮、加行、行见、修四道，于道中修三十七助道品方可究竟。</p>
<p><a name="a03"></a><span style="color:#333399">菩提道次第广论卷三<span lang="EN-US"></span></span></p>
<p><span style="color:#333399">丙二、如何摄取心要之理<span lang="EN-US"></span></span></p>
<p>第二、如何取心要之理分二：</p>
<p>丁一、于道总建立发决定解</p>
<p>丁二、正于彼道取心要之理</p>
<p>&nbsp;</p>
<p><font color="#333399">丁一、于道总建立发决定解</font></p>
<p>初中分二：</p>
<p>戊一、三士道中总摄一切至言之理</p>
<p>戊二、显示由三士门如次引导之因相</p>
<p>&nbsp;</p>
<p><font color="#333399">戊一、三士道中总摄一切至言之理</font></p>
<p>佛初发心，中集资粮，最后现证圆满正觉，一切皆是为利有情，故所说法一切亦唯为利有情。如是所成有情利义略有二种：谓现前增上生及毕竟决定胜。其中依于成办现前增上生事，尽其所说，一切皆悉摄入下士或共下士所有法类。殊胜下士者，是于现世不以为重，希求后世善趣圆满，以集能往善趣因故。道炬论云：‘若以诸方便，唯于生死乐，希求自利义，知彼为下士。’决定胜中略有二种：谓证解脱仅出生死及一切种智位。其中若依诸声闻乘及独觉乘，尽其所说一切皆悉摄入中士或共中士所有法类。中士夫者，谓发厌患一切诸有为求自利，欲得度出三有解脱，以趣解脱方便之道三种学故。道炬论云：‘背弃诸有乐，遮恶业为性，若惟求自静，说名中士夫’。如《<span lang="EN-US">[口*觉][口*窝]》所造摄行炬论云：‘尊长佛说依，密咒度彼岸，能办菩提故，此当书彼义。’谓修种智方便有二：谓密咒大乘及波罗密多大乘。此二摄入上士法类。上士夫者，谓由大悲自在而转，为尽有情一切苦故，希得成佛学习六度及二次第等故。道炬论云：‘由达自身苦，若欲正尽除，他一切苦者，是为胜士夫。’此士所修菩提方便，谓波罗密多及咒，下当广说。</span></p>
<p></p>
<p>三士之名，摄抉择曰：‘复有三士，有成就正受非律仪，非非律仪所摄净戒律仪，亦有成就正受声闻相应净戒律仪，亦有成就正受菩萨净戒律仪。其中初者为下，第二为中，第三为胜。’与此义同，复说多种上中下士建立道理。如道矩所说《世亲阿阇黎》于俱舍释中，亦说三士之相。下士夫中，虽有二类，谓乐现法及乐后世。此是第二，复须趣入增上生无谬方便。</p>
<p><span style="color:#333399">戊二、显示由三士门如次引导之因相<span lang="EN-US"></span></span></p>
<p>第二、显示由三士门如次引导之因相分二：</p>
<p>己一、显示何为由三士道引导之义</p>
<p>己二、如是次第引导之因相</p>
<p>&nbsp;</p>
<p><font color="#333399">己一、显示何为由三士道引导之义</font></p>
<p>如是虽说三士，然于上士道第中亦能摄纳余二士道无所缺少，故彼二种是大乘道或分或支。《马呜阿阇黎》所造修世俗菩提心论云：‘无害与谛实，与取及梵行，舍一切所执，此是善趣行。遍观生死苦，断故修谛道，断除二种罪，此是寂静行。亦应取此等，是出离道支。由达诸法空，生悲众生流，无边巧便行，是胜出离行。’是故此中非导令趣，唯以三有之乐，为所欲得下士夫道，及为自利唯脱生死为所欲得中士夫道，是将少许共彼二道作上士道引导前行，为修上士道之支分。</p>
<p>是故若发如前所说取心要欲，取心要之法，如中观心论云：‘谁不将无坚，如蕉沫之身，由行利他缘，修须弥坚实。上士具悲故，将刹那老死，病根本之身，为他安乐本。具正法炬时，断八无暇暇，应以上士行，令其有果利。’谓应念云：我身无实，如蕉如沫，众病巢穴，老等众苦所出生处，应以上士所有现行度诸昼夜，令其不空而趣大乘。</p>
<p>苦尔理应先从上士引导，云何令修共下中耶？谓修此二所共之道，即上士道发起前行，此中道理后当宣说。</p>
<p><span style="color:#333399">己二、如是次第引导之因相<span lang="EN-US"></span></span></p>
<p>第二、如是次第引导之因相分：</p>
<p>庚一、正明因相</p>
<p>庚二、所为义</p>
<p><span style="color:#333399">庚一、正明因相<span lang="EN-US"></span></span></p>
<p>转趣大乘能入之门者，谓即发心于胜菩提，若于相续中生起此心，如入行云：‘若发大心刹那顷，系生死狱诸苦恼，应说是诸善逝子。’谓即获得佛子之名或菩萨名，其身即入大乘之数。若退此心，亦从大乘还退出故。是故诸欲入大乘者，须以众多方便励力令发，然发此心须先修习发心胜利，令于胜利由于至心勇悍增广，及须归依七支愿行，是能开示菩萨道次最胜教典，集学处论及入行论中所说。</p>
<p>如是所说胜利略有二种，谓：诸现前及毕竟胜利。初中复二，谓：不堕恶趣及生善趣。若发此心能净宿造众多恶趣之因，能断当来相续积集诸善趣因。先已作者，由此摄故增长广大；诸新作者，亦由此心为起故，无穷尽际。毕竟利义者，谓诸解脱及一切种智亦依此心易于成办。若于现时毕竟胜利，先无真实欲得乐故，虽作是言─此诸胜利从发心生，故应励力发起此心，亦唯空言，观自相续极明易了。若于增上生及决定胜，二种胜利发欲得者，故须先修共中下士所有意乐。如是若于二种胜利发欲得已，趣修具有胜利之心者，则须发起此心根本大慈大悲。此复若思自于生死安乐匮乏，众苦逼恼，流转道理，身毛全无若动若转，则于其他有情流转生死之时，乐乏苦逼，定无不忍。入行论云：‘于诸有情先如是思自利，梦中尚未梦，何能生利他？’故于下士之时，思惟自于诸恶趣中受苦道理，及于中士之时思惟善趣无寂静乐唯苦道理。次于亲属诸有情所，此度自心而善修习，即是发生慈悲之因，菩提之心从此发生。故修共同中下心者，即是生起真菩提心所有方便，非是引导令趣余途。如是又于彼二时中，思惟归依及业果等多门，励力集福净罪，如其所应，即菩提心之前行，修治相续之方便，七支行愿及归依等；故应了知此等即是发心方便。此中下中法类，即是发无上菩提心支分之道理，尊重亦当善为晓喻，弟子于此应获定解。每次修时当念此义，修菩提心发生支分极应爱重，若不尔者，则此诸道与上士道别别无关，乃至未至实上士道，于菩提心未得定解，而成此心发生障碍，或于此间失大利义，故于此事应殷重修。如是修习中下之道及善修习，如上士时所说道已，于相续中随力令生真菩提心。次为此心极坚固故，应以不共归依为先而受愿轨，由愿仪轨正受持已，于诸学处应励力学。次应多修欲学之心，谓欲学习六度四摄菩萨行等。若由至心起欲学已，定受行心清净律仪。次应舍命莫令根本罪犯染著，余中下缠及诸恶作，亦应励力莫令有染，设若有犯，亦应由于如所宣说出犯门中善为净治。次应总学六到彼岸，特为令心于善所缘，堪能随欲而安住故，应善学习止体静虑。道炬论说为发通故修奢摩他者仅是一例，《嚆嚆》于余处亦说为发毗钵舍那。故为生观亦应修止。</p>
<p>次为断执二我缚故，以见决定无我空义。次应将护无谬修法，成办慧体毗钵舍那。如道炬释说，除修止观，学习律仪学处以下，是为戒学；奢摩他者，是三摩地或为心学；毗婆舍那是为慧学。复次奢摩他下是方便分，福德资粮依世俗谛所有之道，广大道次；起三种殊胜慧者，是般若分，智慧资粮依胜义谛甚深道次。应于此等次第决定、数量决定智慧方便，仅以一分不成菩提，发大定解。</p>
<p>由如是理，欲过诸佛功德大海，佛子鹅王是由双展广大方便圆满无缺世俗谛翅，善达二种无我真实胜义谛翅，乃能超过，非是仅取道中一分，如折翅鸟所能飞越。如入中论云：‘真俗白广翅圆满，鹅王列众生鹅前，承善风力而超过，诸佛德海第一岸’。</p>
<p>如是以诸共道净相续已，决定应须趣入密咒。以若入密速能圆满二资粮故。设若过此非所能堪，或由种性功能羸劣不乐趣者，则应唯将此道次第渐次增广。</p>
<p>若入密咒者，则依知识法，胜出前者依咒所说应当随行，以总一切乘，特密咒中，珍重宣说故。次以根源清净续部，所出灌顶成熟身心。尔时所得一切三昧耶及律仪，应宁舍命如理护持，特若受其根本罪染虽可重受，然相续已坏，功德难生，故应励力，莫令根本罪犯染者。又应励防诸支罪染，设受染者亦应悔除防止令净，以三昧耶及诸律仪，是道本故。</p>
<p>次于续部，若是下部有相瑜伽，若是上部生次瑜伽，随其一种善导修学。此坚固已，若是下部无相瑜伽或是上部满次瑜伽，随于其一应善修学。</p>
<p>道炬论说如是建立道之正体，故道第亦如是导，《大觉啊师》于余论中亦尝宣说。摄修大乘道方便论云：‘欲得不思议，胜无上菩提，赖修菩提故，乐修为心要。已得极难得，圆满暇满身，后极难获故，勤修令不空。’又云：‘如犯从牢狱，若有能逃时，与余事非等，速从彼处逃。此大生死海，若有能度时，与余事非等，应当出有宅。’又云：‘归依增上戒，及住愿根本，应受菩萨律，渐随力如理。修行六度等，菩萨一切行。’又云：‘方便慧心要。修止观瑜伽。’定资粮品亦云：‘先固悲力生，正等菩提心，不著有报乐，背弃诸摄持。圆满信等财，敬师等于佛，具师教律仪，善勤于修习。瓶密诸灌顶，由尊重恩得，行者身语心，清净成就器。由圆满定支，所生资粮故，速当得成就，是住密咒规’。</p>
<p><span style="color:#333399">庚二、所为义<span lang="EN-US"></span></span></p>
<p>第二、所为义者。若中下士诸法品类，悉是上士前加行者，作为上士道次足矣，何须别立共中下士道次名耶？别分三士而引导者，有二大义；一为摧伏增上我慢，谓尚未起共同中下士夫之心，即便自许我是大士。二为广益上中下心。广饶益之理者，谓上二士夫，亦须希求得增上生及其解脱，故于所导上中二类补特伽罗，教令修习此二意乐，无有过失，起功能故。若是下品补特伽罗，虽令修上，既不能发上品意乐，又弃下品，俱无成故。复次，为具上善根者，开示共道令其修习，此诸功德或先已生，若先未生速当生起。若生下下可导上上，故于自道非为迂缓。须以第引导心者，陀罗尼自在王请问经中以黠慧宝师渐磨摩尼法喻合说，恐文太繁，故不多录。</p>
<p>《龙猛依怙》亦云：‘先增上生法，决定胜后起，以得增上生，渐得决定胜。’此说增上生道及决定胜道次第引导。圣者《无著》亦云：‘又诸菩萨为令渐次集善品故，于诸有情先审观察，知劣慧者为说浅法，随转粗近教授教诫；知中慧者为说中法，随转处中教授教诫；知广慧者为说深法，随转幽微教授教诫，是名菩萨于诸有情次第利行。’《圣天》亦于摄行炬论成立先须修习到彼岸乘意乐，次趣密咒渐次道理，摄此义云：‘诸初业有情，转趣于胜义，正等觉说此，方便如梯级。’四百论中亦说道次极为决定：‘先遮止非福，中间破除我，后断一切见，若知为善巧。’此说道有决定次第。《敬母善巧阿阇黎》亦云：‘如净衣染色，先以施等语，善法动其心，次令修诸法。’《月称大阿阇黎》亦引此教为所根据，成立道之次第决定。现见于道引导次第诸修行者，极应珍贵，故于此理，应当获得坚固定解。</p>
<p><span style="color:#333399">丁二、正于彼道取心要之理<span lang="EN-US"></span></span></p>
<p>第二、正取心要分三：</p>
<p>戊一、于共下士道次修心</p>
<p>戊二、于共中士道次修心</p>
<p>戊三、于上士道次修心</p>
<p>（共下士道）</p>
<p><span style="color:#333399">戊一、于共下士道次修心<span lang="EN-US"></span></span></p>
<p>初中分三：</p>
<p>己一、正修下士意乐</p>
<p>己二、发此意乐之量</p>
<p>己三、除遣此中邪执</p>
<p>&nbsp;</p>
<p><font color="#333399">己一、正修下士意乐</font></p>
<p>初中分二：</p>
<p>庚一、发生希求后世之心</p>
<p>庚二、依止后世安乐方便</p>
<p>&nbsp;</p>
<p><font color="#333399">庚一、发生希求后世之心</font></p>
<p>初中分二：</p>
<p>辛一、思惟此世不能久住忆念必死</p>
<p>辛二、思惟后世当生何趣二趣苦乐</p>
<p>&nbsp;</p>
<p><font color="#333399">辛一、思惟此世不能久住忆念必死</font></p>
<p>初中分四：</p>
<p>壬一、未修念死所有过患</p>
<p>壬二、修习胜利</p>
<p></p>
<p>壬三、当发何等念死之心</p>
<p>壬四、修念死理</p>
<p><span style="color:#333399">壬一、未修念死所有过患<span lang="EN-US"></span></span></p>
<p>如是于其有暇身时，取心藏中有四颠倒，于诸无常执为常倒，即是第一损害之门。其中有二：谓粗及细。于其粗劣死无常中，分别不死是损害门。此复仅念今后边际，定当有死，虽皆共有，然日日中乃至临终起是念：今日不死，今亦不死，其心终执不死方面。若不作意此执对治，被如是心之所盖覆，便起久住现法之心。于此时中，谓须如是如是众事，数数思惟唯于现法，除苦引乐所有方便，不生观察后世解脱，一切智等大义之心，故不令起趣法之意。设有时趣闻思修等，然亦唯为现法利故，今所修善势力微弱。复与恶行罪犯相属而转，故未糅杂恶趣因者，极为希贵。</p>
<p>设能缘虑后世而修，然不能遮后时渐修延绥懈怠，遂以睡眠、惛沈、杂言、饮食等事散耗时日，故不能发广大精勤，如理修行。</p>
<p>如是由希身命久住所欺诳故，遂于利养恭敬等上起猛利贪。于此障碍，或疑作碍，起猛利嗔，于彼过患蒙昧愚痴。由利等故，引起猛利我慢、嫉等诸大烦恼，及随烦恼如瀑流转。复由此故，于日日中渐令增长，诸有胜势，能引恶趣猛利大苦，身语意摄十种恶行，无间随近谤正法等诸不善业。又令渐弃能治彼等善妙宣说甘露正法，断增上生及决定胜。所有命根遭死坏已，为诸恶业引导，令赴苦痛、粗猛、炎烧、非爱诸恶趣处，何有过此暴恶之门？四百论亦云：‘若有三世主，自死无教者，彼若安然睡，岂有暴于此？’入行论亦云：‘须弃一切走，我未如是知，为亲非亲故，作种种罪恶’。</p>
<p><span style="color:#333399">壬二、修习胜利<span lang="EN-US"></span></span></p>
<p>第二、修习之胜利者。谓若真起随念死心，譬如决断今明定死，则于正法稍知之士，由见亲属及财物等不可共往，多能任运遮彼贪爱，由施等门乐取坚实，如是若见为求利敬及名称等世间法故，一切劬劳皆如扇扬诸空谷壳，全无心实，是欺诳处，便能遮止诸罪恶行，</p>
<p>由其恒常殷重精进，修集归依及净戒等诸微妙业，遂于无坚身等诸事取胜坚实。由是自能升胜妙位，亦能于此导诸众生，更有何事义大于此？是故经以多喻赞美。大般涅槃经云：‘一切耕种之中，秋实第一；一切迹中，象迹第一；一切想中，无常死想是为第一。由是诸想能除三界一切贪欲、无明、我慢。’如是又以是能顿摧一切烦恼恶行大椎，是能转趣顿办一切胜妙大门，如是等喻而为赞美。集法句中亦云：‘应达此身如瓦器，如是知法等阳焰，魔花刃剑于此折，能趣死王无见位。’又云：‘如见衰老及病苦，并见心离而死亡，勇士能断如牢家，世庸岂能远离欲。’总之能修士夫义时，唯是得此殊胜暇身期中，我等多是久住恶趣，设有少时暂来善趣，亦多生于无暇之处，其中难获修法之时。纵得一次堪修之身，然未如理修正法者，是由遇此且不死心，故心执取不死方面，是为一切衰损之门。其能治此忆念死者，即是一切圆满之门，故不应执此是无余深法可修习者之所修持，及不应执虽是应修然是最初仅应略修，非是堪为恒所修持。应于初中后三须此之理，由其至心发起定解而正修习。</p>
<p><span style="color:#333399">壬三、当发何等念死之心<span lang="EN-US"></span></span></p>
<p>第三、当发何等念死心者。若由坚著诸亲属等增上力故，恐与彼起怖畏者，乃是于道全未修习畏死之理，此中非是令发彼心。若尔者何，谓由惑业增上所受一切之身，皆定不能超出于死。故于彼事虽生怖惧，暂无能遮为后当来世间义故，未能灭除诸恶趣因，未能成办增上生因、决定胜因，即便没亡而应恐怖。若于此事思惟怖畏，则于此等有可修作，能令临终无所怖畏。若未成办如是诸义，总之不能脱离生死，特当堕落诸恶趣故，深生畏惧，临终悔恼。本生论云：‘虽励不能住，何事不可医，能作诸怖畏，其中有何益？如是若观世法性，诸人作罪当忧悔，又未善作诸妙业，死于后法起诸苦。临终畏惧而蒙昧，若何能令我意悔，我未忆作如是事，复善修作白净业，安住正法谁畏死？’四百论中亦云：‘思念我必死，若谁有决定，此弃怖畏故，岂畏于死主？’故若数数思惟无常，念身受用定当速离，则能遮遣希望不离彼等爱著，由离此等所引忧恼增上力故，怖畏死没皆不得生。</p>
<p><span style="color:#333399">壬四、修念死理<span lang="EN-US"></span></span></p>
<p>第四、如何修念死者。谓应由于三种根本、九种因相、三种决断门中修习。此中有三：</p>
<p>癸一、思决定死</p>
<p>癸二、思惟死无定期</p>
<p>癸三、思惟死时除法而外，余皆无益</p>
<p><span style="color:#333399">癸一、思决定死<span lang="EN-US"></span></span></p>
<p>初中分三：</p>
<p>一、思惟死主决定当来，此复无缘能令却退者─谓任受生何等之身，定皆有死，无常集云：‘若佛若独觉，若诸佛声闻，尚须舍此身，何况诸庸夫？’任住何境其死定至者，即彼中云：‘住于何处死不入？如是方所定非有，空中非有海中无，亦非可住诸山间。’前后时中诸有情类，终为死摧，等无差别，即如彼云：‘尽其已生及当生，悉舍此身而他往，智者达此悉灭坏，当住正法决定行。’于其死主逃不能脱，非以咒等而能退止，如教授胜光大王经云：‘譬如若有四大山王，坚硬隐固，成就坚实；不坏不裂、无诸陨损，至极坚强。纯一实密，触天磨地。从四方来，研磨一切草木本干及诸枝叶，并研一切有情、有命、诸有生者，非是速走易得逃脱，或以力退或以财退或以诸物及咒药等易于退却。大王！如是此四极大怖畏来时，亦非于此速走能逃，或以力退或以财退或以诸物及咒药等易于退却。何等为四？谓老病死衰。大王！老坏强壮，病坏无疾，衰坏一切圆满丰饶，死坏命根。从此等中，非是速走易得逃脱，或以力退或以财退或以诸物及咒药等易于静息。’《迦摩巴》云：‘现须畏死，临终则须无所恐惧。我等反此，现在无畏，至临终时，用爪抓胸。’</p>
<p>二、思惟寿无可添、无间有减者─如入胎经云：‘若于现在善能守护，长至百年或暂存活。’极久边际，仅有尔许。纵能至彼，然其中间寿尽极速，谓月尽其年，日尽其月，其日亦为昼夜尽销，此等复为上午等时而渐销尽，故其寿命总量短少。此复现见多已先尽，所余寿量虽刹那许亦无可添，然其损减则遍昼夜无间有故。入行论云：‘昼夜无暂停，此寿恒损减，亦无余可添，我何能不死？’此复应从众多喻门而正思惟，谓如织布虽织一次仅去一缕，然能速疾完毕所织；为宰杀故，如牵所杀羊等步步移时，渐近于死；又如江河猛急奔流；或如险岩垂注瀑布─如是寿量亦当速尽。又如牧童持杖驱逐，令诸畜类无自主力而赴其所，其老病等，亦令无自在引至死前。此诸道理，应由多门而勤修习，如集法句云：‘譬如舒经织，随所入纬线，速穷纬边际，诸人命亦尔。如诸定被杀，随其步步行，速至杀者前，诸人命亦尔。犹如瀑流水，流去无能返，如是人寿去，亦定不回还。艰劳及短促，此复有诸苦，唯速疾坏灭，如以杖画水，如牧执杖驱，诸畜还其处，如是以老病，摧人到死前。’如传说《大觉窝》行至水岸，谓：‘水淅淅流，此于修无常极为便利。’说已而修。大游戏经亦以多喻宣说：‘三有无常如秋云，众生生死等观戏，众生寿行如空电，犹崖瀑布速疾行。’又如说云：‘若有略能向内思者，一切外物无一不为显示无常。’故于众事皆应例思，若数数思能引定解；若略思惟，便言不生，实无利益。如《迦摩巴》云：‘说思已未生，汝何时思？昼日散逸，夜则惛睡，莫说妄语！’非但寿边为死所坏，而趣他世；即于中间行、住、卧三，随作何事，全无不减寿量之时，首从入胎，即无刹那而能安住，唯是趣向他世而行，故于中间生存之际，悉被老病使者所牵，唯为死故导令前行。故不应计于存活际，不趣后世安住欢喜，譬如从诸高峰堕时，未至地前空坠之际，不应欢乐。此亦如四百颂释引经说云：‘人中勇识如初夜，安住世间胎胞中，彼从此后日日中，全无暂息趣死前。’破四倒论亦云：‘如从险峰堕地坏，岂于此空受安乐，从生为死常奔驰，有情于中岂得乐？’此等是显决定速死。</p>
<p>三、思于生时亦无闲暇修行妙法，决定死者─谓纵能至如前所说尔许长边，然亦不应执为有暇；谓无义中，先已耗去众多寿量，于所余存亦由睡眠分半度迁，又因散乱徒销非一，少壮迁谢，至衰耄时，身心力退，虽欲行法，然亦无有勤修之力，故能修法时实为少许。入胎经云：‘此中半数为睡覆盖，十年顽稚，念年衰老，愁叹苦忧及诸恚恼亦能断灭，从身所生多百疾病，其类非一，亦能断灭。’破四倒论亦云：‘此诸人寿极久仅百岁，此复初顽后老徒销耗，睡病等摧令无可修时；住乐人中众生寿余几。’《伽喀巴》亦云：‘六十年中，除去身腹睡眠疾病，余能修法尚无五载’。</p>
<p>如是现法一切圆满，于临死时唯成念境，如醒觉后念一梦中所受安乐，若死怨敌定当到来，无能遮止，何故爱著现法欺诳？如是思已，多起誓愿，决断必须修行正法。如本生论所说而思：‘嗟呼世间惑，匪坚不可喜，此姑姆达会，亦当成念境。众生住于如是性，众生无畏极希有，死主自断一切道，全无怖惧欢乐行。现有老病死作害，大势怨敌无能遮，定赴他世苦恼处，谁有心知思爱此。’迦尼迦书中亦云：‘无悲愍死主，无义杀士夫，现前来杀害，智谁放逸行。故此极勇暴，猛箭无错谬，乃至未射放，当勤修自利’。</p>
<p></p>
<p><span style="color:#333399">癸二、思惟死无定期<span lang="EN-US"></span></span></p>
<p>第二、思惟死无定期者。谓今日已后，百年以前，其死已定，然此中间何日而来亦无定期，即如今日谓死不死俱不决定。然心应执死亡方面，须发今日定死之心。以念今日决定不死，或多分不死，其心则执不死方面，便专筹备久住现法，不能筹备后世之事，于此中间为死所执，须带忧悔而没亡故。若日日中筹备死事，则多成办他世义利，纵不即死，造作此事亦为善哉。若即死者，则此尤其是所必须，譬如自有能作猛利损害大敌，从此时期至彼时期，知其必至，然未了知何日到来，须日日中作其防慎。若日日中能起是念─今日必死。下至能念多分是死，则能修作所当趣赴后世义利，不更筹备住现世间。若未生起如此意乐，于现世间见能久住，便筹备此而不修作后世义利，譬如若念久住一处，则计设备住彼所须，若念不住当他往者，则当备作所趣之事，故日日中，定须发起必死之心。</p>
<p>此中分三：</p>
<p>一、思赡部洲寿无定者，总之俱卢寿量决定，诸余处者各各于自能住寿量虽无决定，然亦多数能得定限。赡部洲寿极无定准，劫初寿数经无量年，今后须以满十岁为寿长际，即于现在老幼中年，于何时死皆无定故。如是亦如俱舍论云：‘此中寿无定，末十初无量’集法句云：‘上日见多人，下日有不见，下日多见者，上日有不见。’又云：‘若众多男女，强壮亦殁亡，何能保此人，尚幼能定活？一类胎中死，如是有产地，又有始能爬，亦有能行走，有老有幼稚，亦有中年人，渐次当趣没，犹如堕熟果。’应当作意所见所闻；若诸尊重或友伴等，寿未究竟，忽由内外死缘未满心愿而死，念我亦定是如是法，应数思惟，应令发生必死之心。</p>
<p>二、思惟死缘极多活缘少者，谓于此命有多违害。谓诸有心及诸无心，若诸魔属、人、非人等众多违害，及旁生类损此身命亦有多种；彼等如何违害之理；如是内中所有诸病及外大种违损之理，皆应详思。复次自身由四大种成，彼等亦复互相违害─诸大种界若不平等，有所增减，能发诸病而夺命根─此诸违害是与自体俱生而有，故于身命无可安保。如是亦如大涅槃经云：‘言死想者，谓此命根恒有众多怨敌围绕，刹那刹那渐令衰退，全无一事能使增长。’宝鬘论亦云：‘安住死缘中，如灯处风内。’亲友书亦云：‘若其寿命多损害，较风激泡尤无常，出息入息能从睡，有暇醒觉最希奇。’四百论亦云：‘无能诸大种，生起说名身，于诸违云乐，一切非应理。’现是五浊极浓厚时，修集能感长寿久住大势妙业极其稀寡，饮食等药势力微劣，故皆少有能治病力。诸所受用，安然消后，能长身中诸大种分，势用亏减，故难消化，纵能消己亦无大益。资粮寡集，恶行尤重，念诵等事势力微劣，故延寿等极属难事。又诸活缘亦无不能为死缘者，为不死故求诸饮食、房舍、伴等，此复由其受用饮食太多太少及不相宜、房舍倒塌、亲友欺侮，是等门中而成死缘，故实不见有诸活缘非死缘者。复次存活即是趣向于死没故，活缘虽多，然无可凭。宝鬘论云：‘死缘极众多，活缘唯少许。此等亦成死，故当常修法’。</p>
<p>三、思惟其身极微弱故死无定期者，身如水沫至极微劣，无须大损，即如名曰芒刺所伤，且能坏命，故由一切死缘违害是极易事。亲友书云：‘七日燃烧诸有身，大地须弥及大海，尚无灰尘得余留，况诸至极微弱人！’如是思后，不见死主何时决定坏其身命，莫谓有暇，应多立誓，决从现在而修正法。如迦尼迦书云：‘死主悉无亲，忽尔而降临，莫想明后行，应速修正法。此明后作此，是说非贤人，汝当何日无，其明日定有。’《瑜伽自在吉祥胜逝友庆喜》亦云：‘国主所借身，无病衰乐住，尔时取坚实，病死衰无畏，病老衰等时，虽念有何益？’三根本中极重要者，廑由思惟死无定期，能变其心故应励修。</p>
<p><span style="color:#333399">癸三、思惟死时除法而外余皆无益<span lang="EN-US"></span></span></p>
<p>第三、思惟死时除法而外，余皆无益之三者，如是若见须住他世，尔时亲友极大怜爱而相围绕，然无一人是可随去；尽其所有悦意宝聚，然无尘许可得持往；俱生骨肉尚须弃舍，况诸余法？是故现法一切圆满皆弃舍我，我亦决定弃舍彼等而赴他世。复应思惟：‘今日或死。’又应思惟：‘尔时唯法是依是怙，是示究竟所有道理’。迦尼迦书云：‘能生诸异熟，先业弃汝已，与新业相系，死主引去时，当知除善恶，余众生皆返，无一随汝去，故应修妙行。’《吉祥胜逝友》亦云：‘天王任何富，死赴他世时，如敌劫于野，独无子无妃、无衣无知友、无国无王位，虽有无量军，无见无所闻，下至无一人，顾恋而随往，总尔时尚无，名讳况余事’。</p>
<p>如是思惟有暇义大而实难得，及虽难得然极易坏，念其死亡。若不勤修后世以往毕竟安乐，仅于命存引乐除苦者，则诸旁生有大势力，尤过于人，故须超胜彼等之行；若不尔者，虽得善趣，仍同未得。如入行论云：‘畜亦不难办，为是小利故，业逼者坏此，难得妙暇满。’以是此心纵觉难生，然是道基，故应励力。《博朵瓦》云：‘除我光荣者，即是修习无常。由已了知定当除去亲属、资具等现世一切光荣，独自无伴而往他世，除法而外皆无所为，不住现法始得生起，乃至心中未能生此，是乃遮阻一切法道。’《铎巴》亦云：‘若能兼修积集资粮、净治罪障，启祷本尊及诸尊长，并发刻勤殷重思惟，虽觉百年亦不能生，然诸无常不安住故，略觉艰难即得生起，乃至心中未能生此，是乃遮阻一切法道。’《铎巴》亦云：‘若能兼修积集资粮、净治罪障，祈祷本尊及诸尊长，并发刻勤殷重思惟，虽觉百年亦不能生，然诸无常不安住故，略觉艰难即得生起。’于《迦玛巴》请求另易所缘境时，重述前法。请其后者，则云后者全未能至。</p>
<p>如是自心若能堪任，应如前说而正修习。若不堪者，则随其所称，取三本根、九种因相。观现法中所有诸事，犹如临杀饰以庄严，应当乃至意未厌离数数修习。若经论中，何处有说亲近知识、暇满无常诸法品类，皆应了知是彼彼时所有行持，取而修习，乃能速得诸佛密意，余处亦当如是了知。</p>
<p><span style="color:#333399">辛二、思惟后世当生何趣二趣苦乐<span lang="EN-US"></span></span></p>
<p>第二、思惟后世当生何趣；二趣苦乐者。如是决定速死没故，于现法中无暇久居，然死而后亦非断无，仍须受生；此复唯除二趣之外无余生处，谓生善趣或是恶趣，于彼中生非自自在，以是诸业他自在故，如黑白业牵引而生。如是我若生恶趣者，当为何等？故应思惟诸恶趣苦。如《龙猛依怙》云：‘日日恒应念，极寒热地狱，亦应念饥渴、憔悴诸饿鬼，应观念极多愚苦诸旁生。断彼因行善；赡部洲人身，难得今得时，励断恶趣因。’此中所修生死总苦、恶趣别苦至极切要。谓若自思堕苦海理，意生厌离，能息傲慢。由见苦是不善果故，于诸恶罪极生羞耻，不乐众苦故，而乐安乐。由见安乐是善果故，于修善法深生观喜，由量自心而悲愍他，由厌生死希求解脱，由畏众苦发起猛利真归依等，故是能摄众多修要大嗢柁南。如是亦如入行论云：‘无苦无出离，故心汝坚忍。’又云：‘复次苦功德，厌离除憍傲，悲愍生死者，羞恶乐善行。’又云：‘我由畏怖故，将自奉普贤。’此诸苦德，入行论中虽依自身已有之苦增上而说，然其当受众苦亦尔。以是因缘，思恶趣苦。其中分三：</p>
<p>壬一、思惟地狱所有众苦</p>
<p></p>
<p>壬二、旁生所有众苦</p>
<p>壬三、饿鬼所有众苦</p>
<p><span style="color:#333399">壬一、思惟地狱所有众苦<span lang="EN-US"></span></span></p>
<p>初中分四：</p>
<p>癸一、大有情地狱</p>
<p>癸二、近边地狱</p>
<p>癸三、寒冷地狱</p>
<p>癸四、独一地狱</p>
<p><span style="color:#333399">癸一、大有情地狱<span lang="EN-US"></span></span></p>
<p>谓从此过三万二千踰缮那，下有等活地狱。从此渐隔四千四千踰缮那下，而有余七。如是八中、初等活者，谓彼有情多共聚集，业增上故，种种苦具次第起，互相残害，闷绝躄地；次虚空中发如是声：汝诸有情可还等活；次复欻起，如前残害─由是当受无量众苦。二、黑绳者，其中所生诸有情类，谓多当受如是众苦：诸守狱卒，以黑绳拼或为四方或为八方，或为种种非一纹画，如其所拼，如是以刀或拆或割。三、众合者，谓彼有情或时展转而共集会，尔时狱卒驱逐令入如二膻头铁山之间，从此无间两山合迫，尔时从其一切门中血流涌注，如是如诸羊马象狮及如虎头合迫亦尔。又集会时，驱逐令入极大铁槽，压迫全身如压甘蔗。又集会时，有大铁山从上而堕，于铁地基若拆若剖、若捣若裂，如是等时，血流涌注。四、号叫者，谓彼有情寻求宅舍，即便趣入大铁室中，始才入已，火便炽起，由是燃烧。五、大号叫者，多与前同，其差别者，谓其铁室层匝有二。六、烧热者，谓彼有情为诸狱卒置于众多踰缮那量极劫烧然大铁傲中，展转烧耀，犹如炙鱼，炽然铁弗从下贯入彻顶而出，从口二眼二鼻二耳、一切毛孔猛焰炽生。又置炽然大铁地上，或仰或覆，以极炽然炎热铁椎或打或筑。七、极热者，谓以三尖大热铁弗从下贯入左右二锋，彻左右髑，中从顶出，由是因缘从口等门缘，猛焰炽生。又以炽然炎热铁铄遍裹其身。又复倒掷炽然涌沸弥满灰水大铁镬中，其汤涌沸，上下漂转，若时销烂皮肉血脉，唯余骨琐；尔时漉出，置铁地上，待其皮肉血脉生已，还掷镬中。余如烧热。八、无间者，谓自东方多百非一踰缮那地，猛火炽然，即从其中腾焰而来，由此渐坏彼诸有情皮肉筋骨，直彻其髓，遍身一切猛焰炽然，烧如脂烛；所余三方悉皆如是。四方火来，于彼合杂所受苦痛无有间隙，唯因号哭叫苦声音，知是有情。又于盛满炽然铁炭大铁箕中而为揃簸。又命登下热铁地上诸大铁山。又从口中拔出其舌，以百铁钉钉而张之，令无皱祀，如张牛皮。又置铁地令其仰卧，以大铁钳钳口令开，炽然铁丸置其口中。又以烊铜而灌其口，烧口及喉，彻诸腑脏，从下流出。所余诸苦，如极烧热。此但略说粗显苦具，非余种种众多苦具而不可得，如是所住住处之量及诸苦等，是如本地分中所说录出。</p>
<p>此诸大苦，要经几时而领受者，如亲友书云：‘如是诸苦极粗暴，虽受经百俱胝年，乃至不善未尽出，尔时与命终不离。’谓其乃至能受业力尽以来，尔时定须受彼诸苦，此复人间五十岁，是四大王众天一日一夜，以此三十为一月，十二月为一岁，此五百岁是四大王众天寿量。总此一切为一日夜，三十日夜为一月，此十二月为一岁，此五百岁是为等活地狱寿量。如是人间百岁、二百、四百、八百、千六百岁，如其次第是三十三乃至他化自在诸天一日一夜，其寿量者，谓各自天千岁、二千、四千、八千、万六千岁。如此次第，是从黑绳乃至烧热一日一夜。以各自岁，从千乃至一万六千。俱舍论云：‘人中五十岁，是欲界诸天。下者一日夜，上者俱倍增。’又云：‘等活等六次，日夜与欲天寿等，故彼寿数与欲天同，极热半、无间中劫。’本地分中亦同是义。</p>
<p><span style="color:#333399">癸二、近边地狱<span lang="EN-US"></span></span></p>
<p>近边者。谓彼八种大那落迦，一一各有四墙四门，其外皆有铁城围绕。其城亦复各有四门，一一门外有余四。四有情地狱，谓：煨坑；尸粪臭泥或秽粪泥，恶臭如尸；利刀道等；无极大河。其中初者，谓有焙煨，没齐膝许。彼诸有情为求舍宅，游行至此，下足之时，皮肉及血并皆销烂，举足之时皮等还生。第二者，谓即与此无间相邻有秽粪坑，臭如死尸。彼诸有情为求舍宅，游行至此，颠陷其中，首足俱没。其粪泥内，多有诸虫，名曰利柴，穿皮入肉，断筋破骨，取髓而食。第三者，谓与此泥无间相邻，有多利刀、仰刃为路。彼诸有情为求舍宅，游行至此，下足之时，皮肉筋血悉皆刺截，举足之时复生如故。与此无间有剑叶林，彼诸有情为求舍宅，游行至此，遂趣其阴。才坐其下，众多叶剑从树而落，斫截其身一切支节。是诸有情，便即躄地，来诸厘狗，掳制脊脂而啖食之。从此无间，有铁设拉末梨林，彼诸有情为求舍宅，游行至此，遂登其上。当登之时，诸刺向下，欲下之时，复回向上，由是贯刺一切支节。次有大乌名曰铁柴，上彼头顶或上其膊，探啄眼睛而啖食之。是等同是刀剑苦害，故合为一。第四者，设拉末梨无间相邻有广大河，名曰无极，沸热灰水弥满其中。彼诸有情为求舍宅，堕中煎煮，上下漂没，如以豆等置大镬中，以水弥满，猛火煎煮。其河两岸，有诸狱卒，手执杖索及以大网行列而住，遮不令出。或以索罗或以网漉，仰置炽然大铁地上，问何所欲，彼若答曰：‘我等今者竟无觉知，然甚饥渴’。便以极热烧然铁丸置其口中，及以烊铜而灌其口。此等皆如本地分说，其中复说近边、独一，二中寿量无有决定，然其能感如是苦业，乃至未尽，尔时即当于如是处恒受诸苦。</p>
<p><span style="color:#333399">癸三、寒冷地狱<span lang="EN-US"></span></span></p>
<p>八寒地狱者。谓从八大有情地狱，横去一万踰缮那外，是有彼处。即从此下三万二千踰缮那处，有寒疱狱，次下各隔二千二千踰缮那处。有余七焉。其中疱者，谓遭广大寒触所触，一切身分悉皆卷缩，犹如疮疱。疱裂之中所有差别，谓疮卷皱如泡溃澜。<span lang="EN-US">[口*歇]哳诂、郝郝凡、虎虎凡者，是以叫苦声音差别而立其名。裂如青莲者，谓遭广大寒触，所触其色青瘀裂五或六。裂如红莲所有差别，谓过青已，变为红赤，皮肤分裂或十或多。裂如大红莲所有差别，谓其皮肤，变极红赤，分裂百数，或更繁多。如是次第，处所量齐及诸苦等，皆是依于本地分说。本生论云：‘断无见者于后世，当住寒风黑暗中，由此能销诸骨节，谁欲自利而趣彼。’此说住于黑暗之中。弟子书中亦云：‘无比严寒侵骨力，遍身栗战而缩屈，百疱起裂生诸虫，嚼抓脂髓水淋滴。寒迫齿战毛发术，眼耳喉等悉寒逼，身心中间极蒙蔽，住寒地狱苦最极’。</span></p>
<p>受如是苦经几时者，谓乃至未尽如是恶业。此又如本地分云：‘生寒地狱有情寿量，当知望于诸大有情地狱有情，次第相望各近其半。’俱舍释中引经说云：‘诸苾刍！譬如此间摩羯陀国，纳八十斛胡麻大篙，以诸胡麻高盛充满。次若有人经越百岁，取一胡麻，诸苾刍，由是渐次容八十斛胡麻大篙，速当永尽，然我不说生寒疱中诸有情寿而能永尽。诸苾刍！如二十疱、如是乃为一疱裂量，广说乃至。又，诸苾刍！如其二十裂如红莲，如是裂如大红莲量，其一亦尔。’谓乃至尔许寿量受苦。</p>
<p><span style="color:#333399">癸四、独一地狱<span lang="EN-US"></span></span></p>
<p>独一地狱者。谓于寒热地狱近边。本地分说人间亦有，事阿笈摩亦说住于近大海岸，犹如僧护因缘中说。俱舍释亦云：‘如是十六有情地狱，是由一切有情共业增上而成。独一地狱，或由众多、或二或一别业而成。此等形相差别非一，处所无定，若河若山、若旷野处、若所余处、若于于下，悉皆有故。’如是能感于彼等中受生之因，如下当说。极近易为于日日中亦集多种，先已集者现有无量，是故不应安稳而住，应思此等深生畏怖；与彼中间唯除隔绝悠悠之息而无余故。如是亦如入行论云：‘已作地狱业，何故安稳住？’亲友书亦云：‘诸作恶者唯出息，未断之时而间隔，闻诸地狱无量苦，如金刚性无所畏，见画地狱及听闻，忆念读诵造形相，尚能引发诸恐怖，况诸正受猛异熟！’生死苦中，诸恶趣苦极难忍受，其中复以地狱诸苦极难堪忍；一日中以三百矛无间猛刺所有痛苦，于地狱中微苦少分亦莫能比。诸地狱中，又以无间苦为至极。亲友书云：‘如于一切安乐中，永尽诸爱为乐主，如是一切众苦中，无间狱苦极粗猛。此间日以三百矛，极猛贯刺所生苦，此于地狱轻微苦，非喻非能及少分！’能感如是众苦之因，唯是自内三门恶行。如是知已，应尽士夫力用策励，轻微恶行莫令染著。即前书云：‘此诸不善果种子，即身语意诸恶行。汝应尽力而策励，纵其尘许莫令侵！’</p>
<p><span style="color:#333399">壬二、旁生所有众苦<span lang="EN-US"></span></span></p>
<p>思惟旁生苦者。谓旁生中诸羸劣者，为诸强力之所杀害。又为人天资生之具，自无自在，为他驱驰，遭其伤杀挞打损恼。本地分说与诸人天共同依止，无别处所。俱舍释云：‘旁生谓诸水陆空行，其处根本是谓大海，余者皆从大海散出。’亲友书亦云：‘旁生趣中遭杀害、系缚打等种种苦，诸离寂灭净善者，互相吞啖极暴恶。有因真珠及毛骨，由肉皮故而死亡，无自在故由他驱，足手鞭钩及棒打。’其中初颂，显示总苦。其第二颂，显示别苦，言打等中，等摄驱驰及穿鼻等，此是依于由人、非人作杀害等。互吞啖者，是约傍生众同分中所为损害。寂灭净善者，谓能证得涅槃善法。远离此者，显极愚蒙，不堪道器。从足踢使至以棒打，而为驱使，五事如次，谓马水牛驴象牛等。此等是如亲友书释中所说，其余尚有生于黑暗及以水中，老死于彼，负重疲劳，耕耘剪毛，强逼驱使。又以非一杀害方便，苦恼而杀。又受饥渴、寒暑逼恼。又由猎士多方恼害。应于此等，常悬畏惧，思维众多苦恼道理，厌患出离。其寿量者，俱舍论云：‘旁生长经劫。’谓寿长者，能达劫量短则无定。</p>
<p><a name="a04"></a><span style="color:#333399">菩提道次第广论卷四<span lang="EN-US"></span></span></p>
<p><span style="color:#333399">壬三、饿鬼所有众苦<span lang="EN-US"></span></span></p>
<p>思惟饿鬼苦者。谓诸习近上品悭者生饿鬼中。彼复常与饿渴相应，皮及血肉悉皆枯槁，犹如火炭，散发覆面，口极干焦，舌常舐屋。此中有三：于诸饮食有外障者，谓彼若趣泉海池沼，即于其处，为余有情持剑枪矛遮其泉等不令趣近，及见其水变为脓血，自不乐饮。于诸饮食有内障者，谓有其口细如针孔，口或如炬，或有颈瘿、或腹广大，纵得饮食无他障碍，自然不能若食若饮。于诸饮食自有障者，谓有饿鬼名猛焰鬘，所有一切若饮若食，悉皆然烧。有名食秽，食粪饮溺，及有唯能饮食不净、生熟臭秽有损可厌，或有唯能割食自肉，不能受用净妙饮食。</p>
<p>是等处所如俱舍释云：‘诸饿鬼王名为琰魔，诸鬼本处琰魔王国，于此赡部洲下过五百踰缮那而有，从此展转散居余处。’亲友书亦云：‘于饿鬼中须依近，欲乏所生相续苦，无治饥渴寒热劳，怖畏所生极暴苦。或有口细如针孔，腹等山量为饥逼，下劣捐弃不净物，尚不具足寻求力。有存皮骨裸形体，如枯枝叶多罗树，有于夜分口炽然，受用口中烧然食。有下种类诸不净，脓粪血等亦无得，面互相冲有受用，颈瘿成熟所生脓，诸饿鬼中于夏季，月炎冬季日亦寒，令树无果诸饿鬼，略视江河亦当干。’其中初颂显示总苦，所余诸颂显示别苦。劳为食故遍处驰求。畏，谓由见执剑杵索诸士夫故而起畏怖。下劣捐弃，谓随意弃。夜分者，谓至夜间其口烧然。口中烧然者，谓随所食皆烧其口。受用，谓食。眼如恶毒之所然烧，甘凉泉河悉当枯竭。又于一类显似猛焰，火炭充满。又于一类显为脓河，种种秽虫弥满流注，是释中说。弟子书亦云：‘猛渴遥见无垢河，欲饮驰趣彼即变，杂发青污及烂脓，臭泥血粪充满水。风扬浪洒山清凉，檀树青荫末拉耶，彼趣猛焰遍烧林，无量株杌乱杂倒。若奔畏浪高翻滚，泡沫充溢大水藏，彼于此见热沙雾，红风猛乱大旷野。此住其中望云雨，云降铁箭具炭烟，流飞炽炎金刚石，金色电闪降于身。热逼雪纷亦炎热，寒迫虽火亦令寒，猛业成熟所愚蒙，于此种种皆颠倒。针口无量由旬腹，苦者虽饮大海水，未至宽广咽喉内，口毒滴水悉干销’。</p>
<p>其寿量者，本地分及俱舍论说鬼以人间一月为一日，乘此自年能至五百。亲友书云：‘常无间息受众苦，由其恶行坚业索，系缚一类有情寿，五千及万终不死。’其释说为一类饿鬼寿量五千，或有一类寿量万岁。本地分说三恶趣中身量无定，由其不善增上力故，大小非一。若思如是恶趣众苦，应作是念：现在探手焙煨之中住一昼夜；或于严冬极寒冰窟裸而无衣，住尔许时；或数日中不用饮食；或蚊虻等听咬其身，尚且难忍，何况寒热诸那落迦，饿鬼、旁生互相吞啖，是等众苦我何能忍？度现在心，乃至未能转变心意起大怖畏，应勤修习。若虽知解，或未修习或少修习悉皆无益。如《事阿笈摩》说《庆喜》妹家二甥出家，教其读诵，彼读数日，懈怠不读；附与《目键连》子，仍如前行。《庆喜》嘱曰：应令此二意发厌离。《目键连》子引至昼日所经处所，化为有情大那落迦，彼等闻其斫截等声，遂往观视，观见斫截所有众苦，又见彼处有二大镬，涌沸腾然。问云：‘此中全无入者耶？’报云：‘《阿难陀》有二甥，既出家已，懈怠废时，死后当生此中。’彼二慌恐，作如是念：‘设若知者，现或置入’，次返《目键连》子处，详白所见。《目键连》子告云：‘二求寂，若此过患，若余过患，悉是由其懈怠所生，当发精进。’彼二遂发精进，若未食前忆念地狱则不饮食，若于食后而忆念者即便呕吐。又引至余昼经行处，于余一处化为诸天，彼由闻其琵琶等声，遂往观视，见有天宫，天女充满而无天子，问其无有天子因缘，答云：‘《阿难陀》有二甥既出家已，发勤精进，彼二死后当生此中。’彼二欢喜，还白《目键连》子。教曰：‘二求寂，若此胜利，若余胜利，悉从勤发，精进而生，应发精进。’次发精进，受圣教时，见如前引真实相应经中宣说从诸善趣而生恶趣，问云：‘圣者！我等若从人天之中死后复生三恶趣耶？’告云：‘二贤首，乃至未能断诸烦恼，尔时于其五趣生死，如轳辘理，应须轮转。’彼二厌离，作是白云：‘今后不行诸烦恼行，维愿为说如是正法’。《目键连》子为说法已，证阿罗汉。是故能灭懈怠，能发精进，勤修正道，策发其意，令希解脱及证解脱，其根本因者，谓赞修苦。纵有大师现住世间，于此教授更无过上而可宣说。即于此中，发生下中士夫意乐，次第极显。净修心量，亦是乃至未起如是意乐以来，应须恒常励力修习。《内邬嗉巴》亦云：‘应观能生彼中之因─先作未作，现作未作，为念不念，当来应作。若先已作，或现正作，或念后时，而当作者，则当生彼。若生彼中，尔时我当何所作耶？我能忍乎？作是念已，作意思惟，必须令其脑浆炎热、起坐慞慌，无宁方便，随力令发畏怖之心。’此是切要。现得善身，若如是思，能净先作，未来减少；先所作善，由猛欲乐，发愿令转增长繁多；诸当新作堪能趣入，则日日中能使暇身具足义利。若于现在不思彼等角恶趣时，虽求从彼畏怖之中救护依处，然不能得。尔时于其应不应作，无慧力故，不能取舍。如入行论云：‘若时能行善，然我未作善，恶趣苦蒙蔽，尔时我何为？’又云：‘谁从此大畏，能善救护我？睁其恐惧眼，四方觅归依。见四方无依，次乃遍迷闷，彼处非有依，尔时我何为？故自今归依，诸佛众生怙，勤救众生事，大力除诸畏。’此仅粗分，广如念住经说，定须观阅，数数观阅，于所观阅应当思惟。</p>
<p><span style="color:#333399">庚二、依止后世安乐方便<span lang="EN-US"></span></span></p>
<p>第二、习近后世安乐方便分二：</p>
<p>辛一、趣入圣教最胜之门净修归依</p>
<p>辛二、一切善乐所有根本发深忍信</p>
<p><span style="color:#333399">辛一、趣入圣教最胜之门净修归依<span lang="EN-US"></span></span></p>
<p>初中分四：</p>
<p>壬一、由依何事为皈依因</p>
<p>壬二、由依彼故所皈之境</p>
<p>壬三、由何道理而正归依</p>
<p>壬四、既归依已所学次第</p>
<p><span style="color:#333399">壬一、由依何事为皈依因<span lang="EN-US"></span></span></p>
<p>因虽多种，然于此中是如前说。于现法中速死不住，死殁之后，于所生处亦无自在，是为诸业他自在转。其业亦如入行论云：‘如黑暗依阴云中，刹那电闪极明显，如是佛力百道中，世间福慧略发起，由是其善唯羸劣，恒作重罪极强猛。’诸白净业势力微劣，诸黑恶业至极强力，故堕恶趣。由思此理，起大畏怖，次令发生求依之心。犹如《陈那菩萨》云：‘安住无边底，生死大海中，贪等极暴恶，大鲸嚼其身，今当归依谁？’总为二事─由恶趣等自生怖畏；深信三宝，有从彼中救护堪能。故若此二唯有虚言，则其归依亦同于彼。若此二因，坚固猛利，则其归依亦能变意─故应励力勤修二因。</p>
<p><span style="color:#333399">壬二、由依彼故所皈之境<span lang="EN-US"></span></span></p>
<p>第二、由依彼故所皈之境分二：</p>
<p>癸一、正明其境</p>
<p>癸二、应归依此之因相</p>
<p><span style="color:#333399">癸一、正明其境<span lang="EN-US"></span></span></p>
<p>如百五十颂云：‘若谁一切过，毕竟皆永无，若是一切种，一切德依处。设是有心者，即应归依此，赞此恭敬此，应住其圣教。’谓若有一能辨是依、非依慧者，理应归依《无欺归处佛》、《薄伽梵》，由此亦表法及僧宝，如归依七十颂云：‘佛法及僧伽，是求脱者依’。</p>
<p><span style="color:#333399">癸二、应归依此之因相<span lang="EN-US"></span></span></p>
<p>应归之相分四：</p>
<p>初者，谓自即是极调善性，已能证得无畏位故，若未得此则如倒者依于倒者，不能从其一切畏中救护他故。</p>
<p>第二者，谓于一切种度所化机善方便故，此若无者，纵往归依，亦不能办所求事故。</p>
<p>第三者，谓具大悲故，此若无者，虽趣归依不救护故。</p>
<p>第四者，谓以一切财而兴供养，未将为喜，要以正行而修供养乃生喜故，此若无者则定顾视先有恩惠，不与一切作归处故。总之自正解脱一切怖畏，善巧于畏度他方便，普于一切无其亲疏大悲遍转，普利一切有恩无恩是应归处，此亦唯佛方有非自在等，故佛即是所归依处。由如是故，佛所说法，佛弟子众皆可归依。由是苦于摄分所说此诸理上，能引定解，专心依仰，必无不救；故应至心发起定解。由能救自二种因中，外支或因无所缺少，大师已成，然是内支，未能实心持为归依而苦恼故，是故应知，虽未请求，由大悲引而作助伴，复无懈怠，无比胜妙真归依处现前安住为自作怙，故应归此。赞应赞云：‘自宣我是汝，无怙者助伴，由大悲抱持，一切诸众生。大师具大悲，有愍愿哀愍，勤此无懈怠，有谁与尊等。汝是诸有情，依怙总胜亲，不求尊为依，故众生沉溺。若正受何法，下者亦获利，能利他诸法，除尊非余知。一切外支力，尊已正成办，由内力未全，愚夫而受苦’。</p>
<p><span style="color:#333399">壬三、由何道理而正皈依<span lang="EN-US"></span></span></p>
<p>第三、由何道理而归依者。摄抉择中略说四事：</p>
<p>癸一、知功德</p>
<p>癸二、知差别</p>
<p>癸三、自誓受</p>
<p>癸四、不言有余而正皈依</p>
<p><span style="color:#333399">癸一、知功德而皈依者，须能忆念皈处功德。<span lang="EN-US"></span></span></p>
<p>其中有三：</p>
<p>子一、佛功德</p>
<p>子二、法功德</p>
<p>子三、僧功德</p>
<p><span style="color:#333399">子一、佛功德<span lang="EN-US"></span></span></p>
<p>今初分四：身功德者。谓正思念诸佛相好。此亦应如喻赞所说而忆念之。如云：‘相庄严尊身，殊妙眼甘露，如无云秋空，以星聚庄严。《能仁》具金色，法衣端严覆，等同金山顶，为霞云缚缠。尊怙无严饰，面轮极光满，离云满月轮，亦莫能及此。尊口妙莲花，与莲日开放，蜂见疑莲华，当如悬索转。尊面具金色，洁白齿端严，如净秋月光，照入金山隙。应供尊右手，为轮相殊饰，由以手安慰，生死所怖人。能仁游行时，双足如妙莲，印画此地上，莲华何能严’？</p>
<p>语功德者。谓随世界所有有情，同于一时各各申一异类请问，能由刹那心相应慧悉皆摄持，以一言音答一切问，彼等亦能各随自音而生悟解。应思惟此希有道理，如谛者品云：‘若诸有情于一时，发多定语而请问，一刹那心遍证知，由一音酬各各问。由是应知胜导师宣说梵音于世间，此能善转正法轮，尽诸人天苦边际。’又如百五十颂云：‘观尊面可爱，从彼闻此等，极和美言音，如月注甘露。尊语能静息，贪尘如雨云，拔除嗔毒蛇，等同妙翅鸟。摧坏极无知，翳障如日光，由摧我慢山，故亦等金刚。见义故无欺，无过故随顺，善缀故易解，尊语具善说。且初闻尊语，能慰闻者意，次若正思惟，亦除诸贪痴，庆忍诸匮乏，亦放逸者归，令乐者厌离，尊语相称转。能生智者喜，能增中者慧，能摧下者翳，此语利众生。’应如是念。</p>
<p>意德分二。智功德者，谓于如所有性、尽所有性，一切所知，如观掌中庵摩洛迦，智无碍转，能仁智遍一切所知。除佛余者，所知宽广，智量狭小悉不能遍。如赞应赞云：‘唯尊智能遍，一切所知事，除尊余一切，唯所知宽广。’又云：‘世尊堕时法，一切种生本，如掌中酸果，是尊意行境。诸法动非动，若一若种种，如风行于空，尊意无所碍。’无如是念。</p>
<p>悲功德者，如诸有情为烦恼缚，无所自在，能仁亦为大悲系缚无所自在，是故若见诸苦众生常起大悲恒无间断。如百五十颂云：‘此一切众生，惑缚无差别，尊为解众生，烦恼长悲缚，为应先礼尊，为先礼大悲，尊知生死过，令如此久住。’谛者品亦云：‘若见痴黑暗，常覆众生心，陷入生死狱，胜仙发悲心。’又云：‘若见欲蔽意，大爱常耽境，堕爱贪大海，胜者发大悲。见烦惑众生，多病忧逼恼，为除众苦故，十力生大悲。能仁常起悲，终无不起时，住众生意乐，故佛无过失。’应随忆念。</p>
<p>业功德者。谓身语意业，由其任运无间二相而正饶益一切有情。此复由于所化之别，堪引化者，能仁无不令其所化会遇圆满，远离衰损，定作一切所应作事。如百五十颂云：‘尊说摧烦恼，显示魔谄动，说生死苦性，亦示无畏所。思利大悲者，凡能利有情，此事尊未行，岂有此余事？’赞应赞云：‘尊未度众生，何有是衰损？未令世间会，岂有此盛事？’应忆念之。此是略说念佛道理。若由种种门中忆念，亦由多门能发净信。若能数数忆念思惟，则势猛利常恒相续。余二宝德亦复如是。由如是修，若善了解，则诸经论多是开示三归功德，此等皆能现为教授。</p>
<p>念观察修，皆是分别，于修行时，而弃舍者，是遮此等集聚资粮。净治罪障非一门径，故于暇身，摄取无量坚实心藏，应当了知为大障碍。此等若作常时修持，心随修转，故于初时修心稍难，后时于彼能任运转。又若能念：愿我当得如所随念如是佛者，是发菩提心。一切昼夜恒得见佛，于临终时任生何苦，然随念佛终不退失。三摩地王经云：‘教汝应悟解，如人多观察，由住彼观察，心能如是趣。如是念能仁，佛身无量智，常能修随念，心趣注于此。</p>
<p>此行坐住时，欣乐善士智，欲我成无上，胜世愿菩提。’又云：‘清净身语意，常赞佛胜德，如是修心续，昼夜见世依，若时病不安，受其至死苦，不退失念佛，苦受莫能夺。’《博朵瓦》云：‘若数数思渐能深信，渐净相续，能得加持，由于此上获得定解，故能由其诚心归依。若于所学能正习学，则一切事悉成佛法。吾等对于诸佛妙智，尚不计为准洽占卜。’此复说云：‘譬如有一准利卜士，说云我知汝于今年无诸灾患，则心安泰。彼若说云，今岁有灾，应行此事，彼事莫为，则励力为。若未能办心则不安，起是念云：彼作是说，我未能办。若佛制云，此此应断、此此应行，岂置心耶？若未能办，岂忧虑耶？反作是言，诸教法中，虽如彼说，然由现在，若时若处，不能实行。须如是行，轻弃佛语，虽住自知。’若不观察，随心爱乐，唯乱于言。若非尔者，内返其意，详细观察，极为谛实，故当数数思佛功德，励力引发至心定解。此若生者，则于佛所从生之法及修法众亦能发起如是定解，是则归依至于扼要，此若无者即能转变心意归依且无生处，况诸余道。</p>
<p><span style="color:#333399">子二、法功德<span lang="EN-US"></span></span></p>
<p>法功德者。谓由敬佛而为因缘，应作是念；佛具无边功德者，是由证修灭道二谛，除过引德，以为自性教证二法而得生起。如正摄法经云：‘诸佛世尊所有无边无际功德，从法生起，受行法分，法所化现，法为其主，从法出生。正法行境，依于正法，法所成办’。</p>
<p><span style="color:#333399">子三、僧功德<span lang="EN-US"></span></span></p>
<p>僧功德中。正谓诸圣补特伽罗，此亦由念正法功德，由其如理修行门中，而为忆念。正摄法经云：‘于诸僧伽应如是念：谓说正法，受行正法，思惟正法；是正法田，受持正法。依止于法，供养于法，作法事业，法为行境，法行圆满。自性正直，自性清净；法性哀愍，成就悲愍。常以远离为所行境，恒趣向法，常白净行’。</p>
<p><span style="color:#333399">癸二、知差别<span lang="EN-US"></span></span></p>
<p>由知差别而归依者。如摄分说，由知三宝内互差别而正归依。此中分六：相差别者，现等菩提是佛宝相，即彼证果是法宝相，由他教授而正修行是僧宝相。业差别者，如其次第，善转教业，断烦恼苦所缘为业，勇猛增长业。信解差别者，如其次第，应树亲近承事信解，应树希求证得信解，应树和合同一法性共住信解。修行差别者，如其次第，应修供养承事正行，应修瑜伽方便正行，应修共受财法正行。随念差别者，谓应别念三宝功德，如云：‘谓是世尊等。’生福差别者，谓依补特伽罗及法增上，生最胜福。佛及僧二是依初义，此复依一补特伽罗及依众多补特伽罗生长福德，以于僧伽定有四故。</p>
<p><span style="color:#333399">癸三、自誓受<span lang="EN-US"></span></span></p>
<p>由自誓受而归依者，谓由誓受依佛为师，依般涅槃为正修法，归依僧伽为修助伴。由如是门而正归依，如毗奈耶广释中说。</p>
<p><span style="color:#333399">癸四、不言有余而正皈依<span lang="EN-US"></span></span></p>
<p>由不言余而归依者。谓由了知内外大师及其教法，诸学法者所有胜劣，唯于三宝执为归处，不执与此相违师等是所应归。此二所有差别之中，师差别者，谓佛圆满无边功德，所余大师与此相违。殊胜赞云：‘我舍诸余师，我归依世尊。此何故为尊？无过具功德。’又云：‘于余外道教，如如善思惟，如是如是我，心信于依怙。如是非遍智，宗过坏其心；心坏者不见，无过大师尊。’教差别者，谓佛圣教由安稳道得安乐果，息生死流，净诸烦恼，终不欺罔。乐解脱者，唯一善妙，清净罪恶，外道教法与此相违。如殊胜赞云：‘何故由尊教，安乐得安乐，故于说法狮，尊教此众生。’赞应赞亦云：‘谓应趣应遮，清净及杂染，此是雄尊语，与余言差别。此纯显真如，彼唯欺罔法，尊语与余言，除此须何殊？此专一妙善，彼唯障碍法，尊语与余言，除此有何别？由彼染极染，由此能清净，此即依怙语，与余言差别。’僧伽差别由此能知。</p>
<p><span style="color:#333399">壬四、既皈依已所学次第<span lang="EN-US"></span></span></p>
<p>第四、既归依已，所学次第。分二：</p>
<p>癸一、摄分中出</p>
<p>癸二、教授中出</p>
<p><span style="color:#333399">癸一、摄分中出<span lang="EN-US"></span></span></p>
<p>初中有二四聚。初四聚中，亲近善士者，谓如前说善知识者，乃是一切功德依处。观见是已而正亲近，由归依佛即是归依示道大师，随顺此之正行，即是亲近示道师故。听闻正法及如理作意者，随其所应，谓当听闻若佛所说、若佛弟子所说法教诸契经等，及若作意何种所缘能息烦恼，即应作意。由归依法，于教证法，应当现证，此即是彼随顺行故。法随法行者，谓应随顺般涅槃法而修正行。由归依僧，于趣涅槃补特伽罗应执为伴，其随顺行，谓应与诸趣解脱者共同学故。</p>
<p>第二四聚中，诸根不掉者，谓根于境放散之后，意亦随逐于境掉动，深见过患令意厌舍。受学学处者，谓随力受学佛制学处。悲愍有情者，谓佛圣教由悲差别，故归依此。于诸有情，亦应悲愍断除损害。应时时间于三宝所勤修供养者，谓应日日供养三宝。</p>
<p><span style="color:#333399">癸二、教授中出<span lang="EN-US"></span></span></p>
<p>第二、教授中出分二：</p>
<p>子一、别学</p>
<p>子二、共学</p>
<p><span style="color:#333399">子一、别学<span lang="EN-US"></span></span></p>
<p>初中分二：</p>
<p>丑一、遮止应学</p>
<p>丑二、修行应学</p>
<p><span style="color:#333399">丑一、遮止应学<span lang="EN-US"></span></span></p>
<p>如涅槃经云：‘若归依三宝，是谓正近事，终不应归依诸余天神等。归依正法者，应离杀害心。归依于僧伽，不共外道住。’此说有三：谓不归余天、于诸有情舍离损害、与诸外道不应共住。其中初者，谓于世间，若大自在遍入天等尚不执为毕竟归处，况诸鬼趣山神龙等！此是不可不信三宝归心彼等。若于彼等，请其助伴，现前如法所作事业，则无不可；如求施主为活命伴，依诸医师为治病伴。第二谓于人及畜等，若打若缚、若禁穿鼻、实不能负强令负等，意乐加行损害有情，悉应远离。第三谓与不信三宝为可归宿而毁谤者，不应共住。</p>
<p><span style="color:#333399">丑二、修行应学<span lang="EN-US"></span></span></p>
<p>三种修行应学者，谓于佛像，若塑若画，随好随丑，不应讥毁、置尘险处及押当等等不敬轻毁皆当断除。应当执为是可敬田，犹如大师。亲友书云：‘随工巧拙木造等，智者应供善逝像。’分辨阿笈摩说劫毗罗、摩纳婆由于学无学僧众说十八种异类恶语，谓云：‘汝等象头，岂能了知是法、非法？’等，感有十八异类头形摩羯陀鱼，自《迦叶大师》时乃至《释迦法王》住旁生中。杂事中说《拘留孙大师》般涅槃后，《端妙大王》令建大塔，有一工人曾经二次作是讥云：‘今令树其如是大塔，不知何日乃得完竣？后善成已，深生忧悔，将其工价造一金铃挂于塔上，其后感生容颜丑恶、身形倭小；声音和美，名曰《善和》。故于佛像不应说言此如此类，于他所造诸佛像等，若因善妙，若量广大，不应讥毁及遮止等。大瑜伽师奉《曼殊》像，于《觉啊》前请观视云：‘此善丑何似？若善妙者，可将《绒巴迦格瓦》所供之四钱金授与购取。’《觉啊》答云：‘至尊妙音之身，无所不善，师工中等。’说已置顶，于一切像，悉如是行。虽于正法四句以上应离不敬，又应断除一切不敬，谓：抵押经卷贸为货物、置秃土地灰尘险处、鞋袜并持及跨越等；应起恭敬，等如法宝。传说《恺哦瓦》善知识，凡见有持经典来者，合掌起立，后不能起，殷勤合掌。又说《觉啊》至《哦日》时，有一咒师不从闻法，《大依怙》尊见一记录以齿污秽沾其经书，深生不忍，说云：‘可愍！不可，不可！’咒师生信，遂从闻法。《霞惹缚》亦云：‘我等于法任何玩耍，无所不作，然不敬法及法师者，是坏慧因。现在愚蒙，如此已足，莫更作集愚痴之因。若愚过此，更有何能？’</p>
<p>若于僧伽或出家众，持沙门相及于其相不骂不毁。又一切种不应分党，视如怨敌，云汝等我等；应当敬重，犹如僧宝。劝发增上意乐会云：‘希乐功德住林薮，不应观察他过失，不应起心作是念─我是超胜，我第一。此憍是诸放逸本，永不应轻劣苾刍，一劫不能得解脱，此是此教正次第。’《敦巴仁波卿》与大瑜伽师见碎黄布在行路中皆不轻越，抖众生亦能如是恭敬自故，如三摩地王经云：‘作集如何业，当得如是置净处，如是行持，应随修学。自能如何恭敬三宝，则诸果’。</p>
<p><span style="color:#333399">子二、共学<span lang="EN-US"></span></span></p>
<p>共学分六：随念三宝功德差别数数归依者，谓数思惟如前所说内外差别，及三宝中互相差别并其功德。</p>
<p>随念大恩恒勤供养，嚼啖之先亦当供养者，如三摩地王经云：‘由佛福德获饮食，愚夫不知报佛恩。’此是以获饮食为喻。随自所有一切乐善，悉应了知是三宝恩。由报恩德意乐供养，此中复二：谓供养事及供养意乐。</p>
<p>初中有十：供养身者，谓亲供养真佛色身。供塔者，谓供为佛所建塔等。现前供养者，谓前二事现自根前而设供养。不现前供养者，谓佛、佛塔非现在前，普为一切佛、佛塔故而设供养。又若于佛般涅槃后，为供佛故，造像及塔，若一数等，亦非现供。若供此二随一之时，作如是念而供养者，谓：此一法性，即是一切法性，是故现前供养此二，亦即供养其余三世一切诸佛，及供十方无边佛塔─此是俱供现不现前。论说初者获广大福，第二较前获大大福，第三较前获最大福。故于一佛或佛像等修供养时，应忆法性无所差别，先当遣意供养一切，极切要。自作供养者，谓非由于懈怠、懒惰、放逸增上而令他作，唯自手作。教他供养者，谓念自己略有少物，然诸有情贫苦薄福无力供养，若教此供，当获安乐，由悲愍心，唯教他供。又亦劝他共供养者，谓自他俱共同供养。此三福果，大小如前。财敬供养者，谓供种种衣服、饮食、卧具、坐具、病缘医药，供身什物、薰香、末香、涂香、华鬘、伎乐及诸灯烛，敬问礼拜，奉迎合掌、唱种种赞，五支遍礼，右旋围绕。又供田等无尽奉施，又供摩尼耳环、臂钏诸庄严具，下至供养诸小鸣铃，散诸珍奇，缠宝缕线，供养诸佛或佛塔庙。广大供养者，谓以如是利养恭敬常时供养。此复有七，谓所供物，众多微妙，现非现前，自作教他，至心欢喜，猛利胜解，而为供养。复将此善回向无上正等菩提。非染污供养者，谓不由轻懵、放逸、懈怠而教他供，自手供养，殷重供养，不散漫心而设供养，不以贪等杂染供养，不于信佛国王等所为得利敬而为供养，以随顺物而设供养。随顺物者，谓诸净物，远离不净。雌黄所涂，酥所灌洗，局咄罗薰，遏迦花等及诸所余非清净物。又若如是财物供养自无所集，无从他求，心，周遍思惟，一切随喜，少用功力而修无量广大供养，摄集菩提广大资粮，恒常于此以真善心起欢喜心，当勤修学。又如宝云经及建立三三昧耶经所说，无主摄持诸华、果树及珍宝等，亦当供养。正行供养者，谓于下至构牛乳顷，精勤修习四无量心、四种法集、随念三宝、波罗密多，及能胜解甚深空性、无分别住，于净尸罗起防护心，于菩提分、六度四摄精勤修学。若能由此十种供养供养三宝，应知是名圆满供养。</p>
<p>由如是等兴供养时，有六意乐，能于三宝随一之所，少分思惟而生无量广大果利：一者、无上大功德田；二者、无上有大恩德；三者、一切有情中尊；四者、犹如邬昙妙华极难值遇；五者、三千大千世界独一出现；六者、一切世出世间圆满根本。作是思惟而设供养，此等是如菩萨地说而正摘录。恒常时中，于如是等随应而行，若遇佳节及大时会，当随力能修妙供养。</p>
<p>复次，恒须受饮食故，尔时若能首先供养无间缺者，少用功力而能圆满众多资粮，故随受用净水以上，应以先首至心供养。此复非以糕之瘀处、菜叶黄处，是须择其妙者而供。又供茶时，现一切人如酒扬尘，唯弹少许不成供养；是霞惹瓦语录中出。譬如有一极肥沃田，至下种时而不下种，任其荒芜，如是废止，实生不忍。如是能生若现若后一切善乐最胜福田，于其四季一切时中，常恒无无间，堪种一切善乐种子。复应于此如经说云：‘当以信犁耕耘福田’，若未能作，至极堪惜，故如赞应赞云：‘如尊之福田，三世间非有，施处尊第一，是净令座净。犹如虚空界，横竖无边际，于尊为利害，异熟无尽际。’于最胜田，尚不见如庸俗之田，此是我等无贤善相，故一切时当勤精进供养三宝。若如是行，由于胜田种善根力，于诸道次慧力增长，故于听闻不能持文、思惟不能解义、修习相续不生、慧力至极微劣之时，依福田力是要教授。如是亦如《吉祥敬母》云：‘作诗大善根，我慧依尊故，如夏季江河，虽小极增长。’又如说云：‘供养亦复不赖其物，是在自信。’若有信心，用曼陀罗及诸净水，并无主摄诸供具等，皆可供养。无余财物，应如是行。如现实有而不能舍，作是念云：‘我无福德极贫穷，诸余供财我悉无。’等同《博朵啭》云：‘于一秽螺杯中略掷少许香草念云：栴檀冰片妙香水，是诸生盲欺明眼者。’又如《扑穹啭》云：‘我于最初供养香草，其气辛辣；次有四合长香供养，其气甘美；现在供养，若沉水香、嘟噜迦等，其气香馥。’若于微供轻而弗供，则永生中终是唯尔。若纵微少，发起殷重，渐得上妙；应如此师行持修学。传说此师每配一次，须用二十二两金之香。若诸已得资具自在大菩萨众，尚化其身为多俱胝，于一一身，复各化现百千等手，往一切刹，经无量劫，供养诸佛。诸由少许相似功德，便生喜足，云：我不于此上希菩提者，是于正法极少知解，造次乱言。以是应如宝云经中所说而行，如云：‘应当听闻诸契经中所有如是广大供养，广大承事，由其最胜真实善心，增上意乐，回向诸佛及诸菩萨’。</p>
<p>随念悲故，亦应安立于诸众生于是道理者，谓由悲愍随能安立诸余有情，令受归依。</p>
<p>随作何事，有何所须，皆当供养、启白三宝，弃舍世间诸余方便者，谓随作为何种所作，随见何等紧要重事，应依三宝及兴随顺三宝供养，于一切种，不应依止不顺三宝邪道等仪；一切时中应当至心归凭三宝。</p>
<p>由知胜利，昼三夜三勤修归依分二：一、摄分所出胜利。二、教授所出胜利。初中有二四聚。初四聚中，一、获广大福者，如无死鼓音陀罗尼云：‘佛世尊难思，正法亦难思，圣僧不思议，诸信不思议，异熟亦难思。’摄波罗密多论亦云：‘归依福有色，三界器犹狭，如大海水藏，非握能测量。’二、获大欢喜者，如念集中云：‘若诸日夜中，能随念诸佛，正皈依佛者，此是人所得。’于余二宝亦如是说─我今获得依止如是三宝归宿，是为善得。作意思惟，增长欢喜。三、获三摩地，四、获大清净者，谓由等持及以慧学而得解脱。</p>
<p>第二四聚中，一、具大守护者，至下当说。二、于一切种邪胜解障，皆得轻微或永灭尽者；谓由信解、归依恶师恶法恶友增上力故造诸恶业，皆得轻微，当得清净。三、得堕入正行正至善士数中，四、为其大师同梵行者及于圣教净信诸天爱念欢喜者：谓得趣入善士数中，为大师等之所喜乐。诸天如何欢喜者，谓彼欢喜唱如是言：‘我等由其成就归依，从彼处没来生此间。是诸人等，今既成就多住归依，亦当来我众同分中’。</p>
<p>教授所出胜利分八：</p>
<p>一、得入内道佛弟子者，总有多种建立内外差别道理，然共称许《觉窝》与《寂静论师》，以有归依而为判别；谓得归依乃至未舍。是故最初入佛弟子者，须由至心于三宝所受为大师等。此若无者，任作何善，皆不能入佛弟子数。</p>
<p>二、成一切律仪所依处者，俱舍释云：‘受归依者，是受一切律仪之门’，归依七十论亦云：‘近事归三宝，此是八律本’，此中意趣。谓由归依而能坚固涅槃意乐，从此意乐，律仪发生。</p>
<p>三、先集业障轻微、灭尽者，集学论中显示归依能净罪时？说云：‘此中应以生猪因缘而为譬喻。’谓有天子当生猪中，由归依故，即未生彼，是由归依能净当生恶趣因故。‘若有归依佛，彼不往恶趣，舍弃人身已，彼当得天身。’于法及僧亦如是说。故先集罪，有者轻微，有者罄尽。</p>
<p>四、积广大福者，如前所说。</p>
<p>五、不堕恶趣，由前应知。</p>
<p>六、人与非人不能为难者，如经云：‘诸遭怖畏人，多归依山林，及归诸园囿，归所供树木；其归非尊胜，其归非第一，虽依其依处，不能脱众苦。若时有归依，佛法及僧伽，由知苦、苦集，正超越诸苦。八支圣道乐，当趣般涅槃，以智慧观见，诸四圣谛理，此归为尊胜。此归是第一，由归此归处，能解脱众苦。’此中应以成就风索外道等缘而为譬喻。</p>
<p>七、随一切想悉当成办者，随行何等如法所作，若先供养归依三宝，祈祷成办，则易成就。</p>
<p>八、速能成佛者，如师子请问经云：‘由信断无暇谓由获得殊胜闲暇，遇归依处，学殊胜道，由此不久当得成佛。如是忆念诸胜利故，于日日中，昼三夜三，勤修归依。</p>
<p>下至戏笑乃至命缘，应当守护不舍三宝者：身命受用，定当舍离。若为此故，弃舍三宝，则一切生展转受苦。故任至何事，不舍归依。作是念已，数起誓愿，虽为戏笑亦不应说舍归依语。诸先觉等说一学处谓随往何方，于彼如来应学归依，未见根据。</p>
<p>如是六种共同学处，是如道炬释论中说。各别学处初三种者，契经中说。后三种者，出于归依六支论中。如彼说云：‘应于形像颂，及诸碎黄布，信解为大师，亲口说诸法，不谤应顶戴；净未净诸人，应观为善士。’摄抉择中所说此等。《迦摩跋》云：‘此诸学处，《内邬苏跋》，想亦宣说，我二同从《阿兰若师》所闻。’此语出于此师所传《陇跋缚》道次第中。</p>
<p>若有违犯此诸学处，当成亏损及弃舍之理者：有说违犯六种成舍，谓初三种各别学处及恒修归依，为命不舍供养三宝。有说由其九种成舍，谓加违后三种各别学处，其余仅是亏损之因。然作是思─若与为命亦不弃舍，有违犯者，实舍归依。如是虽未弃舍三宝，然俱爱执三宝异品、大师等三，亦违不言有余大师。心未诚归，故亦成舍。若未犯此，仅违学处，非是舍因。</p>
<p>是故归依，是于佛教能入大门。若有归依，非唯虚言，则是依止最殊胜力，内外障缘不能违害；功德差别，易生难退，倍转增长。故如前说，由于怖畏及由忆念功德等门，受持归依，励力不违归依学处，是极扼要。</p>
<p>设作是念：如是念死及思死后当生恶趣，而起怖畏，能从其中救拔归处，是为三宝，若归三宝不违学处，然其归处，如何救拔？如集法句云：‘能断有箭道，我教示尔等，如来是大师，尔等应须行。’佛是归依大师，僧是归依正行助伴，故正归依是为法宝。若能得此，解脱畏故，最下法宝，亦是由其初修业时远一分过，修一分德，断证二事倍转胜进而为安立，非离此外忽从他来。</p>
<p>故于此时，是须善巧善不善业及果差别，如理取舍而修正行，是为修法。若不久思二业及果，如理取舍，则不能遮诸恶趣因，纵畏恶趣，然亦不能脱此畏故。是故救拔果位恶趣，须于因时纠治其意随不善转，此复依赖于诸业果得深忍信。</p>
<p><span style="color:#333399">辛二、一切善乐所有根本发深忍信<span lang="EN-US"></span></span></p>
<p>第二、引发一切善乐根本深忍信中分三：</p>
<p>壬一、思总业果</p>
<p>壬二、思别业果</p>
<p>壬三、思已正行进止之理</p>
<p><span style="color:#333399">壬一、思总业果<span lang="EN-US"></span></span></p>
<p>初中分二：</p>
<p>癸一、正明思总之理</p>
<p>癸二、分别思惟</p>
<p><span style="color:#333399">癸一、正明思总之理<span lang="EN-US"></span></span></p>
<p>初中有四。业决定理者，谓诸异生及诸圣者，随有适悦行相乐受，下至生于有情地狱，由起凉风所发乐受，一切皆是从先造集善业所起；从不善业发生安乐无有是处。所有逼迫行相苦受，下至罗汉相续之苦，一切皆是从先造集不善而起；从诸善业发生诸苦无有是处。宝鬘论云：‘诸苦从不善，如是诸恶趣，从善诸善趣，一切生安乐。’故诸苦乐非无因生，亦非自性，自在天等不顺因生，是为从总善不善业生总苦乐。诸苦安乐种种差别，亦从二业种种差别，无少紊乱各别而起。若于业果或决定相或无欺罔，获定解者，是为一切内佛弟子所有正见，赞为一切白法根本。</p>
<p>业增长广大者。谓虽从其微少善业，亦能感发极大乐果；虽从微少诸不善业，亦能感发极大苦果。故如内身因果增长，诸外因果无能等者。此亦如集法句云：‘虽造微少恶，他世大怖畏，当作大苦恼，犹如入腹毒。虽造微少福，他世引大乐，亦作诸大义，如诸谷丰熟。’从轻微业起广大果，此复当由说宿因缘发定解者，如《阿笈摩》说牧人喜欢，及彼手杖所穿田蛙、五百水鹅、五百鱼龟、五百饿鬼、五百田夫及五百牛所有因缘。并贤愚经说金天金宝牛护因缘。当从《阿笈摩》及贤愚经、百业经等求发定解。</p>
<p>复次尸罗轨则净命正见四中，后未亏损，前三未能圆满清净，少亏损者，说生龙中。海龙王请问经云：‘世尊！我于劫初，住大海内，有时《拘留孙如来》出现世间，尔时大海之中，诸龙龙子龙女悉皆减少，我亦减少眷属。世尊现大海中，诸龙龙子龙女，悉皆如是无有限量，不能得知数量边际，世尊有何因缘而乃如此？’世尊告曰：‘龙王若于善说法毗奈耶而出家已，未能清净圆满尸罗，亏损轨则、亏损净命、亏损尸罗，未能圆满，然见正直，此等不生有情地狱，死没已后当生龙中。’此复说于《拘留孙大师》教法之中，在家出家有九十八俱胝；《金山大师》教法之中，有六十四俱胝；《迦叶大师》教法之中，有八十俱胝；吾等大师教法之中，有九十九俱胝─由其亏损轨则净命，尸罗增上，于龙趣中已生、当生。吾等大师般涅槃后，诸行恶行、毁犯尸罗四众弟子，亦生龙中；然亦宣说彼等加行虽不清净，由于圣教尚未退失，深忍意乐增上力故，从龙死殁，当生人天。除诸趣入于大乘者，一切悉当于此贤劫诸佛教中而般涅槃。是故微细黑白诸业，如影随形，皆能发生广大苦乐。当生坚固决定解已，虽微善业应励力修；微少恶罪，应励力断。如集法句云：‘如鸟在虚空，其影随俱行，作妙行恶行，随彼众生转。如诸少路粮，入路苦恼行，如是无善业，有情往恶趣。如多有路粮，入路安乐行，如是作善业，有情往善趣。’又云：‘虽有极少恶，勿轻念无损，如集诸水滴，渐当满大器。’又云：‘莫思作轻恶，不随自后来，如落诸水滴，能充满大器。如是集少恶，愚夫当极满，莫思作少善，不随自后来。如落诸水滴，能充满大瓶，由略集诸善，坚勇极充满。’本生论亦云：‘由修善不善诸业，诸人即成惯习性，如是虽不特策励，他世现行犹如梦。若未修施尸罗等，随具种色少壮德，极大势力多富财，后世悉不获安乐。种等虽卑不著恶，具足施戒等功德，如夏江河能满海，后世安乐定增广。应善定解善非善，诸业他世生苦乐，断恶励力修善业，无信岂能如欲行’？</p>
<p>所未造业不会遇者。谓若未集能感苦乐正因之业，则定不受业苦乐果。诸能受用大师所集无数资粮所有妙果，虽不必集彼一切因，然亦定须集其一分。</p>
<p>已造之业不失坏者。谓诸已作善不善业，定能出生爱、非爱果。如超胜赞云：‘梵志说善恶，能换如取舍，尊说作不失，未作无所遇。’三摩地王经亦云：‘此复作已非不触，余所作者亦无受’，毗奈耶阿笈摩亦云：‘假使经百劫，诸业无失亡，若得缘会时，有情自受果’。</p>
<p><span style="color:#333399">癸二、分别思惟<span lang="EN-US"></span></span></p>
<p>第二、分别思惟分二：</p>
<p>子一、显十业道而为上首</p>
<p>子二、抉择业果</p>
<p><span style="color:#333399">子一、显十业道而为上首<span lang="EN-US"></span></span></p>
<p>如是了知苦乐因果各各决定及业增大，未作不会，作已无失，彼当先于何等业果所有道理发起定解而取舍耶？总能转趣妙行、恶行三门决定。三门一切善、不善行，虽十业道不能尽摄，然诸粗显，善、不善法罪恶根本诸极大者，世尊摄其扼要而说十黑业道。若断此等，则诸极大义利扼要亦摄为十，见此故说十白业道。俱舍论云：‘摄其中粗显，善不善如应，说为十业道。’辨阿笈摩亦云：‘应护诸言善护意，身不应作诸不善，如是善净三业道，当得大仙所说道。’由善了知十黑业道及诸果已，于其等起亦当防护，使其三门全无彼杂，习近十种善业道者，即是成办一切三乘及其士夫二种义利所有根本，不容缺少，故佛由其众多门中数数称赞海龙王请问经云：‘诸善法者，是诸人天众生圆满根本依处，声闻独觉菩提根本依处，无上正等菩提根本依处。何等名为根本依处？谓十善业。’又云：‘龙王！譬如一切聚落、都城、市埠、方邑、国土、王宫，一切草木，药物树林，一切事业边际，一切种子集聚，生一切谷，若耕若耘及诸大种，皆依地住，地是彼等所依处所。龙王！如是此诸十善业道，是生人天，得学无学诸沙门果，独觉善提及诸菩萨一切妙行，一切佛法所依止处。’是故十地经中称赞远离十不善戒所有义理。入中论中亦总摄云：‘若诸异生诸语生，若诸自力证菩提，及诸胜子决定胜，增上生因戒非余’。</p>
<p>如是不能于一尸罗数修防护而善守护，反自说云我是大乘者，极应呵责。地藏经云：‘由如是等十善业道而能成佛，若有乃至命存以来，下至不护一善业道，然作是言：我是大乘，我求无上正等菩提。此数取趣至极诡诈，说大妄语，是于一切佛世尊前欺罔世间，说断灭语。此由愚蒙，而至命终，颠倒堕落。’颠倒堕落者，于一切中应知即是恶趣异名。</p>
<p><span style="color:#333399">子二、抉择业果<span lang="EN-US"></span></span></p>
<p>抉择业果分三：</p>
<p>丑一、显示黑业果</p>
<p>丑二、白业果</p>
<p>丑三、业余差别</p>
<p><span style="color:#333399">丑一、显示黑业果<span lang="EN-US"></span></span></p>
<p>初中分三：</p>
<p>寅一、正显示黑业道</p>
<p>寅二、轻重差别</p>
<p>寅三、此等之果</p>
<p><span style="color:#333399">寅一、正显示黑业道<span lang="EN-US"></span></span></p>
<p>云何杀生？摄分于此说为事、想、欲乐、烦恼、究竟五相。然将中三摄入意乐，更加加行摄为四相，谓：事、意乐、加行、究竟、易于解释、意趣无违。其中杀生事者，谓具命有情，此复若是杀者、自杀，有加行罪无究竟罪。瑜伽师地论于此意趣，说他有情，意乐分三，想有四种。谓：如于有情事作有情想及非情想，于非有情作非情想及有情想。初及第三是不错想，二、四错误。此中等起若有差别，譬如念云：‘唯杀天授’，若起加行误杀祠授，无根本罪，故于此中须无错想。若其等起于总事转，念加行时，任有谁来悉当杀害，是则不须无错误想。如是道理，于余九中，如其所应，皆当了知。烦恼者，谓三毒随一。等起者，谓乐杀害。加行中能加行者，谓若自作或教他作，二中谁作等无差别。加行体者，谓用器杖，或用诸毒或用明咒，随以一种起加行等。究竟者，谓即由其加行因缘，彼尔时死或余时死。此复如俱舍云：‘前等死无本，已生余身故。’此中亦尔。</p>
<p>不与取事者。谓随一种他所摄物。意乐分三：想与烦恼俱如前说：等起者谓虽未许令离彼欲。加行中能加行者如前。加行体者谓若力劫、若闇窃盗，任何悉同。此复若于债及寄存，以诸矫诈欺惑方便，不与而取，或为自义或为他义或为令他耗损等故，所作悉同成不与取。究竟者，摄分中说：‘移离本处’于此义中，虽多异说，然从物处移于余处，唯是一例，犹如田等无处可移，然亦皆须安立究竟，是故应以发起得心。此复若是教劫教盗，彼生即可，譬如遣使往杀他人，自虽不知，然他何时死，其教杀者即生本罪。</p>
<p><a name="a05"></a><span style="color:#333399">菩提道次第广论卷五<span lang="EN-US"></span></span></p>
<p>欲邪行事者。略有四种，谓：所不应行、非支、非处及以非时。此中初者，谓行不应行所有妇女及一切男、非男、非女。此之初者，摄分中云：‘若于母等、母等所护，如经广说名不应行’，如《马鸣阿阇黎说此义》云：‘言行应行者，他摄具法幢、种护至王护、他已娶娼妓、诸亲及系属，此是不应行。’他所摄者，谓他妻妾。具法幢者，谓出家女。种姓护者，谓未适嫁，父母等亲或大公姑或守门者，或虽无此自己守护。若王若敕而守护者，谓于其人制治罚律。于他已给价金娼妓，说为邪行，显自给价非欲邪行。《大依怙尊》亦作是说。男者俱通自他。非支分者，谓除产门所有余分，《马鸣阿阇黎》云：‘云何名非支，口便道婴童，腿逼及手动。’《大依怙》云：‘言非支者，谓口秽道及童男女前后孔户并其自手。’此说亦同。非处所者，谓诸尊重所集会处，若塔庙处、若大众前、若于其境有妨害处，谓地高下及坚硬等。《马鸣阿阇黎》云：‘此中处境者，在法塔像等菩萨居处等，亲教及轨范井在父母前，非境不应行。’《大依怙》师─亦如是说。非其时者，谓秽下降胎满孕妇、若饮儿乳、若受斋戒、若有疾病，匪宜习故，若道量行量谓极至经于五返。《马鸣阿阇黎》云：‘此中非时者，秽下及孕妇，有儿非欲解，及其苦忧等，住八支非时。’《大依怙尊》亦复同此，稍差别者，谓昼日时亦名非时。非支等三，虽于自妻尚成邪行，况于他所！意乐分三：想者摄分中说，于彼彼想是须无误。《毗奈耶》中于不净行他胜处时，说想若错不错皆同。俱舍释说作自妻想而趣他妻，不成业道。若于他妻作余妻想而趣行者，有二家计，谓成不成。烦恼者，三毒随一。等起者，谓乐欲行诸不净行。加行者，摄分中说教他邪行，教者亦生欲邪行罪；俱舍释说如此则无根本业道。前或意非根本罪，然须观察。究竟者，谓两两交会。</p>
<p>妄语事者。谓见、闻、觉、知四及此相违四。能解之境，谓他领义。意乐分三：想者谓于所见变想，不见及于未见变想见等，烦恼者，谓三毒；等起者，谓覆藏想乐说之欲。加行者，谓或言说或默忍受或现身相，此复所求或为自利或为利他，随为何故说悉同犯。此中说于妄语离间及粗恶语，虽教他说，其三亦成。俱舍本释于语四业皆说教他亦成业道，毗奈耶中说起此等究竟犯时，要须自说。究竟者，谓他领解。俱舍释说若他未解，仅成绮语；离间粗语，亦皆同此。</p>
<p>离间语事者。谓诸有情或和不和。意乐分三：想及烦恼如前；等起者，和顺有情乐乖离欲，不和有情乐不合欲。加行者，随以实语，若非实语；随说所说，若美不美；随其所求为自为他而有陈说。究竟者，摄分中云：‘究竟者，谓所破领解。’谓他了解所说离言。</p>
<p>粗恶语事者。谓诸有情能引恚恼。意乐中想、烦恼如前；等起者，谓乐粗言欲。加行者，谓以若实，若非实语；或依种过或依身过，或依业过，或依戒过，或依现行所有过失说非爱语。究竟者，摄分中说：‘究竟者谓呵骂彼’，俱舍释说须所说境解所说义。</p>
<p>绮语事者。谓能引发无利之义。意乐中三：想者虽仅说为于彼彼想，然于此中，是即于其所欲说义彼想而说，此中不须能解境故；烦恼者，谓三毒随一；等起者，谓乐宣说无属乱语。加行者，谓发勤勇宣说绮语。究竟者，谓才说绮语，此复七事相应，谓：若宣说斗讼竞诤、若于外论或梵志咒以爱乐心受持讽颂、若苦逼语如伤叹等、若戏笑游乐受欲等语、若乐处众宣说王论臣论国论盗贼论等、若说醉语及颠狂语、若邪命语。语无系属，无法相应，非义相应者，谓前后语无所连续，若说杂染、若歌笑等、若观舞时而发言词。前三语过，是否绮语？虽有二家，然此所说顺于前家。</p>
<p>贪欲事者。谓属他财产。意乐分三：想者谓于彼事作彼事想；烦恼者，谓三毒随一；等起者，谓欲令属我。加行者，谓于所思义正发进趣。究竟者，说于彼事定期属己，谓念其财等愿成我有。此中贪心圆满，须具五相：一有耽著心，谓于自财所；二有贪婪心，谓乐积财物；三有饕餮心，谓于属他资财等事，计为华好深生爱味；四有谋略心，谓作是念：凡彼所有何当属我；五有覆蔽心，谓由贪欲不觉羞耻，不知过患及与出离。若此五心，随缺一种贪欲心相即非圆满。瑜伽师地论中，于十不善俱说加行。又非圆满贪欲之理者，谓作是念云：‘何当能令其家主成我仆使，如我所欲？’又于其妻子等及饮食等诸资身具，亦如是思。又作是念云：‘何当能令他知我少欲、远离、勇猛精进、具足多闻、成施性等？’又作是念云：‘何当能令诸国王及诸商王、四众弟子，供事于我得衣食等？’又作是念，起如是欲，云：‘何令我当生天上，天妙五欲以为游戏，当生猛利遍入世界，乃至愿生他化自在？’又于父母、妻子、仆等同梵行者所有资具，发欲得者，亦是贪欲。</p>
<p>嗔恚心中。事、想、烦恼如粗恶语。等起者，乐打等欲，云何令其遭杀遭缚，若由他缘或自任运耗失败产。加行者，即于所思而起加行。究竟者，谓于打等期心决定或已断决。此亦有五；全则圆满，缺则非圆─谓具五心：一有憎恶心，谓于能损害相，随法分别故；二有不堪耐心，谓于不饶益不堪忍故；三有怨恨心，谓于不饶益数数非理思惟随念故；四有谋略心，谓作是念；何当捶挞，何当杀害；五有覆蔽心，谓于嗔恚不觉羞耻、不知过患及与出离仅成损害心者，谓作是念：‘彼于我所已作、正作诸无义事，故我于彼当作无义。’尽其所有几许思惟，尔许一切皆损害心。如是愿他现法丧失亲属、资财及善法等，及愿后法往恶趣中，亦是损心。</p>
<p>邪见事者。谓实有义。意乐分三：想者谓于所谤义作谛实想；烦恼者谓三毒随一；等起者谓乐诽谤欲；加行者，即于所思策发加行。此复有四，谓：谤因果、作用、有事。诽谤因者，谓云无有妙恶行等。诽谤果者，谓云无有彼二异熟。诽谤作用分三：诽谤殖种、持种作用者，谓云无有若父若母；诽谤往来作用者，谓云无有前世后世；诽谤受生作用者，谓云无有化生有情。谤实有事者，谓云无有阿罗汉等。究竟者，谓诽谤决定。此亦由于五相圆满─谓具五心：一有愚昧心，谓不如实了所知故；二有暴酷心，谓乐作恶故；三有越流行心，谓于诸法不如正理善观察故；四有失坏心，谓谤无布施爱养祠祀妙行等故；五有覆蔽心，谓由邪见不觉羞耻、不知过患及与出离故。此五若缺，则不圆满。虽其邪见复有所余，然唯说此名邪见者，由此能断一切善根，随顺诸恶随意所行，是为一切邪见之中极重者故。其中杀生、粗语、嗔心由三毒起，由嗔究竟。不与而取、邪行、贪欲，由三毒起唯贪究竟。妄言、离间及诸绮语发起究竟，俱由三毒。邪见由其三毒发起，唯痴究竟。此等之中，思唯是业而非业道，身语所有七支是业亦是业道，思行处故。贪欲等三业道非业。</p>
<p><span style="color:#333399">寅二、轻重差别<span lang="EN-US"></span></span></p>
<p>第二、显示轻重分二：</p>
<p>卯一、十业道轻重</p>
<p>卯二、兼略显示具力业门</p>
<p><span style="color:#333399">卯一、十业道轻重<span lang="EN-US"></span></span></p>
<p>初中有五：例如杀生，由意乐故重者，谓猛利三毒所作。由加行故重者，谓：或已杀生或正，或当具欢喜心、具踊跃心、或有自作或复劝他，于彼所作称扬赞叹，见同行者意便欣庆。由其长时思量积蓄怨恨心已，方有所作、无间所作、殷重所作；或于一时顿杀多生，或令发起猛利痛苦而行杀害，或令怖畏、作不应作而后杀害，若于孤苦贫穷、哀戚悲泣等者而行杀害。由无法故重者，谓不能日日乃至极少时持一学处，或亦不能半月、八日、十四、十五受持斋戒，于时时间惠施修福、问讯礼拜、迎送合掌和敬业等，又亦不能于时时间获得增上惭愧恶作，又不能证世间离欲或法现观。由邪执故重者，谓由依于作邪祠祀，所有邪见执为正法而行杀戮，又作是心─畜等乃是世主所化为资具故，虽杀无罪─诸如是等，依止邪见而行杀害。由事故重者，谓若杀害大身傍生、人或人相父母、兄弟、尊长、委信、有学、菩萨、罗汉、独觉及知如来不能杀害，而以恶心出其身血。违此五因，为轻杀生。</p>
<p>余九除事，如其杀生，轻重应知。由其事故重不与取者，谓若劫盗众多上妙及委信者，劫盗孤贫出家之众及此法众；若入聚落而行劫盗，若劫有学、罗汉、独觉、僧伽佛塔所有财物。由其事故重邪行者，谓行不应行中，若母母亲，委信他妻，或比丘尼，或正学女，或勤策女。非支行中谓于面门。非时行中，谓受斋戒，或胎圆满，或有重病。非处行中，谓塔近边，若僧伽蓝。由其事故重妄语者，谓为诳惑多取他财而说妄语。若于父母乃至于佛，若于善贤，若于知友而说妄语。若能起重杀生等三而说妄语；为破僧故而说妄语─于一切中，此为最重。由其事故重离间语者，谓破坏他长时亲爱及善知识父母男女。若能破僧，若能引发身三重业所有离间语。由其事故重粗恶语者，谓于父母等及余尊长说粗恶语，若以非真非实妄语说粗恶语，现前毁骂，诃责于他。由其事故重绮语者，妄语等三，所有绮语，轻重如前。若诸依于斗讼诤竞所有绮语，若以染心于外典籍而读诵等。若于父母亲属尊重，调弄轻笑，现作语言，不近道理。由其事故重贪欲者，谓若贪欲僧伽、佛塔、所有财宝，及于已德增上慢，乃于王等及诸聪睿同梵行所起增上欲，贪求利敬。由其事故重嗔恚者，谓于父母亲属尊长，无过贫苦诸可哀愍、诸诚心悔所作过者，起损害心。由其事故重邪见者，谓能转趣谤一切事，较余邪见此为最重。又谓世间无阿罗汉，正至正行，此见亦尔。与上相违是轻应知。</p>
<p>本地分中说有六相，成极尤重。加行故者，谓由猛利三毒，或由猛利无彼三毒发起诸业。串习故者，谓于长夜亲近修习，若多修习善恶二业。自性故者，谓属身语七支，前前重于后后；属意三支，后后重于前前。事故者，谓于佛法僧诸尊重，所为损为益。所治一类故者，谓乃至寿存，一向受行诸不善业，未曾一次受行善法。所法损害故者，谓永断除诸不善品，令诸善业离欲清净。亲友书中亦云：‘无间贪著无对治，从德尊事所起业，是五重大善不善，其中应勤修善行。’其三宝等为具德事，其父母等为有恩事，开二成立。</p>
<p><span style="color:#333399">卯二、兼略显示具力业门<span lang="EN-US"></span></span></p>
<p>第二、兼略开示具力业门分四：由福田门故力大者。谓于三宝尊重似尊父母等所，于此虽无猛利意乐，略作损益能得大福及大罪故。此复犹如念住经云：‘从佛法僧虽取少许亦成重大。若不与取佛法僧物，仍以彼等同类奉还。盗佛法即得清净，盗僧伽者乃至未受不得清净，福田重故。若盗食物，当堕有情大那落迦；若非食物，则当生于诸狱间隙，无间近边极黑暗处。’日藏经中特说犯戒受用僧物少许，或叶或华或果，当生有情大那落迦；设经长夜而得脱离，复当生于旷野尸林无手乏足诸旁生类及无手足盲饿鬼中，经历多年恒受苦等极大过患。又说已施僧众苾刍，虽诸华等自不应用、不应转与诸居家者；诸居家者，不应受用；罪亦极重。即前经云：‘宁以诸利剑，割断自支体，已施僧伽物，不与在家者。宁食热铁丸，火焰即炽猛，不应于僧中，受用僧伽业。宁取食猛火，量等须迷卢，不以居家身，受用僧财物。宁破一切体，贯诸大弗上，不以居家身，受用僧财物。宁入诸舍宅，火炭遍充满，不以居家身，夜宿僧房舍。’又僧伽中，若诸菩萨补特伽罗，是极大力善不善田。能入发生信力契印经说：‘设如有一由忿恚故，禁闭十方一切有情于黑暗狱。若有忿恚背菩萨住，云不瞻视此暴恶者，较前生罪极无数量。又较劫夺南瞻部洲一切有情一切财物，若有轻毁随一菩萨，亦如前说。又较焚毁殚伽沙数诸佛塔庙，若于胜解大乘菩萨起损害心，发生嗔恚，说诸恶称，亦如前说。’能入定不定契印经说：‘若剜十方有情眼目，由慈心故令眼还生及将前说一切有情，放出牢狱，悉皆安立转轮王乐或梵天乐。如次若于诸能胜解大乘菩萨净信瞻视，及由净信乐欲瞻视，称扬赞叹，较前生福极无数量。’极善寂静决定神变经中亦说：‘较诸杀害《南赡部洲》一切有情，或尽劫夺一切财产，若于菩萨所修善行，下至抟食施诸旁生而作障难，能生无量罪。’故于是处，极应防慎。</p>
<p>由所依门故力大者。谓如铁丸小亦沉水，即彼成器虽大上浮，说智不智所作罪恶而有轻重。此因相者，涅槃经说诸愚痴者，如蝇粘涕不能脱离，虽于小罪不能脱离。由无悔心不能善行，由覆藏过，虽先有善为恶染污，故应现受异熟之因，变为极重那落迦因。又如少水投盐一掬，则难饮用，或如欠他一文金钱不能还偿，渐被逼缚受诸苦脑。又说五相虽是当感现轻异熟，能令熟于那落迦中，谓：重愚痴、善根微薄、恶业尤重、不起追悔、先无善行。故说轻微是指智者能悔前失、防护后过、不藏诸恶、勤修善法诸恶对治。若不修此，妄矜为智，由轻懵门，知而故行，是为尤重。宝蕴经亦说：‘三千所有一切有情，皆入大乘，具轮王位，各以灯烛器等大海，炷如须弥，供养佛塔，其福不及出家菩萨，于小灯烛涂以油脂，持供塔前，所得福德百分之一。’此中意乐谓菩提心及其福田俱无差别，然所供物殊异极大，是所依力极为明显。</p>
<p>由是道理，则无律仪与有律仪，同是有中，具一具二具三之身，修行道时，显然后后较于前前进趣优胜。如诸在家修施等时，受持斋戒律仪而修，与无律仪所修善根，势力大小亦极明显制罚犯戒经说较诸世人具十不善，经百岁中恒无间缺所集众恶，若有比丘毁犯尸罗，仙幢覆身经一日夜，受用信施，不善极多，亦是由其所依门中，罪恶力大。《分辨阿笈摩》亦云：‘宁吞热铁丸，猛焰极可畏，不以犯戒身，受用国人食。’通说犯戒及绥学处。《敦巴仁波卿》云：‘较依正法所起罪恶，十种不善是极少恶。’现见实尔。</p>
<p>由事物门故力大者。施有情中，正法布施，供养佛中，正行供养，较诸财施、财物供养最为超胜。此是一例，余皆应知。</p>
<p>由意乐门故力大者。宝蕴经说较三千界一切有情各建佛塔，量等须弥，于此诸塔，复经微尘沙数之劫，以一切种可供养事，承事供养；若诸菩萨不离一切智心，仅散一华，其福极多。如是由其攀缘所得，若有胜劣及缘自他利益事等意乐差别，此复由其强盛、微弱、恒促等门，应当了知。又于恶行，若烦恼心，猛利恒长，其力则大；其中复以嗔力为大。入行论云：‘千劫所集施，供养善逝等，此一切善行，一恚能摧坏。’此复若嗔同梵行者及嗔菩萨，较前尤重。三摩地王经云：‘若互相嗔恚，非戒闻能救，非定非兰若，施供佛能救。’入行论中亦云：‘如此胜子施主所，设若有发暴恶心，能仁说如恶心数，当住地狱经尔劫。’</p>
<p><span style="color:#333399">寅三、此等之果<span lang="EN-US"></span></span></p>
<p>第三、其果分三：异熟果者。谓十业道，一一皆依事及三毒上中下品，有三三等。本地分说此中上品杀生等十，一一能感生那落迦，中十、一一感生饿鬼，下十、一一能感旁生。</p>
<p></p>
<p>十地经说中下二果与此相违。</p>
<p>等流果者。谓出恶趣，次生人中，如其次第，寿量短促，资财匮乏，妻不贞良，多遭诽谤，亲友乖离，闻违意声，言不威肃，贪嗔痴三，上品猛利。谛者品及十地经中，于其一一说二二果，谓：‘设生人中，寿量短促，多诸疾病。资财匮乏，与他共财，眷属不调，或非可信。妻有匹偶。多遭诽谤，受他欺诳。眷属不和，眷属鄙恶。闻违意声，语成斗端，语不尊严，或非堪受，无定辩才。贪欲重大，不知喜足；寻求无利，或不求利。损害于他，或遭他害；见解恶鄙，谄诳为性。’诸先尊长说纵生人中，爱乐杀生等事，是造作等流果。前所说者，是领受等流果。</p>
<p>诸主上果或增上果者。谓由杀生，能感外器世间所有饮食及药果等皆少光泽，势力、异熟及与威德并皆微劣，难于消变，生长疾病。由此因缘，无量有情，未尽寿量而便中夭。不与取者，谓众果<span lang="EN-US">渺少，果不滋长，果多变坏，果不贞实；多无雨泽，雨多淋涝，果多干枯及全无果。欲邪行者，谓多便秽、泥粪不净，臭恶迫迕，不可爱乐。虚妄语者，谓农作、行船事业边际，不甚滋息，不相谐偶，多相欺惑，饶诸怖畏、恐惧因缘。离间语者，谓其地处丘坑间隔、险阻难行，饶诸怖畏、恐惧因缘。粗恶语者，谓其地所多诸株杌、刺石砾瓦，枯槁无润，无有池沼、河流泉涌，干地卤田，丘陵坑险，饶诸怖畏、恐惧因缘。诸绮语者，谓诸果树不结果实，非时结实，时不结实，未熟似熟，根不坚牢，势不久停，园林池沼可乐极少，饶诸怖畏、恐惧因缘。贪欲心者，谓一切盛事经历一一年时月日，渐渐衰微，唯减无增。嗔恚心者，谓多疫疠、灾横扰恼、怨敌惊怖、狮子虎等、蟒蛇蝮蝎、蚰蜒百足、毒暴药叉诸恶贼等。诸邪见者，谓器世间所有第一胜妙生源悉皆隐没，诸不净物乍似清净，诸苦恼物乍似安乐，非安居所、非救护所、非归依所。</span></p>
<p><span style="color:#333399">丑二、白业果<span lang="EN-US"></span></span></p>
<p>思惟白业果分二：</p>
<p>寅一、白业</p>
<p>寅二、果</p>
<p><span style="color:#333399">寅一、白业<span lang="EN-US"></span></span></p>
<p>本地分说，于杀生、不与取、欲、邪行，起过患欲解，起胜善心；若于彼起静息方便及于彼静息究竟中所有身业。语四意三，亦皆如是。其差别者，谓云语业及云意业，事及意乐、加行、究竟，如应配合。例如远离杀生业道事者，谓他有情。意乐者，谓见过患，起远离欲。加行者，谓起诸行静息杀害。究竟者，谓正静息圆满身业。以此道理，余亦应知。</p>
<p><span style="color:#333399">寅二、果<span lang="EN-US"></span></span></p>
<p>果中有三：异熟者，谓由软中上品善业，感生人中、欲界天中、上二界天。诸等流果及增上果，违于不善，如理应知。十地经说，以此十种，怖畏生死，离诸悲心，由随顺他言教修习，办声闻果。又诸无悲，不依止他，欲自觉悟，善修缘起，办独胜果。若心广大，具足悲心，善权方便，广发宏愿，终不弃舍一切有情，于极广大诸佛智慧，缘虑修习，成办菩萨一切诸地波罗密多。由善修习此一切种，则能成办一切佛法。如是二聚十种业道及彼诸果，凡余教典未明说者，一切皆是如本地分、摄抉择分意趣而说。</p>
<p>第三、显示余业差别中，引满差别者，引乐趣业是诸善法，引恶趣业是诸不善。诸能满者，则无决定。于乐趣中，亦有断支、关节残根、颜貌丑陋、短寿多疾、匮乏财等是不善作。于诸旁生及饿鬼中，亦有富乐极圆满者，是善所作。由如是故共成四句，谓于能引善所引中，有由能满善所圆满及由不善圆满二类；于诸能引不善引中，有由能满不善圆满及由善法圆满二类。集论云：‘应知善不善业，是能牵引及能圆满，于善恶趣受生之业；能牵引者谓能引异熟；能圆满者谓既生已，能令领纳爱与非爱。’俱舍论云：‘由一引一生，能满则众多。’谓由一业能引一生，非能引多，亦非众多共引一生；诸能满中则有众多。集论则说颇有诸业，唯由一业牵引一生；又有诸业，唯由一业牵引多生；颇有诸业，由众多业牵引一生；亦有诸业，由众多业牵引多生。释中说云：‘有由一刹那业，唯能长养一世异熟种子，及由彼业而能长养多世异熟种子。有由多刹那业，唯能数数长养一世种子，及由众多互相观待，而能数数长养展转多生种子。’</p>
<p>定不定受业者。如本地分云：‘顺定受业者，谓故思已，若作若增长业。顺不定受业者，谓故思已，作而不增长业。’作与增长所有差别者，即前论云：‘云何作业？谓若思业或思惟已，身语所起。’又云：‘增长业者，除十种业，谓─一、梦所作；二、无知所作；三、无故思所作；四、不利不数所作；五、狂乱所作；六、失念所作；七、非乐欲所作；八、自性无记；九、悔所损害；十、对治所损除此十种业所余诸业。不增长业者，谓即所说十种。’摄抉择分亦说四句：一、作杀生而非增长，谓：无识别所作、梦中所作、非故思作、自无乐欲他逼令作。若有暂作，续即发起猛利追悔及厌患心，恳责厌离正受律仪，令彼薄弱未与异熟，便起世间所有离欲损彼种子，及起出世永断之道害彼种子。二、增长而非作者，为害生故，于长夜中，数随寻伺，然未杀生。三、作而增长者，谓除前二句一切杀生。四、非作非增长者，谓除前三，从不与取乃至绮语，随其所应如杀应知。于意三中，无第二句；于初句中，亦无不思而作他逼令作。</p>
<p>决定受中，依受果时分三：其中现法受者，谓即彼果现法成熟。本地分说此复有八，若由增上顾恋意乐顾恋其身、财物诸有，造作不善，于现法受。若由增上不顾意乐，不顾彼等，作诸善法；如是若于诸有情所增上损恼、增上慈悲；又于三宝尊重等所增上憎害，及于此所增上净信胜解意乐；又于父母诸尊重等恩造之所，由增上品，酷暴背恩，所有意乐，所作不善，于现法受。若由增上报恩意乐所作善法，于现法受。顺生受者，谓于二生当受其果。顺后受者，谓于三世以后成熟。于相续中，现有众多善、不善业成熟理者，谓诸重业即先成熟。轻重若等，于临终时，何者现前，彼即先熟。若此亦等，则何增上多串习者。若此复等，则先所作，彼则先熟。如俱舍释所引颂云：‘诸业于生死，随重近串习，随先作其中，即前前成熟’。</p>
<p><span style="color:#333399">壬二、思别业果<span lang="EN-US"></span></span></p>
<p>第二、思惟别者。谓由远离十种不善，虽定能获善妙所依，然若成一圆具德相，能修种智，胜所依者，修道进程非余能比，故应成办如此所依。</p>
<p>此中分三：</p>
<p>癸一、异熟功德</p>
<p>癸二、异熟果报</p>
<p>癸三、异熟因缘</p>
<p><span style="color:#333399">癸一、异熟功德<span lang="EN-US"></span></span></p>
<p>初中分八。</p>
<p>一、寿量圆满者，谓宿能引牵引长寿，如其所引，长寿久住。</p>
<p>二、形色圆满者，谓由形色显色善故，颜容殊妙；根无阙故，众所乐见。横竖称故，形量端严。</p>
<p>三、族姓圆满者，谓生世间，恭敬称扬，诸高贵种。</p>
<p>四、自在圆满者，谓大财位，有亲友等广大朋翼，具大僚属。</p>
<p>五、信言圆满者，谓诸有情信奉言教，由其身语于他无欺，堪为信委；于其一切诤讼断证，堪为量故。</p>
<p>六、大势名称者，有大名称，有大美誉，谓于惠施具足勇健精进等德，由此因缘，为诸大众所供养处。</p>
<p>七、丈夫性者，谓成就男根。</p>
<p>八、大力具足者，谓由宿业力，为性少病或全无病，于现法缘，起大勇悍。此复第一谓住乐趣，第二谓身，第三谓生，第四谓财位僚属，第五谓为世间量则，第六谓彼所有名称，七谓一切功德之器，第八谓于诸所应作势力具足。</p>
<p><span style="color:#333399">癸二、异熟果报<span lang="EN-US"></span></span></p>
<p>异熟果报分八：</p>
<p>初者，依自他利，能于长时积集增长无量善根。</p>
<p></p>
<p>第二者，谓诸大众暂见欢喜，咸共归仰，凡所发言无不听用。</p>
<p>第三者，谓所劝教，无违敬用。</p>
<p>第四者，谓以布施摄诸有情，令其成熟。</p>
<p>第五者，谓以爱语、利行、同事摄诸有情，速令成熟。</p>
<p>第六者，谓由营助一切事业，施布恩德，为报因故，速受劝教。</p>
<p>第七者，谓为一切胜功德器，欲乐勤勇，堪为一切事业之器；智慧广博，堪为思择所知之器。又于大众都无所畏。又与一切有情同行，言论受用，或住屏处皆无嫌碍。</p>
<p>第八者，谓于自他利皆无厌倦，勇猛坚固，能得慧力速发神通。</p>
<p><span style="color:#333399">癸三、异熟因缘<span lang="EN-US"></span></span></p>
<p>异熟因分八：</p>
<p>初者，谓于有情不加伤害，及正依止不害意乐。又云：‘善放将杀生，如是利其命，遮止害众生，则当得长寿。承事诸病人，善施诸医药，不以磈杖等，害众生无病’。</p>
<p>第二者，谓能惠施灯等光明、鲜净衣物。又云：‘由依止无嗔，施庄严妙色，说无嫉妒果，当感妙同分’。</p>
<p>第三者，谓摧伏慢心。于尊长等，勤礼拜等，于他恭敬犹如仆使。</p>
<p>第四者，谓于乞求衣食等物，悉皆施惠，设未来乞亦行利益。又于苦恼及功德田乏资具所，应往供施。</p>
<p>第五者，谓修远离语四不善。</p>
<p>第六者，谓发宏愿，于自身中摄持当来种种功德，供养三宝，供养父母、声闻、独觉、亲教轨范及诸尊长。</p>
<p>第七者，谓乐丈夫所有功德，厌妇女身，深见过患；乐女身者，遮止欲乐，将失男根，令得脱免。</p>
<p>第八者，谓他不能作，自当代作；若共能办，则当伴助，惠施饮食。如是八因，若具三缘，能感最胜诸异熟果。于其三缘，心清净中，待自有二──谓修彼因所有众善，将用回向无上菩提，不希异熟；由纯厚意，修行诸因势力猛利。待他有二─谓见同法者，上中下座，远离嫉妒、比较、轻毁，勤修随喜。设若不能如此而行，亦应日日多次，观择所应行事。加行清净中，观待自者，谓于长时无间殷重。观待他者，谓未受行，赞美令受，已受行者，赞美令喜；恒无间作、不弃舍作。田清净者。谓由彼二意乐加行，能与众多微妙果故，第同妙田。此等是如菩萨地说，以释补满而为宣说。</p>
<p><span style="color:#333399">壬三、思已正行进止之理<span lang="EN-US"></span></span></p>
<p>第三、思已进止道理中分二：</p>
<p>癸一、总示</p>
<p>癸二、特以四力净修道理</p>
<p><span style="color:#333399">癸一、总示<span lang="EN-US"></span></span></p>
<p>如入行论云：‘苦从不善生，如何定脱此？我昼夜恒时，理应思惟此。’又云：‘能仁说胜解，一切善品本，又此之根本，恒修异熟果。’谓既了知黑白业果，非唯了知即便止住，应数修习，以此是为极不现事，极难获得决定解故。此复如三摩地王经云：‘设月星处皆堕落，具山聚落地坏散，虚空界不变余相，然尊不说非谛语。’于如来语应修深忍，若未于此获得真实决定信解，任于何法，悉不能得胜者所爱决定信解。如有一类说于空性，已获决定，然于业果无决定信、不慎重者，是乃颠倒了解空性。解空性者，谓即见为缘起之义，是于业果发生定解为助伴故。即彼经云：‘一切诸法如水月，等于幻泡阳焰电，虽诸死已往他世，有情意生不可得。然作诸业终不失，如其黑白成熟果，如此理趣门贤妙，微细难见佛行境。’是故应于缘起二业及诸因果发生定解，一切昼夜观察三门，断截恶趣。</p>
<p>若不先善因果差别，纵少知法，然将三门放逸转者，唯是开启诸恶趣门。海问经云：‘龙王！诸菩萨由一种法能断生诸险恶恶趣、颠倒堕落。一法云何？谓于诸善法观察思择，作如是念：我今若何度诸昼夜？’若能如是观相续者，诸先觉云：‘此因果时，校对正法，全不符顺，于此乃是我等错误，全无解脱。校对业果，是观顺否，若以法校自相续时，全无符顺，而能至心了知如是，是为智者。’集法句云：‘若愚自知愚，是名为智者’。若校法时，与法乖反，犹如负尸，自妄希为法者、智者、净者极顶，是为下愚。集法句云：‘若愚思为智，说彼为愚痴’故其极下，亦莫思为于法已解。又《博朵瓦》则引此本生论文观察相续，如云：‘虚空与地中隔远，大海彼此岸亦远，东西二山中尤远，凡与正法远于彼。’此说我等凡庸与法，二者中间，如彼诸喻，极相隔远。此颂是《月菩萨》从持善说婆罗门前，供千两金，所受之法。《朵陇巴》亦云：‘若有观慧而正观察，如于险坡放掷线团，与法渐远’。</p>
<p>如是思已，遮止恶行之理者，如谛者品云：‘大王汝莫为杀生，一切众生极爱命，由是欲护长寿命，音中永莫思杀生。’谓十不善及如前说；诸余罪恶发起意乐，亦莫现行。应修应习，应多修习静息之心。若未如是遮止恶行，虽非所欲，然须受苦，任赴何处，不能脱故。是故现前似少安乐，然果熟时，虽非所欲，泪流覆面，而须忍受，如是之业是非应作；若受果时，能感受用无罪喜乐，如是之业是所应行。集法句云：‘</p>
<p>若汝怖畏苦，汝不爱乐苦，</p>
<p>于现或不现，莫作诸恶业。</p>
<p>设已作恶业，或当作亦然，</p>
<p>汝虽急起逃，然不能脱苦；</p>
<p>任其居何处，无业不能至，</p>
<p>非空非海内，亦非入山中。’</p>
<p>又云：‘</p>
<p>诸少慧愚稚，于自如怨敌，现行诸恶业，能感辛楚果。</p>
<p>任何能逼恼，泪覆面泣哭，别别受异熟，莫作此业善。</p>
<p>作何无逼恼，欢喜意欣悦，别别受异熟，作此业善哉。</p>
<p>自欲安乐故，掉举作恶业，此恶业异熟，当哭泣领受。’</p>
<p>又云：‘</p>
<p>恶业虽现前，非定如刀割，然众生恶业，于他世现起。</p>
<p>由其诸恶业，各受辛异熟，是故诸众生，于他世了知。</p>
<p>如从铁起锈，锈起食其铁，如是未观作，自业感恶趣。’</p>
<p>《康陇巴》谓《朴穷瓦》云：‘善知识说唯有业果，是极紧要，现今讲说听闻修习，皆非贵重，我念唯此极难修持。’《朴穷瓦》亦云：‘实尔！’又《敦巴》云：‘《觉啊瓦》心莫宽大，此缘起微细。’《朴穷瓦》云：‘我至老时，依附贤愚。’《霞惹瓦》云：‘随有何过，佛不报怨；是方所恶，宅舍所感；皆说是由作如此业，于此中生’。</p>
<p><span style="color:#333399">癸二、特以四力净修道理<span lang="EN-US"></span></span></p>
<p>第二、特以四力净修道理者。如是励力虽欲令其恶行不染，然由放逸、烦恼盛等增上力故，设有所犯，亦定不可不思放置，须励力修大悲大师所说还出方便。此复堕罪还出之理，应如三种律仪别说。诸恶还出者，应由四力。开示四法经云：‘《慈氏》！若诸菩萨摩诃萨成就四法，则能映覆诸恶已作增长。何等为四？谓能破坏现行、对治现行、遮止罪恶及依止力。’作已增长业者，是顺定受；若能映此，况不定业！</p>
<p>此中初力者，谓于往昔无始所作诸不善业，多起追悔。欲生此者，须多修习感异熟等三果道理。修持之时，应由胜金光明忏及三十五佛忏二种悔除。第二力中分六─依止甚深经者，谓受持读诵般若波罗蜜多等契经文句。胜解空性者，谓趣入无我光明法性深极忍可本来清净。依念诵者，谓如仪轨念诵百字咒等诸殊胜陀罗尼。妙臂请问经云：‘如春林火猛焰炽，无励偏烧诸草木，戒风吹燃念诵火，大精进焰烧诸恶。犹如日光炙雪山，不耐赫炽而消溶，若以戒日念诵光，炙照恶雪亦当尽。如黑暗中燃灯光，能遣黑闇罄无余，千生增长诸恶闇，以念诵灯能速除。’此复乃至见净罪相，应当念诵。相者，准提陀罗尼说：‘若于梦中梦吐恶食、饮酪乳等，及吐酪等；见出日月，游行虚空；见火炽然及诸水牛制伏黑人；见苾刍僧、苾刍尼僧；见出乳树象及生王狮子座及微妙宫，听闻说法。’依形像者，谓于佛所获得信心，造立形像。依供养者，谓于佛所及佛塔庙供养种种微妙养供。依名号者，谓听闻受持诸佛名号，诸大佛子所有名号。此等唯是集学论中已宣说者，余尚众多。第三力者，谓正静息十种不善，日藏经说由此能摧所作一切自作、教他，见作、随喜杀生等门，三门业障、诸烦恼障及正法障。毗奈耶广释中说，若无诚意防护之心，所行悔罪唯成空言，阿笈摩中是故于此密意问云：‘后防护否？’故防护心后不更作，至为切要。能生此心，复赖初力。第四力者，谓修归依及菩提心。此中总之胜者为初发业，虽说种种净恶之门，然具四力，即是圆满一切对治。</p>
<p>恶净之理者。谓诸能感于恶趣中极大苦因，或令变为感微苦因；或生恶趣，然不领受诸恶趣苦；或于现身稍受头痛，即得清净。如是诸应长时受者，或为短期或全不受。此复是由净修之人力之大小，四力对治圆不圆具，势猛不猛，及时相续恒促等门，故无定准。诸契经中及毗奈耶皆说：‘诸业纵百劫不亡’，意谓未修四力对治，若如所说而以四力对治净修，虽顺定受，亦说能净。八千颂大疏中云：‘谓若凡是近对治品，可损减法。彼由成就有力对治，能毕竟尽如金秽等；正法障等一切皆是如所说法。由此正理，则妄执心所作堕处，可无余尽。诸经说云，诸业虽百劫等者，应知是说若不修习能对治品，若不尔者，则违正理及违多经。说顺定受，应知亦是如此所说。说不定者，虽不修习能对治品，然亦应知不定感果。’如是由悔及防护等，伤损能感异熟功能者，虽遇余缘，亦定不能感发异熟。如是由生邪见、嗔恚摧坏善根，亦复同尔。分别炽然论云：‘若时善法，由生邪见，嗔恚亏损；或诸不善，若由厌诃、防护悔除是等对治，伤损其力，彼等虽得众缘会合，然由伤损，若善不善种子功能，岂能有果，从彼感发？由无缘合，时亦迁谢，岂非从其根本拔除？’如经说云，受持正法，虽其所有顺定受恶，亦当变为于现法受。又如说云：‘复次诸往恶趣业，此唯能感头痛许。设作是云─若尚有果，唯头痛者，岂是从其根本拔耶？诸恶业果，无余圆满，谓当感受那落迦苦。若尚不受那洛迦中诸轻微苦，岂非即从根本拔除？于此略起头痛等故，岂是本来原无果报？’虽未获得真能对治坏烦恼种，然由违缘令伤损故，纵遇众缘亦不感果，内外因果多是如是。故虽勤修众多善法，若不防护嗔恚心等坏善之因，则如前说。故须励力防护嗔等，精勤修习不善还出。</p>
<p>若能尽净有力之业，云何经说唯除先业所有异熟？谓感盲等异熟之时，现在对治难以净除；若在因位，尚未感果，则易遮止─密意于此，故如上说，无有过失。分别炽然论云：‘设作是云：若诸恶罪至极永尽，云何说除先业异熟耶？意谓已受生盲、一目缺、足颠跛及哑聋等，自性因果，故作是说。何以故？以诸业果，若已转成异熟位体，非有功能，令其遍尽。若因位思正造作者，获得所余思差别力，能令永尽。犹如开示指鬘、未生怨、娑缚迦，杀父及无忧等。设作是云：未生怨王及杀母等，若已生起所余善思，何故其业未得永尽，生无间耶？是为令于所有业果，发信解故，现示感生诸无间等，非是未能无余永尽所有诸业。如击彩球，随击而跃，生彼即脱；虽那洛迦火焰等事，亦未能触。由是则成最极拔除诸恶根本，亦非诸业全无果报’。</p>
<p>补特伽罗差别一类，不决定者，三摩地王经说：‘《勇授大王》杀《华月严》，遂起追悔，为建塔庙，经九十五俱胝千岁，广兴供养，一日三时，悔除罪恶，善护尸罗。然寿没后，生无间中，经六十二阿庾他俱胝劫，受盲目等无边众苦。’虽则如是，然其悔罪非为唐捐。若不悔除，须受极重恒常大苦，尤过彼故。又由悔护清净无余，然从最初无罪染净及由悔除清净之二，有大差殊，犹如菩萨地中所说犯根本罪，虽可重受菩萨律仪而能还出，然于此生决定不能获得初地。摄研磨经亦云：‘“《世尊》！设若有一由近恶友增上力故，造作如此诽谤正法。《世尊》！尔时如何能脱此罪”？作是请已。《世尊》告《妙吉祥童子》云：“《曼殊室利》！设七年中，一日三时于罪悔罪，后乃清净，其后至少须经十劫，始能得忍。”’此说诸恶虽已清净，然得忍位，任如何速，须经十劫。是故无余清净之义，谓是能感非悦意果，无余永净，起道证等，极为遥远，故应励力令初无犯。是故圣者，于微小罪，虽为命故，不故知转。若忏悔净，与初无犯二无差别，是则无须如是行故；即如世间亦可现见伤手足等，虽可治疗，然终不如初未伤损。如是励力，如集法论云：‘若作诸恶未修福，误失正法得非法，具恶业人死怖畏，如于大海散朽船。若已修福未作恶，行诸善士妙法轨，此则终无死亡怖，如乘固船登彼岸。’莫依前作，应如后行。此复若说众多应理言辞而放逸转，义利微劣；若有仅知微少法义，然随所知正行取舍，义利殊大。集法句云：‘若人宣多如理语，放逸而不如是行，譬如牧人数他畜，彼非能得沙门分。设虽少说如理语，然能正法随法，及能远离贪嗔痴，此等能得沙门分。苾刍乐防慎，深畏诸放逸，自导出恶趣，如象出淤泥。苾刍乐防慎，深畏诸放逸，能抖一切恶，如风吹树叶。’如是亲友书亦云：‘若希善趣诸解脱，愿多修习于正见，若人邪见虽妙行，一切皆具苦异熟。’此于缘起二业因果正观见者，乃是能成一切诸乘及办一切士夫义利，必不容少根本依处，故应多阅前文所说，及念住经贤愚因缘、百业、百喻及毗奈耶阿笈摩中诸多因缘，并诸余典，令起猛利恒常定解，应当持为极扼要义。</p>
<p><span style="color:#333399">己二、生此意乐之量<span lang="EN-US"></span></span></p>
<p>第二、生此意乐之量者。谓先有无伪，希求现世，其求后世，唯虚言辞，即换其位，令成希求后世为主，现在为副，则为生起。然须令坚固，故此生已，仍须励力善为修习。</p>
<p><span style="color:#333399">己三、除遣此中邪执<span lang="EN-US"></span></span></p>
<p>第三、除遣于此邪分别者。谓有一类，以佛经说‘悉应背弃生死所有一切圆满’为错误事，作是念云：身受用等诸圆满事。增上生者，皆是生死，发求此心不应道理。然所求中略有二类：谓于现位须应希求及是究竟所应希求。生死之中身等圆满，希解脱者于现法中亦须希求，以由展转渐受此身，后边乃得决定胜故；非凡所有身及受用、眷属圆满，增生生事，一切皆是生死所摄。以其身等圆满究竟，即佛色身、圆满佛土、佛眷属故。故庄严经论于此密意说云：‘增上生谓受用身，圆满眷属勤圆满。’此说由前四度，成办增上生。又多教典，说由此等成色身故，是故修种智者，经极长时，修诸极多，诸极殊胜戒、施、忍等，亦是希求彼等妙果，最极殊胜身等胜生。</p>
<p>成办究竟决定胜者，谓如入行论云：‘由依人身舟，度脱大苦海。’是须依止以人所表，善趣之身，度诸有海，趣妙种智，此复须经多生，故能办此身胜因尸罗，是道之根本。</p>
<p>若善趣身而不圆满一切德相，仅能成就一少分德，虽修诸道，进程微少。故定须一最圆满者，此中护求寂等未圆学处，犹非满足，故须励力护苾刍等圆满学处。</p>
<p>有作是说护持尸罗，若是为办诸善趣者，则近住等亦能获得，何须艰难、义利微少诸苾刍等？又余众云：若别解脱所有要义，是为获得阿罗汉故。然苾刍者，未满二十则不堪受；近事之身，亦有能得阿罗汉者，应赞其身。难行少义，苾刍何为？─应当知此是全未知圣教扼要，极大乱言。应以下下律仪为依，受上上者，委重护持圆满学处。已说于共下士道次净修心讫。</p>
<p><a name="a06"></a><span style="color:#333399">菩提道次第广论卷六<span lang="EN-US"></span></span></p>
<p>（共中士道）</p>
<p><span style="color:#333399">戊二、于共中士道次修心<span lang="EN-US"></span></span></p>
<p>敬礼胜尊具大悲者足！</p>
<p>如是随念当死及思死后堕恶趣之道理，能令其心厌舍现世，于后善趣发生希求。次由共同归依及由定解黑白业果，励力断恶修善，则能获得善趣妙位。然非以此便生喜足，是令发起共下士之意乐及发共中士之意乐，厌舍生死一切事已，依此因缘而发大菩提心，引入上士，故于此中须修中士之意乐。所谓虽得人天胜位，然仍未能出于行苦，若即于此执为乐性，实为颠倒。故于真实全无安乐─其后定当堕诸恶趣边际恶故，譬如有一无间定当堕于悬险，现于险崖暂为休息。入行论云：‘数数来善趣，数受诸安乐，死后堕恶趣，常受极大苦。’弟子书中亦云：‘诸常转入生死轮，而于暂憩思为乐，彼定无主渐百返，漂流等非等诸趣。’故于善趣亦当厌患，犹如恶趣。四百论云：‘诸智畏善趣，等同奈洛迦，不畏三有者，此中遍皆无。’摄功德宝中亦云：‘诸具贪生死意恒流转。’，弟子书中亦云：‘如如于诸趣中起乐想，如是如是痴闇极重厚；如如于诸趣中起苦想，如是如是痴闇极微薄。如如修习净相极增长，如是如是贪焰极炽然；如如修习不净极增长，如是如是贪焰极殄息。’此说从无始来执著三有盛事为乐，增益串习诸净妙相。能治此者，若修苦性及不净相，彼等便息；若不修习便增痴、贪，转诸有轮─故修诸有过患为要。</p>
<p>中士道次修心分四：</p>
<p>己一、正修意乐</p>
<p>己二、彼生起之量</p>
<p>己三、除遣于此邪执分别</p>
<p>己四、抉择能趣解脱道性</p>
<p><span style="color:#333399">己一、正修意乐<span lang="EN-US"></span></span></p>
<p>初中分二：</p>
<p>庚一、明求解脱之心</p>
<p>庚二、发此之方便</p>
<p><span style="color:#333399">庚一、明求解脱之心<span lang="EN-US"></span></span></p>
<p><span lang="EN-US" style="color:#333399"></span></p>
<p>言解脱者，谓脱诸缚。此复业及烦恼，谓于生死是能系缚，即由此二增上力故。若依界判，欲界等三。以趣分别，谓天趣等或五或六。依生处门，谓胎等四，即于其中结蕴相续，是系缚之体性；故从此脱即名解脱。欲求得此，即是希求解脱之心。又此解脱，非为惑、业诸行生已息灭；以诸生法，于第二时定不安住，不待修习能治等缘，则不须励力一切解脱，便成过失，故若未生对治，当于未来结生相续。由其发起对治力故，结生相续即便止息。第二、发此之方便者，譬如欲得止息渴苦，由于渴逼，见非爱相。如是欲得诸取蕴苦寂灭解脱，亦由观见取蕴苦性所有过患。故若未修三有过患，于彼发起欲舍之心，则于苦灭不起欲得。四百论云：‘谁于此无厌，彼岂敬寂静？如贪著自家，难出此三有’。</p>
<p><span style="color:#333399">庚二、发此之方便<span lang="EN-US"></span></span></p>
<p>希求解脱方便分二：</p>
<p>辛一、由于苦集门中思惟</p>
<p>辛二、由于十二缘起思惟</p>
<p><span style="color:#333399">辛一、由于苦集门中思惟<span lang="EN-US"></span></span></p>
<p>初中分二：</p>
<p>壬一、思惟苦谛生死过患</p>
<p>壬二、思惟集谛流转次第</p>
<p></p>
<p>&nbsp;</p>
<p><font color="#333399">壬一、思惟苦谛生死过患</font></p>
<p>初中分二：</p>
<p>癸一、显示四谛先说苦谛之意趣</p>
<p>癸二、正修苦谛</p>
<p><span style="color:#333399">癸一、显示四谛先说苦谛之意趣<span lang="EN-US"></span></span></p>
<p>集谛为因，苦谛是彼之果，故集是先，果应是后。何故世尊不顺彼义之次第，而作是说：诸苾刍，此是苦圣谛，此是集圣谛耶？大师于此违因果次第而宣说者，以有至大修持扼要，故无过失。此复云何？谓诸所化，若于生死自先未发无倒希求解脱之心，根本断绝，彼于解脱云何能导？以诸所化无明闇覆，于诸苦性生死圆满执为安乐，颠倒所诳。如四百论云：‘此大苦海中，悉无诸边岸，愚人沈此中，云何不生畏？’先须为说此实是苦，非有安乐，说多苦相令起厌离，是故于初先说苦谛。此后自见堕于苦海，则于苦海欲求脱离，便见其苦必须灭除。此复了知未止其因，苦终不灭，便念其因，复为何等？由此始能了知集谛，是故集谛于苦后说。次知生死众苦，皆由有漏业生，其业复由烦恼发起，烦恼根本是为我执，便知集谛。若见我执亦能止灭，誓愿现证灭苦之灭，故于集后宣说灭谛。若尔开示苦谛之后，即于解脱发生希求，苦谛之后应说灭谛。答云：无过，尔时虽有欲解脱心，欣得寂灭众苦之灭，然犹未明众苦之因，未见其因定能遮止，故于解脱，不能定执为所应得、定当证灭。如是若执定当证灭、定当解脱，便念何为趣解脱道？趣向道谛，是故道谛最后宣说。如是亦如相续本母云：‘如病应知断病因，当得乐住应依药，苦因彼灭如是道，应知应断应证修。’如是四谛，大小乘中皆数宣说，是为善逝总摄生死流转、生死还灭诸扼要处。故修解脱极为切要，亦是修行大嗢柁南，故须如是次第引导学者。若未真实思惟苦谛，厌舍生死，则求解脱，亦唯虚言，随其所作悉成集谛。若未思集，善知惑、业生死根本，犹如射箭未见鹄的，是即断截正道扼要，遂于非脱三有之道，妄执为是，劳而无果。若未能知应断之苦集，则亦不明静苦之解脱，故欲求解脱亦唯增上慢耳。</p>
<p><span style="color:#333399">癸二、正修苦谛<span lang="EN-US"></span></span></p>
<p>第二、正修苦分二：</p>
<p>子一、思惟生死总苦</p>
<p>子二、思惟别苦</p>
<p><span style="color:#333399">子一、思惟生死总苦<span lang="EN-US"></span></span></p>
<p>初中分三：</p>
<p>丑一、思惟八苦</p>
<p>丑二、思惟六苦</p>
<p>丑三、思惟三苦</p>
<p><span style="color:#333399">丑一、思惟八苦<span lang="EN-US"></span></span></p>
<p>如亲友书云：‘仁和应厌于生死，欲乏死病及老等，无量众苦出生处。’应如是修。此中修习厌生死者，谓思惟彼是众苦根源。苦者，谓已显说欲、乏等四。等字摄四，共为八种。此八种苦，是薄伽梵于多经中，明苦谛时，数所宣说。</p>
<p>修共中士一切所缘法类，如共下时所说共法，此亦应取。诸不共之修事，若有慧力，如下所写，皆当善修。若慧劣弱，可暂舍置所引教文，唯当修习应时义体。此等虽是思择而修，然除应修诸所缘外，余善、不善、无记等上，悉不应散。当于所缘遮心掉等，亦莫令随惛睡、沉没增上而转，当令其识极为明净渐第修习。入行论云：‘虽长夜修行、念诵、苦行等，若心散乱修，佛说无义利。’此说一切散乱善行，其果微少。又修信大乘经云：‘善男子！由此异门说诸菩萨随其所有信解大乘，大乘出生，当知一切皆是由其不散乱心，正思法义之所出生。’此中不散乱心者，谓除善所缘不向余散，法及义者谓文及义，正思惟者谓以观慧观察思择，由此显示随修一切功德之法，皆须此二。故说引发三乘一切天德，皆须二事：一除善所缘心不余散，专一而住真奢摩他或其随顺；二善观察善所缘境，如所有性、尽所有性毗钵舍那或其随顺。如是亦如解深密经云：‘《慈氏》！若诸声闻或诸菩萨或诸如来，所有世间及出世间一切善法，当知皆是此奢摩他、毗钵舍那所得之果。’此中若无真实止观及随顺二，则三乘一切功德，非定皆是止观之果。</p>
<p>如是八苦之中，初思惟生苦分五：众苦所随故生为苦者，谓诸有情那洛迦中，及诸一向唯苦饿鬼，并诸胎生、卵生─如是四类，于初生时，便有无量猛利苦受，随逐而生。粗重所随故生为苦者，谓三界一切诸行，为烦恼品粗重所随无堪能性，不自在转。三界有情诸行生起，皆为烦恼品类粗重随逐。总之，由有生住增长烦恼种子随逐流转，故无堪能安住善事，亦不如欲自在而转。众苦所依故生为苦者，谓于三界既受生已，由此因缘，便能增长老病死等无边众苦。烦恼所依故生为苦者，谓于生死既受生已，便于贪境、嗔境、痴境发生三毒，由此能令身心苦恼不静。不安乐住谓诸烦恼，由种种门逼恼身心。不随所欲离别法性故生苦者，谓一切生最后边际，咸不出死，此非所爱，此复能令唯受众苦。故应思惟如是生时，众苦俱生，粗重俱生，生复能引衰、老、病等烦恼死亡，此亦能令受苦道理。</p>
<p>特住胎时受何苦者。如弟子书云：‘极猛臭秽极逼切，最狭黑闇遍蔽覆，住胎犹入那洛迦，身屈备受极重苦。’此诸文义，如入胎经云：‘无量不净，周遍充满；多千虫类之所依处，具足最极臭秽二门，具足非一骨髀穴孔，复有便利清脑脑膜髓等不净。生藏之下熟藏之上，面向脊骨背对腹皮，于日月中，出诸血相以资养。母食食时，以二齿鬘细嚼吞下。其所吞食，下以口秽津涎浸烂，上为脑膜之所缠裹，犹如变吐。所有食味，从母腹中入自脐孔而为资长，渐成羯罗蓝頞部陀闭尸健南，手足微动，体相渐现。手足面等胎衣缠裹，犹如粪秽，生臭变臭猛暴黑闇，不净坑中上下游转。以诸苦酸粗碱辣淡，犹如火炭。食味所触，犹如苍蝇，以不净汁而为资养。如坠不净臭秽炽然，淤泥之中命根非坚。又母身内所有火力、煎炙、遍炙、极遍煎炙，烧热、遍热、极遍烧热，烧然、遍然、极遍烧然，受诸猛利粗恶难忍，非所悦意极大苦受。如如其母转动，遍动、极遍转动，如是如是如被五缚，亦如投掷焙煨坑中，受诸猛利粗恶难忍，非所悦意，难以为喻，极大苦受。’如是其母若受饮食太多、太少，及食太腻、太干、太冷、太热，碱、淡、苦、酸及太甘辛，若行欲行，若太急走，若跳若倒，若住火前，或蹲居坐，亦说于胎起大痛苦。生藏上压熟藏下刺，如被五缚插之尖挥。从胎产时及产出时，所有众苦，亦如弟子书云：‘此渐如硬压油具，压迫其次方得生，然未尔时即舍命，唯是受苦业力强，住不净中颠倒身，湿烂裹胎极臭秽，猛逼切痛如溃疮，犹如变吐宿念舍。’此诸文义，如入胎经云：‘次彼渐生一切肢节，从其粪厕腐烂滴坠，不净暴恶生臭变臭，黑闇可怖，粪尿熏粘臭气垢秽，血水常流，疮门之中，由其先业异熟生风，吹足向上令头向下，两手缩屈，被二骨轮逼迫、遍迫、周遍逼迫，由诸粗猛难忍、非悦最大苦受，令其身分悉皆青瘀，犹如初疮，难可触著，身一切根悉皆楚痛，极秽胎垢遍粘其身。由干渴故，令其唇喉及以心脏悉皆枯燥，住此迫迮难忍苦处。此由因缘增上，宿业异熟生风吹促至极艰辛，始得产出。生已无间被外风触如割涂灰，手衣触时如利剑割，当受粗猛难忍非悦极大苦受。’又说如牛剥皮、被虫所食，及如癞人遍身溃烂加诸鞭挞，极受楚切。又产已无间取怀抱等及寒热触，亦当受诸粗猛难忍、非悦意苦。八苦之中，特于此初及于最后，须殷重修。故如前说，当以观慧数数观察，而善修习。</p>
<p>思惟老苦分五：盛色衰退者，谓腰曲如弓，头白如艾额如砧板，皱纹充满，由如是等衰，其容貌令成非爱。气力衰退者，谓于坐时，如袋断索，起如拔树，语言迟钝，行步缓慢等。诸根衰退者，谓眼等不能明见色等，重忘念等，减念等力。受用境界衰退者，谓受饮食等，极难消化，又无堪能受诸欲尘。寿量衰退苦者，谓寿多灭尽，速趣于死─应当数数思惟此等。广大游戏经中亦云：‘由老令老坏少壮，犹如大树被雷击，由老令耄朽屋畏，能仁快说老出离。</p>
<p>诸男女众由老枯，如猛风摧娑罗林，老夺精进及勇势，譬如士夫陷淤泥。老令妙色成丑陋，老夺威德夺势力，老夺安乐作毁訾，老夺光泽而令死。’《恺哦瓦》云：‘死苦虽重，而时短促，此老最重。’《迦玛瓦》云：‘老渐渐至，故稍可忍，若一时顿至，实无能忍之方便。’</p>
<p>思惟病苦分五：身性变坏者，谓身肉销瘦，皮肤干枯等。增长忧苦、多住忧苦者，谓身中水等诸界，分不平均增减错乱，身生逼恼，心起忧痛而度昼夜。不能受用悦意境界者，谓若有云诸可意境，于病有损，虽欲享受而不自在，如是诸威仪道，亦多不能随欲。诸非可意境界受用，虽非所欲须强受用者，谓诸非悦饮食药等，须强饮用，如是火炙及刀割等诸粗苦事，皆须习近。速离命根者，谓见病难治，便生痛苦─当于此等审细思惟。广大游戏经云：‘多百种病及病苦，如人逐鹿逼众生，当观者病坏众生，维愿速说苦出离。譬如冬季大风雪，草木林药夺光荣，如是病夺众生荣，衰损诸根及色力。令尽财谷及大藏，病常轻懵诸众生，作诸损恼嗔诸爱，周遍炎热如空日’。</p>
<p>思惟死苦分五：谓舍离圆满可爱财位、舍离圆满可爱亲族、舍离圆满可爱朋翼、舍离圆满可爱身体、死时当受猛利忧苦。乃至意未厌此诸苦，当数思惟。前四为苦之理者，谓见当离此四圆满而发忧苦。广大游戏经亦云：‘若死、若没、死没时，永离亲爱诸众生，不还非可重会遇，如树落叶同逝水。死令王者无自在，死劫犹如水漂木，独去无伴无二人，自业具果无自在。死擒多百诸含灵，如海鲸吞诸众生，犹龙金翅象遇狮，同草木聚遭猛火’。</p>
<p>思惟怨憎会苦分五：谓如遇怨敌便生忧苦，畏其制罚；怖畏恶名，遭非赞颂；畏苦恼死；违正法故，畏惧死后，堕诸恶趣─当思此等。</p>
<p>思惟爱别离苦分五：谓若舍离最爱亲等，由此令心发生忧戚；语生愁叹；身生扰恼；念彼功德，思恋因缘令意热恼；应受用等有所缺乏─当思此等。</p>
<p>思惟所欲求不得苦分五：如爱别离；求不得者，谓务农业秋实不成及营商贾未获利等，由于所欲励力追求而未得故，灰心忧苦。</p>
<p>思惟宣说五种取蕴总为苦义分五：</p>
<p>谓是当成众苦之器及依已成众苦之器，是苦苦器，是坏苦器，是行苦器。于此诸苦当数思惟。其中初者，谓依受此取蕴，能引来生以后众苦。第二，谓依已成之蕴，为老病等之所依止。第三、第四，谓彼二苦粗重随逐能生彼二。第五，谓初成取蕴，即便生为行苦自性，以一切行为宿惑业他自在转，是行苦故。于三苦时，此当详说。若于生死取蕴自性，未能发起真实厌离，则其真实求解脱心，无发生处。于诸有情流转生死，亦无方便能起。大悲。故随转趣大小何乘，然此意乐极为切要。发生此者，亦随当从无垢圣语，如量解释，先正寻求清净了解；次须长时观择修习，引发其心猛利变动。故薄伽梵令知苦谛生死过患，宣说八苦所有密意，如圣《无著》极善抉择而为宣释。如《博朵瓦》云：‘于六趣中，随生何趣，其后发生病痛死等，众苦恼者，是病者病，是死者死，非彼不应忽尔而起。是生死相，或生死性，住生死时，必不能越。我等于此，若起厌离，须断其生，此须断因。’当于前说生老病死等已生众苦，如是思惟。</p>
<p><span style="color:#333399">丑二、思惟六苦<span lang="EN-US"></span></span></p>
<p>第二思惟六苦者。亲友书释宣说七苦，其最后者是别过患，故于此中当思六种。其中无定过患者，谓于生死流转之时，父母等亲于他生中转为怨敌，诸怨敌等转成亲属，如是父转为子，子转为父，母转为妻，妻转为母等，唯是次第展转流转，是故全无可凭信处。亲友书云：‘父转为子、母为妻，怨仇众生转为亲，及其返此而死殁，故于生死全无定。’即现法中亦复展转，互为亲怨。如妙臂经云：‘有时怨敌转为亲，亲爱如是亦为怨，如是一类为中庸，</p>
<p></p>
<p>即诸中庸复为怨。如是亦复为亲爱，具慧了知终莫贪，于亲当止爱分别，于心善法安乐住。’如是修习，破于亲怨分别党类而起贪嗔，观生死法任何全无安心之处，应起厌离。</p>
<p>无饱足过患者。如云：‘一一曾饮诸乳汁，过于四海于今后，随异生性流转者，尚须多饮过于彼。’谓当思惟一一有情，饮母乳酪昔饮几许，今后若不学解脱道当饮几何。此是略喻，更当思惟生死之中，盛事苦事无所未经，令心厌离。</p>
<p>若谓受乐令意满足，然三有乐任受几多，非但无饱，后后转复增长贪爱，由此常夜驰骋生死，经无量劫，受诸至极难忍大苦，然其安乐不及一分。如亲友书云：‘如诸癞人为虫痒，为安乐故虽近火，然不能息应了知，贪著诸欲亦如是。’弟子书亦云：‘岂有百返未经趣？岂有昔未多受乐？未得吉祥如白拂，岂有是事反增贪？岂有昔未多经苦？众生无欲能饱满，无有情腹未曾卧，然何生死不离贪？’应如是思。又如除忧经说而思极能厌离，如云：‘数于地狱中，所饮诸烊铜，虽大海中水，非有尔许量。生诸犬豕中，所食诸不净，其量极超过，须弥山王量。又于生死中，由离诸亲友，所泣诸泪滴，非海能为器。由互相斗诤，积所截头首，如是高耸量，出过梵世间。为虫极饥虚，所啖诸土粪，于大乳海中，充满极高盛。’如是又如华严经云：‘汝应忆念为诸欲，徒耗诸身前边际，今求菩提具禁戒，由禁于此摧诸欲。汝应忆念为诸欲，徒耗诸身前边际，未能承事恒沙佛，未从佛闻如是语。’谓尽所得三有盛事，悉皆欺诳，领受无量无义大苦。如前唐捐无量色身，皆当忆念，若后仍不策励勤修，更当如是思惟此理，令起厌离。《恺哦瓦》云：‘《嚆嚆敦巴》从无始来，曾受何身，然皆未修大乘正法，犹如今日，故须策励。’又如《桑朴瓦》云：‘此生死中须多仰覆，此于心中实觉不安’。乃至未能起心如此，须勤思惟，纵起亦当恒常修习。</p>
<p>数数舍身过患者。如云：‘一一身体诸骨聚，超过几多须弥峰’谓一一有情受身之骨若不烂坏，多于须弥。</p>
<p>数数结生过患者。如云‘虽将地丸如柏子，数母边际未能尽’，昔诸先觉解释此义，谓一有情为母子之量，此非正义。即此释中引经文云：‘诸苾刍！譬如有人从此大地执取诸丸，量如柏子，作是数云：此是我母，此是我母之母，而下其丸。诸苾刍！此大地泥速可穷尽，然诸人母展转非尔。’是显自母及彼母等母转次第，此论亦说母边际故。此成厌患因之理者，如四百论云：‘若时虽一果，初因非可见，见一亦增多，尔时何不畏。’其释亦云：‘此显由难可度量稠林相续，令极难行生死大野，常应厌患，随顺于此，当如理修。’如此当知。</p>
<p>数数高下过患者。如云：‘既成百施世应供，业增上故复堕地，既满转轮圣王巳，复生死为奴婢。天趣天女乳腰柔，长受安乐妙触巳，后堕地狱铁轮中，当受粗磨割裂触。长时安住须弥顶，安足陷下受安乐，后游焙煨尸泥中，当念众苦极难忍。天女随逐受欢喜，游戏端妙欢喜园，后当住止剑叶林，获割耳鼻刖手足。天女殊妙如金莲，共同游泳徐流池，后堕地狱当趣入，难忍灰水无极河。虽得天界大欲乐，及诸梵天离欲乐，后堕无间为火薪，忍受众苦无间绝。得为日月自身光，照曜一切诸世间，后往极黑阴闇处，自手伸舒亦莫<span lang="EN-US">睹。’磨等三铁轮者，如其次第，谓于众合黑绳烧热三中而有。天女随逐者，谓为天女之所依附。天界欲乐者，谓叨利以上欲天所有。日月光者，是如世间共许而说，未分能依及所依处。若分别说，乃是彼二宫殿之光。此等为喻，当思一切从高堕下所有道理，厌患三有，以其三有一切盛事，最后边际，衰所摄故。此如《调伏阿笈摩》云：‘积集皆销散，崇高必堕落，合会终别离，有命咸归死。’</span></p>
<p>无伴过患者。如云：‘若能了知如是过，愿取三福灯光明，独自当趣虽日月，难破无边黑闇中。’了知过者，谓当了知如前所说，须如是死，愿取福光。三种福者，谓三门善事，或施所生等三种善事。无边黑闇者，谓无明黑闇。无伴而趣者，如入行论云：‘独生此一身，俱生诸骨肉，坏时尚各散，何况余亲友？生时独自生，死时还独死，他不取苦分，何须作障亲？’如是六苦总摄为三：谓于生死中，无保信处；受彼安乐，终无饱期；无始而转。初中有四：一、于所得身不可保信者，谓身数数舍。二、作诸前益不可保信者，谓无决定。三、于得盛事不可保信者，谓高下变易。四、于诸共住不可保信者，谓无伴而往。第三者谓数数结生，展转受生不见边际，如是总摄亦当思惟。</p>
<p><span style="color:#333399">丑三、思惟三苦<span lang="EN-US"></span></span></p>
<p>第三、修三苦者。谓譬如极热或疮或瘫，若于其上洒以冷水，似为安乐，于生死中所有乐受，若坏灭时，还起众苦，故名坏苦。此复非唯其受，即此相应，余心、心所及为所缘诸有漏境，皆是坏苦。又如热瘫逼切、触热水等变异触时，起极楚痛。如是当知苦受，随才生起便能触恼或身或心，故名苦苦。譬如肾痛，此复如前，非唯其受。又如热瘫，俱未触会二触之时，有漏舍受，为诸粗重之所随逐，故名行苦。此亦如前，非唯其受，此由先业烦恼自在而转，故名为苦，及为能发后烦恼种所随逐故，名为遍行粗重所随。如是若起乐受，贪欲增长；若起若受，嗔恚增长；苦乐俱非随粗重身，则于无常执为常等，愚痴增长。其中贪欲能感当来于五趣中生等众苦；嗔于现法起忧戚等，于后法中感恶趣苦，痴于前二所感二苦随逐不舍。故于乐受，应观为苦，灭除贪欲。于诸苦受，应作是思：此蕴即是众苦因缘，苦从此生；犹如毒箭，灭除嗔恚。于诸舍受，应观无常销灭为性，灭除愚痴。不于三受为三毒因，此如瑜伽师地及摄抉择意趣而说。如负重担，随其重担当负几久，便有尔许不乐，取蕴重担亦尔，乃至执持尔时受苦，以此蕴中有苦烦恼粗重安住，故为行苦。既有此已，虽于现在苦未受生，然其无间由种种门能起众苦，故此行苦遍一切苦及是所余二苦根本，故应于此多修厌离。</p>
<p>又能增贪现前乐受，多是于苦渐息灭位，妄起乐觉，全无不待除苦所显自性之乐。譬如太走为苦，略为住息遂生乐觉。现见此是先生大苦，渐息灭时乐渐次起，故非性乐。若太久坐，仍复如前生众苦故。若是性乐之因者，应如苦因，随其习近，其苦渐增，如是习近行住坐卧、饮食日阴等，亦应随其几久习近，便有尔许安乐渐起；现见太久，唯生苦故。如是亦如入胎经云：‘《难陀》！行住坐卧诸威仪中，应当了知别别是苦，诸静虑师应观彼彼威仪自性，若行度日，不住、不坐、不卧，彼则于行，唯别受苦。别别领受猛性粗性难可忍性、非悦意性，非于其行，起安乐想。’余三威仪，亦如是说：‘《难陀》！然由彼彼威仪之苦，暂间断故，遂于余余新生众苦，妄起乐想。《难陀》！生唯苦生，灭唯苦灭，生唯行生，灭唯行灭。’四百论亦云：‘如安乐增长，现见反成苦，如是苦增长，然非可转乐’。</p>
<p><span style="color:#333399">子二、思惟别苦<span lang="EN-US"></span></span></p>
<p>第二、思惟别苦有六，三恶趣苦已如前说。人苦者，谓饥渴寒热，不可意触，追求劳苦。复有生老病死等七，如前当知。又如资粮论云：‘恶趣苦无余，人中亦现有，苦逼等地狱，贫如琰魔世。此中旁生苦，强力于羸弱，制罚及损害，相续如暴流。有因贫乏起，余从不足生，追求难忍苦，一切谋略杀。’四百论云：‘胜者为意苦，庸流从身生，二苦日日中，能坏此世间。’非天苦者，如亲友书云：‘诸非天中意苦重，由其性嗔天德故，此等由其趣性障，具慧不能见圣谛。’此由不忍，嫉天富乐，令意热恼，由此因缘，与天斗诤，受割裂等伤身众苦，此等虽具智慧，然由异熟障故，于彼身中不堪见谛。念住经说此为旁生，瑜伽师地论说为天趣。</p>
<p>思惟苦分二：</p>
<p>丑一、欲天三苦</p>
<p>丑二、上二界粗重苦</p>
<p><span style="color:#333399">丑一、欲天三苦<span lang="EN-US"></span></span></p>
<p>初中有二：死殁苦者，如云：‘诸天趣乐虽极大，然其死苦大于彼，如是思已诸智者，莫爱有尽天趣乐。’谓较昔受天欲生乐，将临殁时，五死相现，所起痛苦，极重于彼。五死相者，即如彼云：‘身色变为不可爱，不乐本座华鬘萎，衣服垢染身出汗，是于先时所不出，天趣报死五死相，起于住天界诸天，等同地上诸人中，传报当死诸死相。’堕下处苦者，如云：‘从天世间死殁已，设若全无少余善，彼无自往旁生，饿鬼地狱随一处。’悚栗苦者，谓由有成就广大福聚及上妙五欲天子生时，诸薄福天子见已惶怖，由此因缘受大忧苦。斫裂杀害苦者，谓天与非天斗诤之时，受断支节、破裂其身及杀害苦。若断其头，即便殒殁，伤身断节续还如故。驱摈者，谓诸具足强力诸天，才一发愤，诸劣天子便被驱摈出其自宫。又如资粮论云：‘所有受欲天，彼亦无乐心，遭欲贪炽然，内火而烧煮。若诸心散乱，彼岂有安乐？非于无散心，刹那能自在。散逸扰乱性，终不能寂灭，等同有薪火，遍受大风吹。’又云：‘如病愈未久，食所不宜食’。</p>
<p><span style="color:#333399">丑二、上二界粗重苦<span lang="EN-US"></span></span></p>
<p>色及无色上界诸天，虽无此诸苦，然烦恼随逐，有诸障碍，于死于住悉无自在，故彼亦由粗重为苦。又如资粮论云：‘色、无色诸天，超越于苦苦，以定乐为性，住劫不倾动。然非毕竟脱，从彼仍当堕；似已得超越，恶趣苦暴流。虽励不久住，等同空飞鸟，如童力射箭，堕落为边际。如久燃诸灯，刹那刹那坏，诸行变坏苦，仍当极侵恼’。</p>
<p>如是思惟五趣、六趣，总别诸苦，厌患生死，意欲出离，便当观察其因，念云：如是生死以何为因？</p>
<p><span style="color:#333399">壬二、思惟集谛流转次第<span lang="EN-US"></span></span></p>
<p>第二、由集谛门思惟流转生死次第分三：</p>
<p>癸一、烦恼发生之理</p>
<p>癸二、彼集业之理</p>
<p>癸三、死没及结生之理</p>
<p><span style="color:#333399">癸一、烦恼发生之理<span lang="EN-US"></span></span></p>
<p>成办生死之因虽俱须惑业，然以烦恼而为上首。若无烦恼，虽有宿业超诸量数，然如种子，若无润泽及其土等，定不发芽；如是诸业缺俱有缘，亦定不能发苦芽故。又若有烦恼，纵无宿业，无间新集，取后有故。如是亦如释量论云：‘超度诸有爱，非余业能引，灭尽俱有故。’又云：‘若有爱，仍当出生故’，是故开示烦恼对治极为重要，此复赖于先知烦恼，故于烦恼应当善巧。</p>
<p>此中分四：</p>
<p>子一、正明烦恼</p>
<p>子二、如何生起之次第</p>
<p>子三、烦恼之因</p>
<p>子四、烦恼过患</p>
<p><span style="color:#333399">子一、正明烦恼<span lang="EN-US"></span></span></p>
<p>烦恼总相者，如集论云：‘若有法生，即便生起极不静相；由彼生故，令心相续。极不静起，是烦恼相。’谓若何生，令心相续，极不寂静。</p>
<p>各别相中有十烦恼。贪者，谓缘内外可意净境，随逐耽著。如油著布难以洗除，此亦耽恋自所缘境，与彼所缘难以分离。嗔者，谓缘诸有情及苦苦具，谓刀杖荆刺等，发恚恼心，发粗猛心，于彼诸境思作无义。慢者，谓依止萨迦耶见，缘内外之高下好恶，令心高举，高相随转。无明者，谓于四谛业果、三宝自性，心不明了，染污无知。疑者，谓缘谛等三法，念其有耶？无耶？是耶？非耶？坏聚见者，谓缘取蕴，计我、我所，染慧为性。我、我所见，其中坏是无常，聚是众多，为欲显此见之事，唯是无常，非一之法，全无常一补特伽罗，故为立名曰坏聚见。边执见者，谓缘萨迦耶见所执之我，计为常恒，或见断灭，无从此没，结生当来，染慧为性。见取者，谓缘萨迦耶见、边见、邪见，三中随一及彼所依见者之蕴，执为最胜染慧为性。戒禁取者，谓缘坏戒、可舍之戒及诸行状轨则，身语定转，所有邪禁及缘彼等所依之蕴，见为能净罪恶，能解烦恼，能出生死，染慧为性。邪见者，谓谤无前世、后世及业果等，或计自在及胜性等为众生因，染慧为性。此十烦恼，是如集论、瑜伽师释、五蕴论所出而说。</p>
<p><span style="color:#333399">子二、如何生起之次第<span lang="EN-US"></span></span></p>
<p>第二、如何生起次第者。如许萨迦耶见与无明异者，譬如盘绳，略降黑闇，于绳实体不能明了，于彼遂起执蛇之觉。如是障蔽明见蕴体，由无明闇误蕴为我，从此发生诸余烦恼，如许彼二为一，即萨迦耶见为烦恼根本。此复由其萨迦耶见，执为我已，遂即分判自他差别。如是分已，贪著自党，嗔恚他品，缘我高举，执我常断，于我见等及彼相属所有恶行，执为第一。如是便于开示无我之大师及师所说业果、四谛、三宝等法，邪见谓无，或复生疑：为有？为无？是耶？非耶？如释量云：‘有我知有他，执嗔自他分；与此等系属，生一切过失。’</p>
<p><span style="color:#333399">子三、烦恼之因<span lang="EN-US"></span></span></p>
<p>第三、能生烦恼之因分六：所依者，谓烦恼之随眠。所缘者，谓顺生烦恼境界现前。猥杂者，谓随学恶友，非善士夫。言教者，谓听闻邪法。串习者，谓增长烦恼昔串习力。作意者，谓妄增益爱、非爱相，及于无常亡执常等非理作意。</p>
<p><span style="color:#333399">子四、烦恼过患<span lang="EN-US"></span></span></p>
<p>第四过患者谓烦恼才生，先能令心杂染，倒取所缘，坚固随眠，同类烦恼，令不间断。于自、于他、于俱损害，于现、于后、于俱生罪，领受苦忧感生等苦。远离涅槃退失善法，衰损受用赴大众中，怯惧无乐及无无畏，一切方所恶名流布，大师护法圣者呵责，临终忧悔，死堕恶趣，不能获得自己义利。庄严经论云：‘烦恼坏自坏他坏净戒，退损失利护法大师呵；斗诤恶名他世生难处，失得未得意获大忧苦。’入行论亦云：‘嗔爱等怨敌，全无手足等，非诤恶名他世生难处，失得未得意获大忧苦。’入行论亦云：‘嗔爱等怨敌，全无手足等，非勇智如何，彼令我如仆。安住我心中，欢乐反损我，于此忍不愤，忍非处应呵。一切天非天，设与我作敌，彼不能令入，无间大火中。此大力惑敌，若遇须弥峰，且不留灰尘，能刹那掷我。如我烦恼敌，长时无始终，余敌皆不能，至如是久远。若随顺承事，悉为作利乐，若亲诸烦恼，返作苦损恼。’此说过患，皆当了知。又如《阿兰若师》云：‘断除烦恼，须知烦恼过患体相。对治生因，由知过患；观为过失，计为怨敌。若不知过患，则不知为怨敌，故如庄严经论及入行论所说思惟。’又云：‘知烦恼相者，亦须听对法，下至当听五蕴差别论，了知根本及随烦恼，于心相续，若贪、嗔等随一起时，便能认识此即是彼，他今生起，与烦恼斗。’须如是知。</p>
<p><span style="color:#333399">癸二、彼集业之理<span lang="EN-US"></span></span></p>
<p>第二、彼集业之理分二：</p>
<p>子一、正明所集之业</p>
<p>子二、如何集业之理</p>
<p><span style="color:#333399">子一、正明所集之业<span lang="EN-US"></span></span></p>
<p>初中分二：</p>
<p>丑一、思业</p>
<p>丑二、思已业</p>
<p><span style="color:#333399">丑一、思业<span lang="EN-US"></span></span></p>
<p>如集论云：‘云何为思？谓令心造作意业，于善、不善及无记中，役策心为业。’谓令自相应心，于境转动之心所意业。</p>
<p><span style="color:#333399">丑二、思已业<span lang="EN-US"></span></span></p>
<p><span lang="EN-US" style="color:#333399"></span></p>
<p>第二者，谓彼思发起身、语之业。俱舍论云：‘业谓思彼起，思即是意业，彼起身、语业。’于身、语业分为二种：有表、无表。《婆沙师》许唯是有色；《世亲论师》破之，许为与身语表俱转之思─故二种业俱说为思。总业有三，谓善、不善、无记。此说初二善业有二：谓有漏、无漏。此明有漏─其中复二：谓圣人相续中有，及异生相续中有。此说后者，其不善业者，谓非福业。福业者，谓欲界所摄善业。不动业者，谓色、无色地所摄有漏善业。如是亦如俱舍论云：‘福欲界善业，不动从上起’，何故名为不动业耶？谓如欲界中，应于天身成熟之业，有于人、畜、饿鬼之身而得成熟，果是可动。如是上界，应于此地成熟之业，除此地外不于余熟，故名不动。俱舍论云：‘由于彼地中，业熟不动故’。</p>
<p><span style="color:#333399">子二、如何集业之理<span lang="EN-US"></span></span></p>
<p>第二、集业之理者。总诸圣者，于诸善业发生增长。预流、一来，亦有造集不善业者，然诸圣者，定不积集善趣、恶趣引生死业。中观论云：‘生死本为行，故智者不造，故愚为造者，非智见性故。’《世亲论师》亦云：‘见谛无能引’，是故乃至自随补特伽罗我执而转，尔时容造能引之业，现证无我真实义已，虽于生死由业烦恼增上受生，然不新造能引之业。预流、一来，亦能不忍断除我执，譬诸强力制伏羸劣，瑜伽师地论作此说故。是故造集能引生死业者，谓住大乘加行道上品世第一法以下一切异生。</p>
<p>如是若由染污无明萨迦耶见，他自在转，三门作行杀等不善，集非福业；若行舍施守护戒等欲界善法，是集福业；若修静虑、无色地摄奢摩他等，是为积集诸不动业。若尔于三有中一切盛事，见为过患，希求解脱欲乐，发起修众善业，又于无我义如理观察，慧相应思诸善净业，是否集谛生死因耶？总资粮道加行道者，虽集庸常能引之业，然由如斯意乐所起，及于无我观慧相应诸善净业，是后有爱能对治品，与生死本我执行相，相违而转。故非寻常真能引之集谛，然能随顺引后有集，故立为集摄。如是亦如摄抉择分云：‘问：若世间诸法，厌患后有能背后有，引出世道，彼等何故集谛所摄？答：虽彼自性，厌背后有，然能随顺后有身语意妙行，是故当知是集谛摄。’此说善思生死过患，厌离生死意乐所起，引出世道诸业净法，为随顺集故当励力，引此意乐及无我慧。</p>
<p>由是因缘，若未由多异门观察修习生死过患，于生死盛事破除贪爱，获得对治。又未如理以正观慧观无我义，又离修习二菩提心。余诸善行，唯除少数依福田力，悉是庸常集摄，转生死轮。</p>
<p>又增长业分为二类：</p>
<p>一、为乐受义故增长。<span lang="EN-US" style="&quot;Courier New&quot;"></span></p>
<p>二、为舍受义故增长。</p>
<p>初中复二：</p>
<p>一、为受用色、声等欲尘所生诸乐。</p>
<p>二、于外乐厌舍贪著，为定生乐受而增长业。</p>
<p>初复有二：</p>
<p>一、正缘未死以前现法乐故，造非福业。</p>
<p>二、正缘来世诸欲乐故，增长福业。</p>
<p>正缘定生乐受者，谓集能生第三静虑，下至初禅诸不动业。若于诸欲舍离贪著，复由乐受令意厌患。为舍受故而作业者，谓集能生第四静虑，乃至有顶诸不动业。此是《世亲论师》意趣。由此正理，若普厌弃一切诸有，为解脱故三门行善，则能渐远生死渐近涅槃。</p>
<p><span style="color:#333399">癸三、死没及结生之理<span lang="EN-US"></span></span></p>
<p>第三、死殁及结生之理分五：</p>
<p>子一、死缘</p>
<p>子二、死心</p>
<p>子三、从何摄暖</p>
<p>子四、死后成办中有之理</p>
<p>子五、次于生有受生道理</p>
<p><span style="color:#333399">子一、死缘<span lang="EN-US"></span></span></p>
<p>寿尽死者，谓如宿业所引寿量，一切罄尽而死，是为时死。福尽死者，谓如无资具死。未舍不平等死者，谓如经说，寿未穷尽，有九死因缘，谓：食无度量、食所不宜、不消复食、生而不吐、熟而持之、不近医药、不知于己若损若益、非时非量、行非梵行。</p>
<p><span style="color:#333399">子二、死心<span lang="EN-US"></span></span></p>
<p>第二、死心分三：善心死者，谓由自忆或他令忆，乃至粗想现行以来，信等善法现行于心。又行善、不善补特伽罗将命终时，或自忆念或他令忆，昔于何法多所串习，彼便力强，由此今心于彼流注，余皆忘失。若于二事平等串习，先忆何法便不退舍，不起余心。又作善者如从闇处趣向光明，临命终时，犹如梦中，见有种种可意之色，非不可爱，安祥而逝；临死其身无重苦受。造妙业者，解肢节苦，亦极轻微。</p>
<p>不善心死者。谓由自忆或他令忆，乃至粗想现行以来，念贪等现行不善，临死其身受重苦受。造不善业当死之时，现受先造不善业果所有前相，谓如梦中多怪色相，于彼显现，如从光明趣向闇处。诸造上品不善业者，由见彼等不可爱相，身毛恐坚、手足纷乱，遂失便秽，扪摸虚空，翻睛咀沫，此等相现。若造中品不善，彼诸相中有现、不现，设有不俱。作恶业者，解肢节苦，最极尤重。又解肢节，除天那落迦，所余生处，一切皆有。又一切人临命终时，乃至未到惛昧想位，长夜所习我爱现行，复由我爱增上力故，谓我当无，便爱自身，此即能成中有之因。此中预流及一来者，虽其我爱亦复现行，然慧观察制而不著，譬如强力制伏羸劣；诸不还者我爱不行。</p>
<p>无记心死者。谓行善、不善者或未行者，自未能念此二种事，无他令忆。此临终时，俱离苦乐。善心死者，是于有粗想时，若细想行时，善心即舍，住无记心。彼于尔时，于曾习善亦不能忆，他亦不能令其忆念；不善亦尔。故细想行时，一切死心，皆是无记。俱舍释说：‘善、不善心行相明了，不能随顺当断死心’。</p>
<p><span style="color:#333399">子三、从何摄暖<span lang="EN-US"></span></span></p>
<p>第三、从何摄暖者。造不善者，识于所依从上分舍上分先冷，乃至心处；造善业者，自下分舍下分先冷。二者俱从心处识舍；识最初托精血之中，即为肉心，最后舍处即最初托。如是先从上身摄暖至心，或从下分收暖至心。次虽未说，从下或上，亦摄至心，然当类知。</p>
<p><span style="color:#333399">子四、死后成办中有之理<span lang="EN-US"></span></span></p>
<p>第四、死后成办中有之理者。如前所说识从何舍，即于彼处无间而成，死与中有如秤低昂。依二种因，谓我爱已生故，无始乐者戏论已熏习故，善、不善业己熏习故。天此中有，眼等诸根悉皆完具，当生何趣即彼身形。乃至未受生有以来，眼无障碍犹如天眼；身无障碍，如具神通。俱舍亦云：‘为当本有形，此谓死以前，生刹那以后，同类净眼见，具业神通力，根全无障碍，不转为寻香。’此说中有是同类见，及修所得离过天眼能见。成办何趣中有，次定不可转趣余生，集论中说容有转改。本有者，俱舍论中总说四有─死已未生是为中有；当正受生初一刹那是为生有；从此第二刹那乃至死有最后刹那以前，是为本有；临终最后刹那是为死有。此望将来受生之死有，是其本有。有误解此说为前生身形；又有见说是后形故；说三日半为前生形，次三日半为后生形。此说全无清净依据，唯增益执，瑜伽论说识不住故，于前世身不起欲乐。故有说云，见前世身而生忧苦，亦属增益。造不善者所得中有，如黑膻光或阴闇夜；作善中有，如白衣光或晴明夜。见己同类中有，及见自等所当生处。入胎经云：‘地狱中有如烧杌木，旁生中有其色如烟，饿鬼中有色相如水，人天中有形如金色，色界中有其色鲜白。’此是显色差别。从无色没，生下二界则有中有。若从下二生无色者，则无中有；于何处没，即于其处成无色蕴。堪为根据诸教典中，除此而外，未说余无中有之例，故说上下无间皆无中有，亦不应理。经中又说天之中有头便向上，人之中有横行而去，诸作恶业所有中有目向下视、倒掷而行，意似通说三恶趣者，俱舍论说人、鬼畜、三，各如自行。寿量者，若未得生缘，极七日住。若得生缘，则无决定。若仍未得则易其身，乃至七七以内而住，于此期内定得生缘，故于此后更无安住。堪依教典，悉未说有较彼更久，故说过此更能久住，不应道理。如天中有七日死已，或仍生为彼天中有，或转成办人等中有，谓由余业转变势用，能转中有诸种子故，余亦如是。</p>
<p><span style="color:#333399">子五、次于生有受生道理<span lang="EN-US"></span></span></p>
<p>第五、次于生有结生之理者。若是胎生，则彼中有于当生处，见有自己同类有情，为欲看彼及戏笑等，遂愿往趣当生之处。次于父母精血，起颠倒见。尔时父母未行邪行，犹如幻变见行邪行便起贪爱。此复若当为女，欲令母离，贪与父会；若当生男，便欲父离，贪与母会。瑜伽师地是说非实，见其父母，误于精血见行邪行。生此欲已，如如渐近，如是如是渐渐不见男女余分，唯见男女二根之相，于此发愤中有即没而生其中。此复父母贪爱俱极，最后决定各出一滴浓厚精血，二滴和合住母胎中，犹如熟乳凝结之时，与此同时中有俱灭，与灭同时即由阿赖耶识力故，有余微细诸根大种和合而生，及余有根同分精血和合搏生。尔时识住，即名结生。诸有不许阿赖耶者，许为意识结生相续。若薄福者，当生下贱种，彼于死时及入胎时闻纷乱声，及自妄见入诸芦荻稠林等中。造善业者，当生尊贵族，闻有寂静美妙音声，及自妄见升于高阁宫殿等处。又住胎者，凡经七日，有三十八，胎中圆满一切肢节。次经四日，当即降生。如入胎经云：‘此经九月或过九月，是极圆满，住八月者虽亦圆满，非极圆满。若经六月，或住七月，非为圆满，或复缺肢。’此等广说，如入胎经应当了知。</p>
<p>若于生处不欲趣赴，则必不往；若不往者，定不应生。故作感那洛迦业及增长已，谓屠羊宰鸡或贩猪等，诸非律仪中有，犹如梦中，于当生处见有羊等，由先所习喜乐驰趣。次由嗔恚生处之色，中有遂灭，生有续起。如是于余似那洛伽瘿鬼等中，受生亦尔。若生旁生、饿鬼、人间、欲天、色天，便于生处，见己同类，可意有情，次由于彼起欣欲故，便往其所，嗔当生处，中有遂灭，生有续起，此乃瑜伽师地论说。若非宰鸡及贩猪等不律仪者，生那洛迦，理同后说。俱舍论云：‘余求香宅舍’，谓湿生欲香，生化求舍，而受生也。</p>
<p>复如释说，若是当生热那洛迦，布求暖热，生寒地狱，希求清凉，中有遂往。诸卵生者，俱舍论说亦同胎生。死没及结生之理，无特外者，皆如本地分说。</p>
<p><a name="a07"></a><span style="color:#333399">菩提道次第广论卷七<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">辛二、由于十二缘起思惟<span lang="EN-US"></span></span></p>
<p>第二、由十二缘起门中思惟分四；</p>
<p>壬一、支分差别</p>
<p>壬二、支分略摄</p>
<p>壬三、几世圆满</p>
<p>壬四、此等摄义</p>
<p><span style="color:#333399">壬一、支分差别<span lang="EN-US"></span></span></p>
<p>十二缘起支中，初无明者，如俱舍云：‘无明如非亲实等’此亦如说怨敌虚诳，非唯遮无，亲友谛实及异亲实，是说亲友实语相违所对治品。如是无明亦非仅遮能对之明及明所余，是明相违所对治品。此中能治明者，谓正明了补特伽罗无我之义。此相违者，谓补特伽罗我执萨迦耶见─此乃法称论师所许。《无著论师》兄弟，则许倒执实义、蒙昧实义；二中后者，总谓邪解、未解二心之中为未解心；然此相违能治上首，则同许为觉无我慧。又此愚蒙，集论中说略分二种，谓：业果愚及真实义愚。初能招集堕恶趣行，后能招集往乐趣行。</p>
<p>行即是业，此有非福业能引恶趣及能引善趣业。后复有二，谓：能引欲界善趣之福业，及能引上界善趣之不动业。</p>
<p>识者，经说六识身，然此中主要，如许阿赖耶者则为阿赖耶，如不许者则为意识。此复若愚，从不善业起苦苦果，造作增长诸不善业，此业习气所熏，现法之识者，是因位识。由依此识，未来世中于恶趣处结生之识者，是果位识。如是由于无我真实义愚增上力故，未如实知善趣真苦，妄执为乐，即便造集福不动业，尔时之识是因位识，由依于此，遂于欲界上界善趣结生之识，是果位识。名色中名者，谓受、想、行、识─非色四蕴。色者，若生无色，唯有色种而无实色，除此余位羯罗蓝等色，如应当知。六处者，若是胎生，由其最初识人精血为羯罗蓝与名俱增，成眼等四处，身与意处，于羯罗蓝位而有。若是化生结生之时，诸根顿起，无上渐次。卵生、湿生，唯除住胎，余者悉同。是本地分所说。由是因缘，成就名色得身自体，成就六处成身差别，是为成就能受用者，五有色处者，于无色中无。触者，谓由根、境、识三种和合，取诸可意、非可意、中庸三境。说六处缘者，亦表境、识。受者，谓触取三境顺生三受，谓苦、乐、舍。爱者，谓于乐受起不离爱，于诸苦恼起乖离爱。说‘由受缘生爱’者，是从无明和合触缘所生之受而能生爱，若无无明，虽有诸受，爱终不生。由是因缘，触是境界受用，受是生受用或异熟受用。若此二圆满即为受用圆满；其中三界有二种爱。取者于四种境起四欲贪，谓：欲著于色、声等欲尘及除萨迦耶见余诸恶见。恶见系属恶戒、恶禁及萨迦耶见，是为欲取、见取、戒禁取、我语取。有者，谓昔行于识熏业气习，次由爱取之所润发，引生后有大势力，是于因上假立果名。生者，谓识于四生最初结生。老死中，老者，谓诸蕴成熟转变余相；死谓弃舍同分诸蕴。</p>
<p><span style="color:#333399">壬二、支分略摄<span lang="EN-US"></span></span></p>
<p>第二、支分略摄者。如集论云：‘云何支分略摄？谓能引支、所引支、能生支、所生支。能引支者，谓无明、行、识。所引支者，谓名、色、六处、触、受。能生支者，谓爱、取、有。所生支者，谓生、老、死。’若尔引生两重因果，为显有情一重受生因果耶？抑显两重耶？若如初者，则已生起果位之识，乃至于受，后生爱等不应道理。若如第二，则后重因果中，缺无明、行及因位识，前因果中缺爱、取、有答：无过谓能引因所引之法即能生因之所生起，所引已生，即于此立生老死故。若尔何为说两重因果耶？答：为显引果苦谛与生果苦谛相各异故。前者，于所引位唯有种子，自体未成，是未来苦；后者已生苦位，现法即苦。又为说明果之受生有二种因，谓：能引因及此所引生起之因；故说二重因果。如本地分云：‘问：识等至受及生老死，若是杂相何故说为二种相耶？答：为显苦相异故及显引生二差别故。’又云：‘问：诸支中几苦谛摄及现法为苦？答：二谓生及老死。问：几苦谛摄当来为苦？答：识乃至受诸种子性。’是故能生之爱与发爱之受，二者非是一重缘起，发爱之受乃是余重缘起果位。四相当知能引、所引。一、何为所引？谓果位识乃至其受，共四支半。二、以何而引？谓依无明之行。三、如何而引？谓于因位识中熏业习气之理。四、所引之义。谓若遇爱等能生，堪能转成如是诸果。三相当知能生、所生。一、以何而生？谓以爱缘取。二、何为所生？谓生老死。三、如何而生？谓由行于识，所熏业习润此堪能令有大力之理。缘起经释中，以生一支为所生支，老死则为彼等过患。由是由愚业果无明起不善行，于识熏建恶业习气，令其堪成三恶趣中果时之识乃至于受。次以爱取数数润发，令彼业习渐有势力，于当来世恶趣之中感生老死。又由愚无我真实义无明，起欲界摄戒等福行及上界摄奢摩他等诸不动行，于识熏习妙业习气，令其堪成欲界善趣及上界天果位之识乃至其受。次以爱取数数润发，令其业习渐有势力，于当来世诸善趣中生起生等。如是十二有支，复于烦恼业苦三道，悉皆摄尽。如《龙猛菩萨》云：‘初八九烦恼，二及十为业，余七者是苦。’稻秆经说十二有支摄为四因，谓无明种者，于业田中下识种子，润以爱水，遂于母胎生名色芽。</p>
<p><span style="color:#333399">壬三、几世圆满<span lang="EN-US"></span></span></p>
<p>第三、几世圆满者。能引、所引支之中间，容有无量劫所间隔，或于二世即能生起无余世隔，其能生支与所生支二无间隔，速者二生即能圆满。如于现法新造天中顺生受业，即于现法满二支半，谓无明行及因位识，临终以前圆满爱、取及有三支，于当来世圆满所引四支及半，并圆所生二支分故。迟久亦定不过三生，谓其能生及二所生并三能引各须一生，诸所引支于所生支摄故，能引能生中间纵为多世间隔，然是其余缘起之世非此缘起之世故，此未别算中有之寿。如是已生诸果支时，然而全无实作业者及受果者补特伽罗之我。如前所说，从唯法因支起唯法果支，由不了知生死道理，于彼愚蒙妄执有我，求我安乐，故造三门善、不善业，仍复流转。故从三惑起二支业，及从彼业出生七苦，复从七苦而起烦恼，又从烦恼如前而转，故三有轮流转不息。《龙猛菩萨》云：‘从三出生二，从二而生七，从七复生三，数转三有轮。’若正思惟由如是理，漂流生死即是最胜厌离方便。从无量劫造集能引善、不善业异熟未出，对治未坏，今以爱、取而为滋养，由此增上，则当漂流善趣、恶趣。诸阿罗汉昔异生时，虽造无数能引之业，然无烦恼解脱生死，若于是理获决定解，则于烦恼执为怨敌，于灭烦恼能发精进。此中《朴穷瓦》大善知识，专于十二缘起有支净修其心，思惟缘起流转还灭著道次第。此复是说，思惟恶趣十二有支流转还灭为下士类，次进思惟二善趣中十二有支流转还灭为中士类，如是比度自心，推想曾经为母有情，亦皆由其十二支门漂流生死，发生慈悲，为利彼故愿当成佛，学习佛道为大士类。</p>
<p><span style="color:#333399">壬四、此等摄义<span lang="EN-US"></span></span></p>
<p>第四、此等摄义者。如前所说由业惑集增上力故，生起苦蕴生死道理及特由其十二有支转三有轮，于斯道理善了知已。正修习者，能坏一切衰损根本极重愚闇，除遣妄执内外诸行从无因生及邪因生一切邪见，增盛佛语宝藏珍财，如实了知生死体相，便能发起猛利厌离，于解脱道策发其意，是能醒觉诸先修者，能得圣位微妙习气最胜方便。如是亦如妙臂请问经云：‘于愚痴者以缘起道’，稻秆经说：‘善见缘起，则能遮除缘前后际及缘现在一切恶见。’《龙猛菩萨》云：‘此缘起甚深，是佛语藏宝’。毗奈耶教中说第一双（即《舍利弗》与《目键连》）所有现行，谓时时中游观五趣，游观之后还赡部洲，为诸四众宣说彼等所有众苦。诸有共住、近住弟子，不乐梵行，即便引彼付第一双请为教诲。二人受已教诲彼等，得教授已，爱乐梵行，便能证得殊胜上德。大师见此问《阿难陀》启白其事，佛曰：一切时处，不能遍有如第一双，应于门房画生死输分为五分，周围当画十二缘起流转还灭其次乃兴画生死轮。又为《仙道大王》寄佛像时，于下绘写十二缘起流转还灭而为寄之，大王受已，至天晓时，结跏趺坐，端正其身，住对面念，善观缘起二种道理而证圣果。</p>
<p><span style="color:#333399">己二、彼生起之量<span lang="EN-US"></span></span></p>
<p><span lang="EN-US" style="color:#333399"></span></p>
<p>第二、生此意乐之量者。如是由于苦集二谛及其十二缘起支门，详细了知生死体相，欲舍生死，欲彼寂灭及欲证得。虽才生此，亦是出离意乐，然唯尔许犹非止足，如六十正理论释云：‘处于无常炽然大火三地之中，如入火宅决欲超出’，又云：‘如囚欲脱狱’等，如前所引。谓如误入炽然火宅及堕牢狱不乐彼处，能生几许欲脱之心，即当发生如彼心量，次后更须令渐增长。</p>
<p>又此意乐如《霞惹瓦》说，若仅口面漂浮少许，如酸酒上所掷粉面，则于集谛生死之因见不可欲，亦仅尔许。若如是者则于灭除苦集之灭，求解脱心亦复同尔，故欲正修解脱道心亦唯虚言，见他有情漂流生死受众苦不忍之悲亦无从起，亦不能生有大势力策发心意无上真菩提心，故云大乘亦唯随言知名而已。故当取此中士法类以为教授之中心而善修习。</p>
<p><span style="color:#333399">己三、除遣于此邪执分别<span lang="EN-US"></span></span></p>
<p>第三、除遣此中邪分别者。若作是云：若于生死修习厌患，令心出离，则如声闻堕寂灭边，于生死中不乐安住，故修厌患于小乘中可名为妙，然诸菩萨不应修此。不可思议秘密经云：‘诸菩萨者为欲成熟摄受有情，于生死中见大胜利，非于涅槃见如是利’，又云：‘若诸菩萨于生死行境生怖畏者，堕非行境’，又云：‘薄伽梵！声闻怖畏生死行境，菩萨返应周遍摄受无量生死。’此是倒执经义成大错谬。经说不应厌离生死，此义非显于由惑业增上力故漂流三有生老病死，是等诸苦不应厌离。是显菩萨为利众生乃至生死最后边际，擐披誓甲学菩萨行，虽总众生一切大苦，一一刹那降自身心，然不由此厌离怖畏，于广大行勤发精进，于生死中不应厌离。如是《月称论师》亦云：‘众生众苦无余尽至尽生死边，刹那刹那种种异相圆害身心，然不因此而起恐怖。众生众苦一时顿至，尽生死际发大勇进，刹那刹那悉能生起一切众生一切种智无量无边珍宝资粮，知此因已，应当更受百千诸有。’为证此故，引彼诸经。</p>
<p>又于三有见为胜利之理者，即彼经说菩萨精勤义利有情，如于此事所发精进，如是其心而获安乐。故不厌患三有之义，是于生死义利有情不应厌患，当于此事而发欢喜。若由烦恼及业增上漂流生死，众苦逼迫尚不能办自己义利，况云利他？此乃一切衰损之门，较小乘人极应厌患、极应灭除。若由大悲愿等增上，于三有中摄取生者则应欢喜。此二不同；若未如是分别，如前宣说；则此说者，若有菩萨律仪，菩萨地说犯一恶作，是染违犯，恐繁不录。故见三有一切过失，虽极厌离，然由大悲牵引意故，不断三有者是为希有！若见三有盛事，如妙天宫，爱未减少，借利他名而云我等不舍生死，智者岂能将以为喜？中观心论亦云：‘见过故非有，悲不住涅槃，利他具禁行，而安住三有’。</p>
<p>又菩萨地说百一十苦，是于一切有情发大悲之因。由见如是无边众苦，心生恒常猛利不忍，而云于生死不稍厌患极为相违。若于生死心善出离，次见有情皆自亲属，为利他故入三有海，此道次第亦是菩萨观行四百论之意趣。《月称论师》于彼释中亦详明之，如云：‘由其宣说生死过患，令意怖畏求解脱者，为令决定趣大乘故，《世尊》告曰：诸苾刍？有情类中不易可得少数有情，经于长夜流转生死，不为汝等若父若母儿女亲族，随一处所。’了知《世尊》如斯言教，菩萨为以大乘道筏，度脱无始流转生死为父母等，诸亲眷属、无依无怙诸众生故，安忍跃入。无上密咒亦须此理，如圣天摄行炬论云：‘以此次第，应当趣入极无戏论行。其次第者，谓修行者最初当念无始生死所有大苦，求涅槃乐，遍舍一切猥杂，下至王位自在亦当修苦想’。</p>
<p><span style="color:#333399">己四、抉择能趣解脱道性<span lang="EN-US"></span></span></p>
<p>第四、抉择能趣解脱道性者。如《室利胜逝友》云：‘沉溺三有流，苦流无边底，喜掉无厌畏，何物在我心？贫难求护坏，离及病老衰，入恒炽然火，觉乐宁非狂。’又云：‘噫！世具眼盲，虽现前常见，后仍不略思，汝心岂金刚？’当自策励修习生死，所有过患。如七童女因缘论云：‘见住世动摇，如水中月影，观欲如嗔蛇，盘身举头影。见此诸众生，苦火遍烧然，大王我等乐，出离往尸林。’依正世间，刹那不住灭坏无常，犹如水月为风所动。诸欲尘者利小害大，等同毒蛇身所现影。又见五趣炽然、三苦大火烧恼，由见是故厌舍三有，生如北方孩童之心，欣乐欲得出离解脱。北方孩童者，传说北方炒面稀贵，于日日中唯食蔓菁，孩童饥饿欲食炒面，向母索之，母无炒面给以生蔓菁。云：我不要此。次给以干蔓菁亦云不要，次给以新煮者又云不要，更给以熟冷者亦云此亦不要，心不喜曰：此都是蔓菁云。如是我等见、闻、忆念世间安乐，一切皆应作是念云：此是世间，此亦世间，此皆是苦，非可治疗。发呕吐心。如是思惟，昔从无始漂流生死，厌患出离，及思今后仍当漂流，令实发生畏惧之心，非唯空言。如亲友书云：‘生死如是故当知，生于天人及地狱，鬼旁生处皆非妙，生是非一苦害器。’生生死中乃是一切损害根本，故当断除。此复要待灭除二因谓烦恼业，此二之中，若无烦恼，纵有多业亦不受生；若有烦恼，纵无宿业率尔能集，故应摧坏烦恼。坏烦恼者，赖修圆满无谬之道。</p>
<p>此中分二：</p>
<p>庚一、以何等身灭除生死</p>
<p>庚二、修何等道而为灭除</p>
<p><span style="color:#333399">庚一、以何等身灭除生死</span></p>
<p>&nbsp;</p>
<p>如亲友书云：‘执邪倒见及旁生，饿鬼地狱无佛教，及生边地蔑戾车，性为骀哑长寿天。随于一中受生已，名为八无暇过失，离此诸过得闲暇，故当励力断生死。’是须于现得暇满时断除生死，生无暇中无断时故，如前已说。《大瑜伽师》云：‘现是从畜分出之时’，《博朵瓦》云：‘昔流尔久未能自还，今亦不能自然还灭，故须断除，断除时者亦是现得暇满之时。’此复居家于修正法，有多留难及有众多罪恶过失出家违此断生死身出家为胜，是故智者应欣出家。若数思惟在家过患、出家功德，先已出家令意坚固，未出家者安立醒觉妙善习气。此中道理当略宣说，其居家者富则守护劬劳为苦，贫则追求众苦艰辛，于无安乐愚执为乐，应当了知是恶业果。本生论云：‘于同牢狱家，永莫思为乐，或富或贫乏，居家为大病。一因守烦恼，二追求艰辛，或富或贫乏，悉皆无安乐，于此愚欢喜，即恶果成熟。’是故执持众多资具，求无喜足非出家事，若不尔者居家无别。又居家者与法相违，故居家中难修正法。即前论云：‘若作居家业，不能不妄语，于他作罪者，不能不治罚。行法失家业，顾家法岂成？法业极寂静，家事猛暴成，故有违法过，自爱谁住家？’又云：‘憍慢痴蛇窟，坏寂静喜乐，家多猛苦依，如窟谁能住？’应数思惟如是等类在家过患，发愿出家。</p>
<p>复应愿以粗劣衣钵乞活知足，于远离处净自烦恼，为他共处，如七童女因缘论云：‘愿剃除发已，守持粪扫衣，乐住阿兰若，何时能如是？目视轭木许，手执瓦钵器，何时无讥毁，于家家行乞？何时能不贪，利养及恭敬，净烦恼刺泥，为村供施处？’又应希愿用草为座，卧无覆处霜露湿衣，以粗饮食而能知足，及于树下柔软草上，以法喜乐存活寝卧。‘何时从草起，著衣霜湿重，以粗恶饮食，于身无贪著？何时我能卧，树下柔软草，如诸鹦鹉，受现法喜乐？’房上降雪，《博朵瓦》云：‘昨晚似于七童女因缘所说，心很欢喜，除欲如是修学而无所余。’又应希愿住药草地流水边岸，思惟水浪起灭无常，与自身命二者相同，以妙观慧灭除我执；三有根本能生一切恶见之因，背弃三有所有欢乐，数数思惟依正世间如幻化等。‘何时住水岸，药草满地中，数观浪起灭，同诸命世间。破萨迦耶见，一切恶见母，何时我不乐，三有诸受用？何时我通达，动不动世间，等同梦阳焰，幻云寻香城？’此等一切皆是希愿：作出家身、作此诸事。《伽喀巴》云：‘若能以大仙行，住苦行山间，始为文父真养子。’《霞惹瓦》亦云：‘于诸在家事忙匆时，应披妙衣往赴其所，令彼念云出家安乐，则种未来出家习气。’勇猛长者请问经亦云：‘我于何时能得出离苦处家庭？如是而行，何时能得作僧羯摩，长净羯摩，解制羯摩，住和敬业？彼当如是爱出家心。’此说在家菩萨应如是愿。此之主要为慕近圆，庄严经论云：‘当知出家品，具无量功德由是胜勤戒，在家之菩萨。’如是非但修行解脱，脱离生死叹出家身，即由波罗蜜多及密咒乘修学种智，亦叹出家身最第一。出家律仪即三律仪中别解脱律仪，故当敬重圣教根本别解脱戒。</p>
<p><span style="color:#333399">庚二、修何等道而为灭除<span lang="EN-US"></span></span></p>
<p>第二、修何等道而为灭除者。如亲友书云：‘或头或衣忽然火，尚应弃舍灭火行，而当励求无后有，因无余事胜于此。应以戒慧静虑证，寂调无垢涅槃位，不老不死无穷尽，离地水火风日月。’应学宝贵三学之道，其中三学数定有三：初，观待调心次第数决定者，谓散乱心者令不散乱，是须戒学；心未定者为令得定，谓三摩地或名心学；心未解脱为令解脱，是谓慧学。由此三学，诸瑜伽师一切所作，皆得究竟。观待得果数决定者，谓不毁戒果，是为欲界二种善趣，毁犯之果是诸恶趣；心学之果谓得上界二种善趣；慧学之果即是解脱。总其所生，谓增上生及决定胜，初有上下二界善趣，故能生法亦有三种，此二即是本地分说。又诸先觉待所断惑亦许三种，谓：破坏烦恼、伏其现行、尽断种子，故有三学。次第决定者，本地分中引梵问经显此义云：‘初善住根本，次乐心寂静，后圣见恶见，相应不相应。’此中尸罗是为根本，余二学从此生故，次依尸罗能得第二心乐静定，心得定者见如实故，能得第三成就圣见，远离恶见。三学自性者，如梵问经云：‘应圆满六支，四乐住成就；于四各四行，智慧常清净。’此中戒学，圆满六支，具净尸罗，守护别解脱律仪，此二显示解脱出离尸罗清净。轨则所行俱圆满者，此二显示无所讥毁，尸罗清净。于诸小罪见大怖畏者，显无穿缺尸罗清净。受学学处者，显无颠倒尸罗清净。四心住者，谓四静虑，此于现法安乐住故，名乐成就是为心学。四谓四谛，各四行者，谓苦中无常、苦、空、无我、集中因、集、生、缘，灭中灭、静、妙、离，道中道、如、行、出，达此十六有十六相，是为慧学。若导寻常中士道者，此应广释于三学中引导之理；然非如是，故修止观心慧二学，于上士时兹当广释，今不繁述。</p>
<p>当略宣说学戒之理，此中最初当数思惟尸罗胜利，令其至心增长欢喜，如大涅槃经云：‘戒是一切善法之梯。戒是根本，犹如地是树等根本。戒是一切善法前导，如大商主是为一切商人前导。戒是一切法幢，如帝释幢。戒毕竟断一切罪恶及恶趣道，戒如药树治疗一切罪恶病故。戒是险恶三有道粮，戒是甲剑能摧烦恼诸怨敌故，戒是明咒能除烦恼诸毒蛇故，戒是桥梁度罪河故。’《龙猛菩萨》亦云：‘戒是一切德衣处，如动不动依于地’；妙臂请问经云：‘一切稼穑依于地，无诸灾患而生长，如是依戒胜白法，悲水灌浇而生长。’应如思惟。若受不护，过患极重，如苾刍珍爱经云：‘或有戒为乐，或有戒为苦，具戒则安乐，毁戒则成苦。’此说受学通于胜利过患二品，是故亦应善思过患，敬重学处。</p>
<p>如何修学之理者，四犯因中无知对治者，谓当听闻了知学处。放逸对治者，谓于取舍所缘行相，不忘忆念，及以正知率尔率尔观察三门了知转趣，若善若恶，依自或法增上力故，羞耻作恶是为知惭，恐他讥毁，羞耻为愧及由怖畏恶行异熟，怀死惧等，当知是学。不敬对治者，谓于大师师所制立，同梵行所，应修恭敬。烦恼炽盛对治者，应观自心何烦恼盛，励修对治。若不如是策励修学，思违越此，许其罪轻微，于诸佛制放纵而转，当获纯苦。如《分别阿笈摩》云：‘若于大师大悲教，起轻微心少违犯，由是而获苦增上，折篱失坏庵没林。现或有于王重禁，违越而未受治罚，非理若违能仁教，如医钵龙堕旁生。’故应励力莫为罪染。</p>
<p></p>
<p>假设已染，莫不思虑而便弃舍，当如佛说还出罪犯励力悔除。梵问经云：‘于彼学寻求及勤修彼行，终不应弃舍，命难亦无亏，常住正行中，随毗奈耶转。’成就真实尸罗经云：‘诸苾刍！宁可离命而死，非可毁坏尸罗。何以故？离命而死唯令此生寿量穷尽；毁坏尸罗，乃至百俱胝生常离种姓，永失永乐，异受堕落。’此具因说，故当舍命而善守护。若不能尔，则应审思：我剃须发、披坏色衣，空无所义。如三摩地王经云：‘于佛圣教出家已，仍极现行诸恶业─于财谷起坚实想，贪诸乘具及象车─诸不殷重持学处，此等何故而薙头？’若欲逃出有为生死，趣解脱城坏戒足者，非仅不能实行，反当流转生死，众苦逼恼，并及譬喻如三摩地王经云：‘若人为诸盗贼逼，欲活命故而逃避；如其人足不能行，仍为贼执而摧坏。如是愚人毁净戒，而欲脱离诸有为，由戒坏故不能逃，为老病死所摧坏。’故此经又云：‘为著居家服，我所说学处，尔时诸苾刍！亦无此学处。’为近事说五种学处圆满守护，苾刍亦无。若于此时精修学处，其果犹大，故应励策。即此经云：‘若经俱胝恒沙劫，净心以诸妙饮食，伞盖幢幡及灯鬘，承事百亿俱胝佛。若于正法极失坏，善逝圣教将灭时，昼夜能行一学处，其福胜前俱胝倍。’</p>
<p>又若念云：毁犯可悔无后不犯防护之心；放逸转者，说可还出，如食毒药。如弥勒狮子吼经云：‘《慈氏》！末世末劫后五百岁，有诸在家，出家菩萨，出现于世，彼作是云：悔除恶业能无余尽，造作众罪造已当悔，增上毁犯而不防护，我说彼等是作死业。云何为死？谓如人食毒，此亦同彼命终之后，颠倒堕落。’又云：‘《慈氏》！于此圣法毗奈耶说为毒者，谓诸违越所制学处，故说汝等莫自食毒’。若具别解脱律仪，应以如是道理守护，密咒亦然。</p>
<p></p>
<p>如妙臂请问经云：‘佛我所说别解脱，净戒调伏尽无余，在家咒师除形相，轨则诸余尽当学。’此说虽诸在家咒师，除出家相，羯摩轨则少分遮罪，尚如调伏所出而行，况出家咒师！又能成就密咒根本亦是尸罗。妙臂请问经云：‘咒本初为戒，次精进忍辱，信佛菩提心，密咒无懈怠。如王具七宝，无厌调众生，如是咒成就，七支能调罪。’曼殊室利根本续云：‘念诵若毁戒，此无胜成就，中悉地亦无，又无下成就。能仁未曾说，毁戒咒能成，非趣涅槃城，境域及方所。于此愚恶人，何有咒能成？此毁戒有情，何能生善趣？且不得天趣，又无胜安乐，何况佛所说，诸咒岂能成？’《康陇巴》亦云：‘若年饥荒，一切事情皆至粮麦，如是一切皆绕于戒，当勤学此。又戒清净，不思业果必不得成，故思业果是真教授。’《霞惹瓦》亦云：‘总有祸福皆依于法，其中若依毗奈耶说，无须改易内心清净，堪忍观察，心意安泰，边际善妙。’善知识《敦巴》云：‘有一类人依律毁咒，依咒轻律，除我尊长教授无余能使调伏为咒助伴，及令密咒为调伏伴。’《觉窝》亦云：‘我印度中凡有大事或忽然事，集诸受持三藏法师，问：三藏中不曾遮耶？既抉择已，于此安住。我毗迦玛拉希拉诸师，则于其上，更须问云：菩萨行中不曾遮耶？不违彼耶？安欲根本随持律转。’如是戒净，又如《内邬苏巴》云：‘现在于内与烦恼斗，唯此为要，不斗烦恼戒不能净。若尔不生伏断烦恼定学慧学，当须毕竟漂流生死’。</p>
<p>又如前说认识烦恼，思彼过患，离彼胜利，以念正知而为防慎。烦恼稍出，即应用矛数数击刺，此复目心随何烦恼生已无间，视如怨敌与之斗战；若不尔者，初起忍受非理作意，令其资养成无可敌，唯随彼行。如是励力，纵未能遮，亦当速断莫令相续。应如画水莫如画石，如亲友书云：‘当了知自心，如画水土石，烦恼初为上，乐法应如后。’若于法品，与上相违。入行论亦云：‘我应记恨此，与此共战争，如是相烦恼，除能坏烦恼。我宁被烧杀，或被断我头，然于烦恼敌，终不应屈敬。’善知识《朴穷瓦》亦云：‘我虽忽被烦恼压伏，后我从下而为切齿。’《博朵瓦》闻之曰：‘若能如是，当下即退。’世庸怨敌，一次摈逐遂居他方，待得力时仍来报怨。烦恼不同，烦恼于身，若能一次拔出根本，无往他方亦无报复；然由我等不能精勤破坏烦恼之所致耳。入行论云：‘摈庸敌出国，摄受住他方，养力仍返报。烦恼敌不尔，烦恼为惑慧眼断，遣离我意能何往？岂能住余返报我？唯我志弱无精进。’《女绒巴》云：‘烦恼起时不应懈怠，当下应以对治遮除。若不能遮，应即起立设曼陀罗及诸供具，供养祈祷尊长本尊。次缘烦恼，忿怒念诵，即能折伏。’《朗日塘巴》亦云：‘彼又云移动住处，劲举项颈，亦能折伏可见彼与烦恼斗争。’此复应如《阿兰若师》云：‘昼夜唯应观察自心，岂有余事？’依此而行乃能生起。又传说《大觉窝》一日随见几次，尔时定问：‘生善心否？’</p>
<p>此诸烦恼如何断者，谓痴罪重极难远离，为余一切烦恼所依。彼之对治多修缘起，善巧生死流转还灭。若能修此，则五见等一切恶见，悉不得生。嗔与现后二世大苦，断诸善根是大怨敌，如入行论云：‘无罪能如嗔’，故一切种莫令生起，励修忍辱。若不生嗔，则于现法，亦极安乐。如入行云：‘若能励摧嗔，此现后安乐’。贪爱能令先造一切善、不善业渐增势力，能生生死，又欲界者，从受用境，触缘生受，味著生爱，应多修习内外不净及贪欲尘所有过患而正遮除。《世亲大阿阇黎》云：‘鹿象蛾鱼蝇，五类被五害；一害况恒常，近五何不害？’又易生难离，谓爱四事，利誉称乐，及于此等四相违品意不欢喜，当修对治；此复总修生死过患，特修念死，即能退除。慢于现法最能障碍当生之道，及是当来奴贱等因，故应断除。断除道理，如亲友书云：‘当数思惟老病死，亲爱别离及诸业，终不能越自受果，由对治门莫憍慢。’若于四谛、三宝、业果获得定解，则不复生疑惑随眠。</p>
<p>又睡眠、惛沈、掉举、懈怠、放逸、无惭、无愧、忘念、不正知等诸随烦恼最易生起障修善品，当知过患，修习对治，率尔率尔令渐微劣。其过患者，如亲友书云：‘掉悔嗔恚及惛沈，睡眠贪欲并疑惑，应知如是五种盖，劫善法财诸盗贼。’劝发增上意乐经云：‘若乐睡眠与惛沈，痰瘾风病及胆疾，其人身中多增长，令彼诸界极扰乱。若乐睡眠与惛沈，集饮食垢腹不清，身重容颜不和美，所发言语不清晰。’又云：‘若乐睡眠与惛沈，其人愚痴失法欲，凡稚退失一切德，退失白法趣黑闇。’念住经云：‘诸烦恼所依，独一谓懈怠，唯有一懈怠，彼便无诸法。’集法句云：‘若行于放逸，即坏凡夫心；如商护财货，智当不放逸。’本生论云：‘舍惭为天王，意违于正法，宁瓦钵蔽衣，观敌家盛事。’亲友书云：‘大王应知念身住，善誓说为唯一过，故当励力勤守念，失念则坏一切法。’入行论云：‘虽诸具多闻，正信乐精进，由无正知过，而令有犯染。’不能如是断诸烦恼及随烦恼，然当不顺烦恼不执彼品，视如怨敌，是为现在必不容少。故应励力摄对治品，破除烦恼，清净自内所受尸罗。《大觉窝》弟子吉祥《阿兰若师》谓《内邬苏巴》云：‘智然后有人问汝弟子众，以何而为教授中心？则定答为已发神通或见本尊，然实应说于业因果渐渐决定，于所受戒清净护持。’故修之成就，当知亦是无明等惑，渐趣轻微。能感现后二世纯大罪苦，谓与他斗争，然于尔时一切众苦，舍命强忍，其伤疤等返自显示，谓此即彼时所伤；若断烦恼发精进时，忍耐苦行，极为应理。入行论云：‘无义被敌所毁伤，若尚爱为身庄严，为大义故正精进，小苦于我岂为损？’若能如是战胜烦恼乃名勇士。战余怨敌如割死尸，虽不杀害自亦当死。入行论云：‘轻懵一切苦，摧伏嗔等敌，胜此名勇士，余者如斩尸。’故又如论云：‘住烦恼聚中，千般能安住，如野干围狮，烦恼不能侵。’道所治品，莫令侵害而当胜彼。已说共中士道次第。</p>
<p><a name="a08"></a><span style="color:#333399">菩提道次第广论卷八<span lang="EN-US"></span></span></p>
<p>（共上士道）<span lang="EN-US" style="&quot;Courier New&quot;"></span></p>
<p><span style="color:#333399">戊三、于上士道次修心<span lang="EN-US"></span></span></p>
<p>敬礼至尊成就大悲诸善士足！</p>
<p>如是恒长修习生死种种过患，见一切有如同火坑，欲证解脱息灭惑苦，由此希求策逼其意，学三学道能得解脱，脱离生死。又此解脱无所退失，非如善趣，然所断过及所证德仅是一分，故于自利且非圆满，由此利他亦唯少分，后佛劝发当趣大乘，故具慧者，理从最初即入大乘。如摄波罗蜜多论云：‘无力引发世间利，毕竟弃舍此二乘，一味利他为性者，应趣佛乘由悲说。’又云：‘知乐非乐等如梦，见痴过逼诸众生，舍弃利他殊胜业，此于自利何精勤？’如是见诸众生堕三有海与我相同，盲闭慧眼不辨取舍，履步踬蹶不能离险，诸有成就佛种性者，不悲愍他、不勤利他不应正理。即前论云：‘盲闭慧目步踬蹶，欲利世间有佛种，何人不起悲愍心，谁不精勤除其愚？’当知此中士夫安乐、士夫威德、士夫胜力，谓能担荷利他重担，唯缘自利共旁生故。故诸大士本性谓专一趣注行他利乐。弟子书云：‘易得少草畜亦食，渴逼获水亦欢饮；士夫此为勤利他，此圣威乐士夫力。日势乘马照世游，地不择担负世间；大士无私性亦然，一味利乐诸世间。’如是见诸众生众苦逼恼，为利他故而发忽忙，是名士夫，亦名聪睿，即前书云：‘见世无明烟云覆，众生迷堕苦火中，如救头然意勤忙，是名士夫亦聪睿。’是故能生自他一切利乐本源，能除一切衰恼妙药，一切智士所行大路，见、闻、念、触悉能长益一切众生，由行利他兼成自利，无所缺少，具足广大善权方便。有此大乘可趣入者，当思：希哉！我今所得诚为善得，当尽所有士夫能力趣此大乘！此如摄波罗蜜多论云：‘净慧引发最胜乘，能仁遍智从此出，此是一切世间眼，具足照了如日光。’由种种门观大乘德，牵引其意，起大恭敬而当趣入。</p>
<p>由是因缘于大士道次第修心分三：</p>
<p>己一、显示入大乘门唯是发心</p>
<p>己二、如何发生此心道理</p>
<p>己三、既发心已学行道理</p>
<p><span style="color:#333399">己一、显示入大乘门唯是发心<span lang="EN-US"></span></span></p>
<p>如是若须趣入大乘，能入之门又复云何？此中佛说二种大乘，谓：波罗蜜多大乘与密咒大乘；除此更无所余大乘。于此二乘随趣何门，然能入门唯菩提心。若于相续，何时生此，未生余德，亦得安立为大乘人。何时离此，纵有通达空性等德，然亦堕在声闻等地，退失大乘。大乘教典多所宣说，即以正理亦善成立，故于最初入大乘数，亦以唯发此心安立，后出大乘亦以唯离此心安立，故大乘者随逐有无此心而为进退，如入行论云：‘发菩提心刹那后，诸囚系缚生死狱，然应称为善逝子。’又云：‘今日生佛族，今为诸佛子’，此说发心无间，即为佛子。圣弥勒解脱经云：‘善男子！譬如破碎金刚宝石，然能映蔽一切胜妙金庄严具，亦不弃舍金刚宝名，亦能遣除一切贫穷。善男子！如是发起一切智心金刚宝石，纵离修习，然能映蔽声闻、独觉一切功德金庄严具，亦不弃舍菩萨之名，能除一切生死贫穷。’此说虽未学习胜行，然有此心便名菩萨。《龙猛菩萨》云：‘自与此世间，欲证无上觉，其本菩提心，坚固如山王。’金刚手灌顶续云：‘诸大菩萨！此极广大，此最甚深，难可测量秘密之中，最为秘密陀罗尼咒大曼陀罗，不应开示诸恶有情。《金刚手》！汝说此为最极希有，昔未闻此，此当对何有情宣说？《金刚手》答曰：《曼殊室利》！若有正行修菩提心，若时此等成就菩提心。《曼殊室利》！尔时此诸菩萨行菩萨行、行密咒行，当令入此大智灌顶陀罗尼咒大曼陀罗。若菩提心未圆满者，此不当入，亦不使彼见曼陀罗，亦不于彼显示印咒。’故法虽是大乘之法，不为满足，最要是彼补特伽罗入大乘数。</p>
<p>又大乘人依菩提心，假若此心仅有解了，大乘亦尔；若有此心德相圆满，则其大乘亦成真净，故当勤学。如华严经云：‘善男子！菩提心者，犹如一切佛法种子。’当获定解，故更释之。此如水粪及暖土等，与稻种合为稻芽因，与麦豆等种子相合为彼芽因，故是共因。如麦种子任会何缘，终不堪为稻等芽因，故是麦芽不共之因，由此所摄水粪等事，亦皆变成麦芽之因。如是无上菩提之心，佛芽因中犹如种子，是不共因。解空之慧，如水粪等是三菩提共同之因。故上续论云：‘信解大乘为种子，慧是能生佛法母’谓菩提心如父之种，证无我慧如同慈母。如父是《藏》人，决定不生《汉》、《胡》等子；父是子姓决定之因，母是藏人生种种子，故是共因。《龙猛菩萨》云：‘诸佛辟支佛，诸声闻定依，解脱道唯汝，决定更无余。’此赞般若波罗蜜多，声闻、独觉亦须依此，故说般若波罗蜜多为母，是大小乘二子之母，故证空慧不能判别大乘、小乘，以菩提心及广大行而分判之。宝鬘论云：‘诸声闻乘中，未说菩萨愿，大行及回向，何能成菩萨？’此说不由身分，当以行分。如是证空性慧，尚非大乘不共之道，况诸余道？故若不以菩提心为教授中心而正修习，仅于起首，略忆文句，而于余道微细一分，多殷重修，显然于法知见太浅。总如生子俱须父母，道支圆满亦须方便、智慧二品。特须方便上首发菩提心，智慧上首通达空性。设修一分而未全修，若唯希求解脱生死，于奢摩他须莫误为毗钵舍那，善修无我空性之义。然若自许是大乘者，是则必须修菩提心，如《慈尊》云：‘智不住三有，悲不住寂灭’，以慧遮止堕生死边，以悲遮止堕寂灭边；慧不能遮堕寂灭故，不堕有边小乘有故，菩萨道者，正所断除堕寂边故。</p>
<p>解佛密意堪为定量，诸佛子等若有如此宝贵之心，于内生起执为希有，叹生如此希有妙道。若内心生愚夫所爱微分功德，则不执为如是希奇。入行论云：‘余自利不起，利益有情心，此希胜心宝，先无今得生。’又云：‘岂有等此善？何有此知识？岂有如此福？’又云：‘谁发胜心宝，即礼彼士身’；又云：‘从摇正法乳，出此妙醍醐’，此说是出佛语心藏胜教授故。是故吉祥《阿底峡》尊持中观见，《金洲大师》持唯识中实相之见，然菩提心依《金洲》得，故为师中恩最重者。若有了解圣教扼要，观此传记，于道扼要有大了解。若勤修此生真实心，虽施乌鸦少许饮食，由此摄持亦能堕入菩萨行数；若无此心，纵将珍宝充三千界而为布施，亦不能入菩萨之行。如是净戒乃至智慧，修诸本尊脉息点等，皆不能入菩萨之行。犹如世说刈草磨镰，若此宝心未至扼要，任经几久励修善行，无甚进趣，如以钝镰刈诸草木。若令此心至于扼要。亦如磨镰，虽暂不割，使其锋利，其后刈草虽少时间，能刈甚多。一一刹那亦能速疾净治罪障，积集资粮，虽微少善能令增广，诸将尽者能无尽故。入行论云：‘大力极重恶，非大菩提心，余善何能映？’又云：‘此如劫火一刹那，定能烧毁诸罪恶。’又云：‘若思为除疗，诸有情头痛，具此利益心，其福且无量，况欲除一一，有情无量苦，欲为一一所，成无量功德？’又云：‘余善如芭蕉，生果即当尽，菩提心树果，恒无尽增长’。</p>
<p><span style="color:#333399">己二、如何发生此心道理<span lang="EN-US"></span></span></p>
<p>第二、如何发生此心道理分四：</p>
<p>庚一、由依何因如何生起</p>
<p>庚二、修菩提心次第</p>
<p>庚三、发起之量</p>
<p>庚四、仪轨受法</p>
<p></p>
<p><span style="color:#333399">庚一、由依何因如何生起<span lang="EN-US"></span></span></p>
<p>初中有三：</p>
<p>初、从四缘发心道理者，若见诸佛及诸菩萨难思神力，或从可信闻如是事，依此发心，谓念所住、所修菩提有大威力。虽无如是若闻，而由听闻依于无上菩提法藏，信解佛智而发其心。虽未闻法，由见菩萨正法将灭，便作是念而发其心。谓念如是正法久住，能灭无量有情大苦，我为令此菩萨正法久安住故，定当发心。虽未观见正法欲灭。然见恶世上品愚痴，无惭、无愧、嫉姤、悭等，便作是念：于此世中，虽于声闻、独觉菩提能发心者，尚属难得，况于无上菩提发心？我且发心，余当随学，见难发心而发其心，共为四种。发心之理，论说于大菩提发心，故是发心欲证菩提。由何缘者，初：由见闻希有神变生希有想，念我当得如是菩提。第二：谓从说法师所闻佛功德先生净信，次于此德发欲证心。第三：谓由不忍大乘圣教迁灭，于佛妙智发欲得心。此中由见圣教不灭，则能灭除有情大苦，亦缘除苦而发其心。然其发心主要因缘，是由不忍圣教寝灭，若不尔者，则与下说依悲发心有重复过。第四：由见此心大利极为希贵，正由此缘之所激动，便于佛所发欲得心。又此发心由于菩提发欲得心而为建立，非就所为而为安立。若不于佛功德修信，则于佛位不希证得，不能灭除于办自利执唯寂灭为足之心。若由修习慈悲门中，见于利他须大菩提，欲得佛者此能遮遣于利他中执唯寂灭为足之心，不能遮前满足执故，又无余法能遮彼故。又于自利执唯寂灭为足之心，非不须遮，以于小乘唯脱生死，唯有一分断证功德，其自利义不圆满故。又此虽脱三有衰损，然未解脱寂灭衰故，又经宣说圆满自利是佛法身故，故于佛德净修信已则能观见，况云利他即办自利，若不得佛亦必不可，是为不退小乘最大因缘。又前所说初二发心，曾未见说慈悲所引，诸余经论亦多仅说见佛色身法身功德，引起欲得成佛之心名曰发心，又说誓愿安立一切有情成佛亦名发心；故此二中，虽一一分亦应预入发心之数。圆满一切德相发心者，仅见利他必须成佛，引起欲得成佛之心犹非满足，即于自利亦见成佛必不可少而引欲得。又此亦非弃舍利他，亦须为求利益他故。现观庄严论云：‘发心为利他，欲正等菩提’，此说双求菩提与利他故。</p>
<p>二、从四因发心者，谓种姓圆满、善友摄受，悲愍有情而不厌患生死难行；依此四因而发其心。</p>
<p>三、从四力发心者，谓由自功力欲大菩提，是名自力；由他功力希大菩提，是名他力。昔习大乘，今暂得闻诸佛菩萨称扬赞美而能发心，是名因力；于现法中，亲近善士、听闻正法、谛思惟等长修善法，名加行力；依此四力而发其心。菩萨地说依上总别八种因缘，若由自力或由因力而发心者是名坚固；又由依止此诸因缘或由他力或加行力而发心者，名不坚固。如是善知总诸圣教及大乘教将近隐灭，较诸浊世最为恶浊，现于此世应当了知至诚发心极为希少。当依善士听大乘藏，谛思惟等勤修加行，非唯他劝非随他转，非为仿效其规式等，当由自力至诚发心树立根本，以其菩萨一切诸行皆依此故。</p>
<p><span style="color:#333399">庚二、修菩提心次第<span lang="EN-US"></span></span></p>
<p>第二、修菩提心次第者。从《大嚆嚆》所传来者现分二种，谓：修七种因果教授及依《寂天》佛子著述所出而修。七因果者，谓正等觉菩提心生。此心又从增上意乐；意乐从悲；大悲从慈；慈从报恩；报恩从念恩；忆念恩者从知母生：是为七种。</p>
<p>此中分二：</p>
<p>辛一、于其渐次令发定解</p>
<p>辛二、如次正修</p>
<p><span style="color:#333399">辛一、于其渐次令发定解<span lang="EN-US"></span></span></p>
<p>初中分二：</p>
<p>壬一、开示大乘道之根本即是大悲</p>
<p>壬二、诸余因果是此因果道理</p>
<p><span style="color:#333399">壬一、开示大乘道之根本即是大悲<span lang="EN-US"></span></span></p>
<p>初中有三：</p>
<p>初重要者，若由大悲发动心意，为欲拔除一切有情出生死故，起决定誓。若悲下劣不能如是，故荷尽度众生重担赖此悲故；不荷此担，便不能入大乘数故。悲初重要，如无尽慧经云：‘大德舍利弗？又诸菩萨，大悲无尽，所以者何？是前导故。大德《舍利弗》！如息出入是人命根之所前导，如是诸菩萨所有大悲，亦是成办大乘前导。’伽耶经云：‘《曼殊室利》！诸菩萨行，云何发起何为依处？《曼殊室利》告曰：天子！诸菩萨行，大悲发起有情为依。’若不修学至极广大二种资粮，终不能满如是誓愿。观见是已，转趣难行广大资粮，故为转入诸行所依。</p>
<p>中重要者，如是一次发如是心趣入正行，然因有情数量众多、行为恶暴，学处难行，多无边际经劫无量，见已怯畏退堕小乘，非唯一次发起大悲，应恒修习渐令增长，于自苦乐全不顾虑，于利他事毫无厌舍，故易圆满一切资粮。如修次初篇云：‘如是菩萨大悲所动，全不自顾，极欲希求利益他故，而能趣入至极难行，长夜疲劳集聚资粮，如圣发生信力经说。其大悲者，为欲成熟一切有情，全无苦生是所不受，全无乐生是所不舍，若趣如是极大难行，不久即能圆满资粮，决定当得一切智位，是故一切佛法根本唯是大悲’。</p>
<p>后重要者，诸佛获得果位之时，不如小乘而住寂灭，尽虚空住义利众生，亦是由于大悲威力，此若无者同声闻故。如修次第中篇云：‘由大悲心所摄持故，诸佛世尊虽得圆满一切自利，尽有情界究竟边际而善安住。’又云：‘佛薄伽梵无住大涅槃，因即大悲’，譬如稼禾初以种子，中以雨泽，后以成熟而为最要。佛之稼禾，初中后三，悲为最要。吉祥《月称》云：‘以许悲为佛胜苗，初如种子增如水，长时受用如成熟，是故我先赞大悲。’由见此义，正摄法经云：‘世尊！菩萨不须学习多法。世尊！菩萨若能善受善达一法，一切佛法皆在其手。一法云何？所谓大悲。世尊！由大悲故，一切佛法皆能自来菩萨手中。世尊！譬如转轮圣王轮宝所至，一切军众皆至其处。世尊！如是菩萨大悲所至，一切佛法咸至其所。世尊！譬如命根若在，余根亦在。世尊如是大悲若在，菩提余法亦当生起。’若于如是胜道扼要，无边教理之所成立，获得定解，于菩萨心根本大悲所有法类，何故不执为胜教授？故如《响那穷敦巴》说：‘于《嚆嚆》所虽请教授，终唯教云舍世间心，修菩提心。’善知识《敦巴》讥笑告曰：‘此是掘出《嚆嚆》所有教授中心’。知法扼要，获决定解，唯此最难，故应数数集聚净治，阅华严等诸大经论，求坚定解。如《吉祥敬母》云：‘尊心宝即是，王等菩提种；唯尊知坚实，余凡莫能晓’。</p>
<p><span style="color:#333399">壬二、诸余因果是此因果道理<span lang="EN-US"></span></span></p>
<p>第二、诸余因果是此因果之理。初从知母乃至于慈为因之理者，总欲离苦，数数思惟其有情苦即能生起，然令此心易生猛利及坚固者，则彼有情先须悦意爱惜之相。如亲有苦，不能安忍；怨敌有苦，心生欢喜；亲怨中庸若有痛苦，多生舍置。其中初者，因有可爱，此复随其几许亲爱，便生尔许不忍其苦。中下品爱下品不忍，若极亲爱，虽于微苦亦能生起广大不忍。见敌有苦，非但不生欲拔之心，反愿更大、愿不离苦，是不悦意相之所致；此亦由其不悦大小，于苦欢喜而成大小。亲怨中庸所有痛苦，既无不忍亦无欢喜，是由俱无悦、非悦意相之所致。如是应知修诸有情为亲属者，是为令起悦意之相。亲之究竟是为慈母，故修知母、忆念母恩及报恩三，是为引发悦意可爱，爱执有情犹如一子。此悦意慈是前三果，由此即能引发悲心。欲与乐慈及拔苦悲，因果无定，故知母等三种所缘，即是与乐慈及拔苦悲二者根本；故于此中当勤修学。又发心因修诸有情皆为亲者，是《月称论师》及《大德月》、《莲花戒论师》等之所宣说。</p>
<p>增上意乐及以发心为果之理者，由其如是渐修其心，悲心若起，便能引发为利有情。希得成佛即此便足，何故于此添增上心？欲令有情得乐离苦，慈悲无量，声闻、独觉亦皆有之；若自荷负一切有情与乐拔苦，则除大乘决定非有，故须发此心力强胜增上意乐。是故仅念一切有情云何得乐、云何离苦，非为满足，须自至诚荷此重担，故当分辨此等差别。海慧问经云：‘《海慧》！如有商主或有长者，唯有一子，可悦、可爱、可惜、可意，见无违逆；然此童子因其幼稚而作舞娱，堕不净坑。次其童子若母若亲，见彼童子堕不净坑，见已虽发号哭忧叹，然终不能入不净坑拔出其子。次童子父来至其所，彼见一子堕不净坑，见已急急举止慌措，欲出其子心甚爱顾，全无呕吐，跳不净坑取出其子。’此说三界为不净坑；独爱一子谓诸有情；若母若亲者谓声闻、独觉，见诸有情堕生死中，忧戚叹嗟然不能出；商主长者谓诸菩萨，法譬合说。又记独一爱子落不净坑，如母之悲，声闻、独觉亦皆共有，故依悲愍当发荷负度众生担增上意乐。如是若发度有情心，然我现时不能圆满利一有情；又非止此，即使证得二罗汉位亦仅利益少数有情，利亦唯能引发解脱，不能立于一切种智。故当思惟：无边有情，谁能圆满此诸有情现前究竟一切利义？则知唯佛方有此能，故能引发利有情，欲得成佛。</p>
<p><span style="color:#333399">辛二、如次正修<span lang="EN-US"></span></span></p>
<p>第二、如次正修分三：</p>
<p>壬一、修习希求利他之心</p>
<p>壬二、修习希求菩提之心</p>
<p>壬三、明所修果即为发心</p>
<p><span style="color:#333399">壬一、修习希求利他之心<span lang="EN-US"></span></span></p>
<p>初中分二：</p>
<p>癸一、引发生起此心所依</p>
<p>癸二、正发此心</p>
<p><span style="color:#333399">癸一、引发生起此心所依<span lang="EN-US"></span></span></p>
<p>初中分二：</p>
<p>子一、于诸有情令心平等</p>
<p>子二、修此一切成悦意相</p>
<p><span style="color:#333399">子一、于诸有情令心平等<span lang="EN-US"></span></span></p>
<p>如前下中士所说诸前行等所有次第，于此亦应取来修习。又若此中不从最初遮止分党，令心平等，于诸有情一类起贪，一类起嗔，所生慈悲皆有党类，缘无党类则不能生，故当修舍。又舍有三：行舍、受舍及无量舍。此是最后。此复有二：谓修有情无贪、嗔等烦恼之相，及于有情自离贪、嗔，令心平等。此是后者。修此渐次为易生故，先以中庸无利无害为所缘事，次除贪嗔令心平等。若能于此心平等已，次缘亲友修平等心；若于亲友心未平等─或由贪嗔分别党类，或贪轻重，令不平等。此亦平已，次于怨敌修平等心；此若未平，专见违逆而起嗔恚。若此亦平，次当遍缘一切有情修平等心。</p>
<p>若尔于彼由修何事能断贪嗔？谓修二事：就有情者，谓念一切欣乐厌苦皆悉同故。缘于一类执为亲近而兴饶益，于他一类计为疏远，或作损恼或不挠益，不应道理。就自己者，当作是思：从无始来于生死中，未经百返为我亲属，虽一有情亦不可得。于谁应贪、于谁当嗔？此是修次中篇所说。又于亲属起贪爱时，如月上童女请问经云：‘我昔曾杀汝一切，我昔亦被汝杀害；一切互相为怨杀，汝等如何起贪心？’及如前说无定过时，一切亲怨速疾变改所有道理，当善思惟，由此俱遣贪嗔二心。此取怨亲差别事修，故不须遣亲怨之心，是灭由执怨亲为因所起贪嗔分党之心。</p>
<p><span style="color:#333399">子二、修此一切成悦意相<span lang="EN-US"></span></span></p>
<p>引发一切成悦意相者，修次中篇云：‘慈水润泽内心相续，如湿润田，次下悲种易于增广，故心相续以慈薰习，次应修悲。’所说慈者，谓于诸有情见如爱子悦意之相。又此所说由修等舍，息灭贪嗔不平恶涩，如调善田。次以见为悦意慈水而润泽已，下以悲种，则大悲心速疾当生，应当了知极为切要。此中有三：</p>
<p>初、修母者，生死无始，故自受生亦无始际，若生若死展转传来，于生死中未受此身、未生此处决定非有，亦无未作母等亲者。如本地分引经说云：‘我观大地，难得汝等长夜于此未曾经受无量生死。我观有情，不易可得长夜流转未为汝等若父若母、兄弟姊妹、轨范亲教、若余尊重、若等尊重。’此复非仅昔曾为母，于未来世亦当为母，无有边际。如是思惟，于为自母，应求坚固决定了解。此解若生，次念恩等亦易发生。此若未生，则念恩等无所依故。</p>
<p>二、修念恩者，修习一切有情是母之后，若先缘于现世母修，速疾易生。如《博朵瓦》所许而修，先想前面母相明显，次多思惟：非惟现在，即从无始生死以来，此为我母过诸数量。如是此母为母之时，一切损害悉皆救护，一切利乐悉皆成办。特于今世先于胎藏恒久保持，次产生已黄毛疏坚，附以暖体十指捧玩，哺以乳酪授以口食，口拭涕秽手擦屎尿，种种方便心无厌烦而善资养。又饥渴时与以饮食，寒时给衣，乏时给财，皆是自己未肯用者。又此资具皆非易得，是负罪苦及诸恶名，受尽艰辛求来授与。又若其子有病等苦，较其子死宁肯自死，较其子病宁肯自病，较其子苦宁肯自苦，出于自心实愿易代，用尽加行除苦方便，总尽自己所知所能，但有利乐无不兴办，凡有损苦无不遣除。于此道理应专思惟。如是修已，若念恩心非唯虚言，真实生者，次于父等诸余亲友，亦当知母，如上修习。次于中人知母而修，若能于此生如亲心，则于怨敌亦应知母而正修习。若于怨敌起同母心，次于十方一切有情知母为先渐广修习。</p>
<p>三、修报恩者，如是唯除转生死故不能相识，而实是我有恩之母。彼等受苦无所依怙，舍而不虑自脱生死，薄无惭愧何甚于此？如弟子书云：‘诸亲趣入生死海，现如沉没大水中，易生不识而弃舍，自脱无愧何过此！’故若弃舍如是有恩，于下等人且不应理，况与我法岂能随顺！如是思已，取报恩担。即前书云：‘婴儿始产全无能，饮谁慈力授乳酪；依慈多劳此诸母，虽最下等谁乐舍？’又云：‘由得谁腹而安住？由谁悲慎而取此？此母烦恼苦无依，最下众生孰乐舍？’无边功德赞云：‘有情无明盲，意乐衰损慧；为父子承事，慈悲饶益我。弃此独解脱，非是我之法；故汝发愿度，无怙诸众生。’若尔，如何报其恩耶？生死富乐母自能得，然彼一切无不欺诳，故我往昔于由烦恼魔力所伤，如于重伤注硝盐等，于性苦上更令发生种种大苦，慈心饶益，应将彼等安立解脱涅槃之乐而报其恩。中观心论云：‘又由烦恼魔，伤害已成疮，我如注灰水，反令苦病苦。若有于余生，慈敬及恩益，欲报其恩惠，除涅槃何有？’不报恩担，重于大海及须弥担。若能报恩，即是智者称赞之处。如龙王鼓音颂云：‘大海及须弥，地等非我担，若不知报恩，即是我重担。若人心不掉，报恩及知恩，令恩不失坏，智者极赞此！’总之，自母未住正念，心狂目盲复无引导，步步踬蹶趣向可怖险崖而行。其母若不祈望其子，复望于谁？若子不应从其险怖救度其母，又应谁救？故应从此而救度之。如是若见为母众生，由烦恼魔扰乱其心，自心无主而成狂乱；又离慧眼观增上生，决定胜道；大无真实善友引导，一一刹那造作恶行，如步踬蹶。总于生死，别于恶趣奔驰恋险，母当望子，子应济母。如是思已，拔出生死而报其恩。集学论云：‘烦恼狂痴盲，于多悬险路，步步而踬蹶，自他恒忧事，众生苦皆同。’此说如是观已，不应于他寻求过失，见一功德应觉希有，然此亦合苦恼之理。</p>
<p><span style="color:#333399">癸二、正发此心<span lang="EN-US"></span></span></p>
<p>第二、正发此心分三：</p>
<p>初、修慈中慈所缘者，谓不具足安乐有情。行相者，谓念云何令遇安乐？维愿令其获得安乐，我应令其遇诸安乐。胜利者，三摩地王经云：‘遍于无边俱胝刹，尽其无量众供养，以此常供诸胜士，不及戡慈心一数分。’此说较以广大财物究竟田常时供养其福尤大。曼殊室利庄严佛土经云：‘于东北方有《大自在王佛》，世界曰千庄严，其中有情皆具安乐，如诸苾刍入灭定乐。设于彼土修净梵行，经过百千俱胝年岁；若于此土最下乃至于弹指顷，缘一切有情发生慈心，其所生福较前尤多，况昼夜住！’宝鬘论云：‘每日三时施，三百罐饮食，然不及须臾，修慈福一分。天人皆慈爱，彼等恒守护，喜乐多安乐，毒刀不能害。无劳事得成，当生梵世间，设未能解脱，得慈法八德。’若有慈心，天人慈爱自然集会，佛以慈力战败魔军，故守护中为最胜等，故虽难生然须励力。集学论说当一切心思惟金光明中，开示修习慈悲偈文，下至语中读诵而修。其文为‘以此金光胜鼓音，于三千世界中，恶趣诸苦阎罗苦，匮乏苦苦愿息灭’等。修慈次第先于亲修，次于中庸，次于怨修，其次遍于一切有情；如次修习。修习道理，如于有情数数思惟苦苦道理，便生悲愍，如是亦当于诸有情，数数思惟缺乏有漏、无漏诸乐。乐缺乏理，若修习此，欲与乐心任运而起，又当作意种种妙乐，施诸有情。</p>
<p>二、修悲中悲所缘者。由其三苦如其所应苦恼有情。行相者，谓念：云何令离此苦？愿其舍离，我当令离。修习渐次：先于亲友，次于中者，次于怨修。若于怨处如同亲友，心平等转，渐于十方一切有情而修习之；如是于其等舍慈悲别分其境。次第修者，是《莲华戒论师》随顺阿毗达磨经说：此极扼要，若不别分，初缘总修似生起时各各思惟，皆悉未生，若于各各皆生前说变意感觉，渐次增多，后缘总修随缘总别，清净生故。修习道理当思为母，此诸有情堕生死中，如何领受总别诸苦，具如前说。此复苦修前中士道已生起者，此自心修易于生起，若于自上思惟此等，则成引发出离心因。若于他上而思惟者，则成引发悲心之因。然未先于自上思惟，则不能生令至扼要。此乃略说，广则应如菩萨地说，悲心所缘百一十苦，有疆心力应当修学。此说较诸声闻现证究竟苦谛，以厌患心所见诸苦，菩萨修悲思苦众多，若无量门思惟无乐，苦恼道理慈悲亦多。若恒思惟则能发生猛利坚固，故少教授便觉饱足，弃修诸大教典所说，力极微弱。此如前说趣大乘门，是发心理及以大悲为根本理，善别此等以观察智，思择修习后生证悟，若其知解未善分别，唯专策勤略生感触，全无所至，修余事时皆如是知。</p>
<p>其悲生量者，修次初篇云：‘若时犹如可意爱子，身不安乐，如是亦于一切有情，欲净其苦，此悲行相任运而转，性相应转。尔时即是悲心圆满，得大悲名。’此说心中最爱幼儿若有痛苦，其母能生几许悲痛；即以此许而为心量，若于一切有情悲任运转，说为圆满大悲体相，由此生起大慈之量，亦当了知。又彼论绪云：‘由修如是大悲力故，立誓拔济一切有情，愿求无上正等菩提，以为自性菩提之心，不须策励而得生起。’此说能生愿心之因，须前所说如是大慈，由此当知大菩提心发生之量，此非已至高上圣道所有发心，初发业者所有发心说为如是。摄大乘论亦云：‘清净增上力，坚固心升进，名菩萨初修，无数三大劫。’三无数劫，起首菩萨亦须发起如是之心，故全未知此之方境，仅作是念─为欲利益一切有情，愿当成佛，为此义故我行此善。发此意乐便大误会，未得谓得，坚固所有增上之慢。不以菩提心为教授中心而善修习，追求余事励力欲想超迈多级，了知大乘扼要观之，实可笑处。多经宣说诸胜佛子，于多劫中尚须执为修持中心而正修学，况诸唯能了知名者？又此非说不修余道，是说须将修菩提心而为教授中心修习。总未能生前说领感，若善了知大乘学处，坚信大乘亦可先为发心正受律仪，次乃修习菩提之心。如入行论先受律仪及菩提心，次于彼学六度之中，修静虑时乃广宣说修菩提心，然为成就此法器故，于先亦须修众多心，谓：思惟胜利、七支归依、修治身心、了知学处、发心欲护，故进道中，修空性解，须渐增进尚有名在，然此相等大菩提心，亦须善修上上转胜，令道升进名亦弗存。此于一切佛子，唯一真道波罗蜜多教授论中宣说二十二种发心，从诸论师解释此等进道之理应当了知。</p>
<p>第三、修增上意乐者。如是修习慈悲之后，应作是思：噫！此诸有情，可爱悦意如是乏乐，众苦逼恼，云何能令得诸安乐，解脱众苦？便能荷负度上重担，下至语言亦当修心，前报恩时虽亦略生，然此说者，仅生慈悲与乐离苦，犹非满足，是为显示须有慈悲，能引是心─我为有情成办利乐。又此非唯于正修时，即修完后一切威仪皆能忆念，相续修习增长尤大。修次中篇云：‘此即大悲，或住定中，或于一切威仪之中，于一切时，一切有情，皆当修习。’悲是一例，随修何等所缘行相，一切皆同。如《大德月大论师》云：‘心树自从无始时，烦恼苦汁所润滋，不能改为甘美味，一滴德水有何益。’谓如极苦‘敌哒’大树，以一二滴糖汁浇灌不能令甜；如是无始烦恼苦味，薰心相续，少少修习慈悲等德，悉无所成，是故应须相续修习。</p>
<p><span style="color:#333399">壬二、修习希求菩提之心<span lang="EN-US"></span></span></p>
<p>第二、修习希求菩提之心者。由如前说次第所致，便见利他定须菩提起欲得心，然仅有此犹非满足，如归依中说由思惟身语意三事业功德，先应尽力增长净信。论说信为欲依，次于彼德发起诚心证得之欲，则于自利亦定了知，一切种智必不可少，能为引生发心之因，虽有多种，然悲为胜，自力所发极为殊胜─此是修次初篇引智印三摩地经所说。</p>
<p><span style="color:#333399">壬三、明所修果即为发心<span lang="EN-US"></span></span></p>
<p>第三、显所修果即为发心者。总相如前所引现观庄严教义，其差别者，随顺华严经义。入行论云：‘应知如欲往，正往之差别，如是智应知，此二别如次。’此说分为愿、行二种，异说虽多，然作是念：为利有情，愿当成佛或应成佛。作是愿已，于施等行随学未学，乃至何时未受律仪，是名愿心。受律仪已，当知此心，是名行心。修次初篇云：‘为利一切诸有情故愿当成佛，初起希求名愿心，受律仪后修诸资粮，是名行心。’此中虽有多种征难，兹不广说。</p>
<p>不应须臾为世法所引，以三门（身语意）利乐有情为修行心要，自净其意以发起大菩提心即为以法为道之修法。</p>
<p><a name="a09"></a><span style="color:#333399">菩提道次第广论卷九<span lang="EN-US"></span></span></p>
<p><span style="color:#333399">庚三、发起之量<span lang="EN-US"></span></span></p>
<p>第二、依《寂天》教典而修。分三：</p>
<p>思惟自他能换胜利及不换过患者，入行论云：‘若有欲速疾，救护自及他，彼应自他换，密胜应受行。’又云：‘尽世所有乐，悉从利他生；尽世所有苦，皆从自利起。此何须繁说？凡愚作自利，能仁行利他，观此二差别。若不能真换，自乐及他苦，非仅不成佛，生死亦无乐。’谓当思惟：唯自爱执乃是一切衰损之门，爱执他者则是一切圆满之本。若修自他换易意乐，定能发起如先怨敌闻名便怖，后若和顺相结为友，设无彼时亦能令生最大忧恼，一切悉是随心而转，故若能修观自如他，观他如自亦能生起。即此论云：‘困难不应退，皆由修力成，先闻名生畏，后无彼不乐。’又云：‘自身置为余，如是无艰难。’若作是念：他身非我身，云何于彼能生如自之心耶？即此身体亦是父母精血所成是他体分，然由往昔串习力故而起我执，若于他身修习爱执，宛如自体亦能生起。即彼论云：‘如汝于他人，一滴精血聚，虚妄执为我，如是应修余’。如是善思胜利过患。则能至心爱乐修习，又见修习便能生起彼修自他换易之理。</p>
<p>次第云何？言自他换或说以自为他、以他为自者，非是于他强念为我，于他眼等念为我所而修其心；乃是改换爱著自己、弃舍他人二心地位。应当发心爱他如自，弃自如他。故说改换自乐他苦，应知亦是于我爱执视如怨敌，灭除爱重我之安乐；于他爱执见为功德，灭除弃舍他人痛苦，于除他苦殷重修习：总当不顾自乐而除他苦。</p>
<p>修习此心有二障碍：</p>
<p>一、谓执自乐他苦所依自他二身，犹如青黄各各类别；次于依此所生苦乐，亦便念云：‘此是我者应修应除，此是他者轻而弃舍’。能治此者，谓观自他非有自性各各类别，唯互观待，于自亦能起如他心，于他亦能起自觉故；如彼山此山，譬如彼山虽就此岸起彼山心，若至彼山则定发起此山之觉。故不同青色，任待于谁唯起青觉，不起余色之觉。如集学论云：‘修自他平等，坚固菩提心，自他唯观待，妄如此彼岸。彼岸自非彼，观谁而成此，自且不成自，观谁而成他。’此说唯由观所待处而假安立，全无自性。</p>
<p>二、谓又念 他之痛苦，无害于我，为除彼故不须励力。除此碍者，谓若如是，则恐老时受诸苦恼，不应少年积集财物，以老时苦无害于少故。如是其手亦不应除足之痛苦，以是他故。老时幼年、前生后生仅是一例，即前日后日、上午下午等皆如是知。若谓老幼是一相续，其手足等是一身聚，故与自他不相同者，相续与身聚，是于多刹那多支分而假施设，无独立性，自我、他我亦皆于假聚相续而安立，故言自他皆观待立，全无自性；然由无始串习爱执增上力故，自所生苦便不忍受，若能于他修习爱执，则于他苦亦能发生不忍之心。</p>
<p>如是除自他换诸障碍已，正修习者，谓由于自贪著力故，起我爱执，由此执故，无始生死乃至现在，发生种种不可爱乐，欲修自利作自圆满，行非方便经无数劫，自他二利悉无所成；非但无成，且唯受其众苦逼恼。若自利心移于利他，则早定成佛，圆满自他一切利益；由未如是，故经长时劳而无益。今乃了知第一怨敌即我爱执，应后依止念及正知，坚固决定励力灭除；其未生者当令不生，其已生者令不相续。入行论云：‘此于生死中，百返损害我，意汝欲自利，虽经众多劫，以此大疲劳，汝唯引生苦。’又云：‘若汝从往昔，能作如是业，除佛圆满乐，定无如斯时。’如是不执自言，不护自品，当数修心，将自身财及诸善根，悉无顾虑惠施有情。</p>
<p>又施彼已即应利彼，不应于彼而行邪行，故于身等应当灭除自利之心。如云：‘意汝定应知，自为他自在，除利诸有情，汝今莫想余。他自在眼等，不应作自利，眼等于利他，不应作邪行。’若见身等弃舍利他，攀缘自利，或身语意而反于他作损害缘，应作是念而正遮止：‘此于往昔，亦曾令受无边众苦，现今若于相似利益而生错误，随彼转者当生大苦。’如云：‘汝昔伤害我，已往可不谏；我见汝何逃，应摧汝憍慢。今汝应弃舍，思我有自利；我于余卖汝，莫厌应尽力。放逸不将汝，惠施诸有情；汝则定将我，授与诸狱卒。如是汝长时，舍我令久苦；今念诸怨恨，摧汝自利心。’如是数思爱他胜利，当由至心发生勇悍弃他之心，未生不生，其已生者令不相续。于他令发可爱、可乐、可意之相。</p>
<p>如昔于自爱乐执著，今于他所，应令发起爱执之心，如云：‘应执余如我’，能发如是爱执有情，其因谓当念彼恩德，或见于自所作饶益。此复犹如见诸沃田善植种子，能结众多上妙果实，便极珍爱。如是若于有情福田植施等种，亦能出现时究竟一切利乐。若获定解，亦起爱执，故于是等应当思惟。</p>
<p>入行论云：‘有情与诸佛，同能生佛法，如其敬信佛，何不敬有情？’此如令诸有情欢喜颂说，若杀有情则能引其堕三恶趣；若救其杀能引善趣，复得长寿；若于有情不与而取及施资财，发嗔恚心及修慈悲，亦能引生善趣、恶趣。特缘有情乃得发心，为利有情始修诸行，是故成佛亦须有情，要依有情施等乃满，当审思惟。释菩提心论云：‘世间善恶趣，其爱非爱果，皆由于有情，作利损而生。若无上佛位，且依有情得；人天诸资财，梵释及猛利，护世所受用，于此三趣中，无非利有情。所引此何奇？地狱鬼畜中，有情之所受，苦事非一种。从损有情起，饥渴互打击，及侵害等苦，难遮无穷尽，皆损有情果。’诸声闻等果报下劣，是由未能广行利他；诸佛获得究竟果位，是由广利有情而生─应思此理，不应刹那贪著自利。即前论云：‘于有情离贪，如毒应弃舍，诸声闻离贪，岂非下菩提？由不弃有情，佛证大菩提。若知生如是，利非利诸果，则于刹那顷，岂有贪自利？’是则专住利他及菩提果，亦见是从菩提心曲苗之所出生。此心根本见为大悲，故诸佛子爱乐修习，若多修习令其坚固，则能任运趣极难行诸广大行。即前论云：‘悲坚为根本，菩提心苗生，专利他觉果，诸佛子应修。若修令坚固，诸怖他苦者，能舍静虑乐，而趣入无间。此奇此应赞，此为胜士法’今于此义，亦应用诸先贤言论而发定解。如《觉窝》云：‘不知修慈悲之菩萨，唯藏人能知’。</p>
<p>若尔当如何修？‘须从最初次第学习’。《朗日塘巴》云：‘《霞婆瓦》与我，有十八种人方便，一种马方便。人方便者，谓发大菩提心，随作何事，悉学利益有情。马方便者，谓菩提心未生者令不生，已生者令不住，不使增长者为我爱执，故特于彼尽力违害，正对有情尽力利益。’《大瑜伽师》谓善知识《敦巴》云：‘我有风息平等转等，如此如此三摩地。’答云：‘汝修纵能耳边击鼓不可破坏，若无慈悲及菩提心，犹当生于昼夜应悔之地。’此中意趣似说当成能生无暇无色等处异生之因。《康垄巴》云：‘我等于觉啊有情颠倒行事，有情于我等亦当如是行。’立与未立大乘根本，入与未入大乘之分，一切皆是相值于此，故一切时应观于此，令心生起。若生者善，若未生者莫如是住。应常亲近开示此法大善知识，常与如是修心伴侣共同居住，观阅显示此法经论，勤修此因，积集资粮，净此障碍，自能如是净修其心，则定能下圆满种子。诚非小事，理应欢喜，如《大嚆嚆》云：‘欲趣大乘门，觉心如日月，除暗息热恼，励劫亦令生。’此心发起之量，如前已说应当了知。</p>
<p><span style="color:#333399">庚四、仪轨受法<span lang="EN-US"></span></span></p>
<p>第四、仪轨正受者。如《大嚆嚆》云：‘欲修令此生，应励恒修习，慈等四梵住；应除贪及嫉，以仪轨正发’若修心已，于其发心获得定解，当行受此之仪轨。此中分三：</p>
<p>辛一、未得令得</p>
<p>辛二、已得守护不坏</p>
<p>辛三、设坏还出之方便</p>
<p><span style="color:#333399">辛一、未得令得<span lang="EN-US"></span></span></p>
<p>初中分三：</p>
<p>壬一、所受之境</p>
<p>壬二、能受之依</p>
<p>壬三、如何受之轨则</p>
<p><span style="color:#333399">壬一、所受之境<span lang="EN-US"></span></span></p>
<p>《嚆嚆》于尊长事次第中仅云：‘具相阿阇黎’更未明说，诸先觉说：‘具足愿心住其学处，犹非完足须具行心律仪’，此与《胜敌论师》说：‘当往具菩萨律仪善知识所’极相符顺。十法经中由他令受而发心者说有声闻，是说由彼劝令厌离而受发心，非说声闻为作仪轨。</p>
<p><span style="color:#333399">壬二、能受之依<span lang="EN-US"></span></span></p>
<p>能受之依者。总如《胜敌师》说：‘若善男子或善女人，具足圆满身及意乐’谓天龙等，其身意乐堪发愿心者，一切皆可为此之依。然此中者，如道炬释论说：‘厌离生死，忆念死没具慧大悲’谓于前说诸道次第已修心者，是于菩提心略为生起转变意者。</p>
<p><span style="color:#333399">壬三、如何受之轨则<span lang="EN-US"></span></span></p>
<p>如何受之仪轨分三：</p>
<p>癸一、加行仪轨</p>
<p>癸二、正行仪轨</p>
<p>癸三、完结仪轨</p>
<p><span style="color:#333399">癸一、加行仪轨<span lang="EN-US"></span></span></p>
<p>初中分三：</p>
<p>子一、受胜归依</p>
<p>子二、积集资粮</p>
<p>子三、净修意乐</p>
<p><span style="color:#333399">子一、受胜归依<span lang="EN-US"></span></span></p>
<p>初中分三：</p>
<p>丑一、庄严处所安布塔像陈设供物</p>
<p>丑二、劝请归依</p>
<p>丑三、说归依学处</p>
<p><span style="color:#333399">丑一、庄严处所安布塔像陈设供物<span lang="EN-US"></span></span></p>
<p>远离罪恶众生之处，善治地基令其平洁，以生五物涂洒其地，以栴檀等上妙香水而善浇洒，散妙香花，设三宝像，谓：铸塑等、诸典籍等、诸菩萨像，安置床座或妙棹台，悬挂幡盖及香花等，诸供养具尽其所有。又当预备伎乐、饮食诸庄严具，用花严饰大善知识所居之座，诸先觉等又于先时供养僧伽，施食鬼趣集聚资粮。若无供具应如贤劫经说，其碎布等皆成供养；有者则应无诸谄曲，殷重求觅，广兴供养，令诸同伴心难容纳。传说《西藏》诸知识在莽宇境及桑耶等处，于《觉窝》前请发心时，《觉窝》教曰：‘供养太恶不生’所供像中须善开光大师之像，必不可少；经典亦须摄颂以上诸般若经。次如尊长事次第说迎请圣众，诵念三遍供养云陀罗尼，应赞诵之。其次弟子沐浴，著鲜净衣，合掌而听尊长开示福田海会所有功德，令其至心发生净信，教彼自想，住于一一佛菩萨前，徐徐念诵七支供养。《先觉多》云：‘《龙猛》、《寂天》所传来者俱修七支，《慈氏》、《无著》所传来者唯修礼拜、供养二支。若修悔罪必须追悔，令意不喜，菩提心者，具足踊跃欢喜方生。’不应道理。《大觉啊师》于发心及律仪轨说：‘礼敬、供养等’以等字摄略。尊长事次第中，于发心前明说七支。又其因相若果如是，则《龙猛》及《寂天》派中，亦当许不生。</p>
<p><span style="color:#333399">丑二、劝请皈依<span lang="EN-US"></span></span></p>
<p>第二者，次说于师须住佛想，故应作佛胜解，礼敬供养，右膝著地，恭敬合掌，为菩提心而正请白：‘如昔如来、应、正等觉及入大地诸大菩萨，初于无上正等菩提而发其心，如是我名某甲亦请阿阇黎耶，令于无上正等菩提而发其心。’乃至三说。次应为授殊胜归依，谓佛为世尊，法是大乘灭、道二谛，僧为不退圣位菩萨，以为其境。时从令起乃至未证大菩提藏，为救一切诸有情故，归佛为师，正归于法，归僧为伴，具此总意乐，持如道炬论说：‘以不退转心’当发猛利欲乐，令如是心一切时中而不退转。威仪如前而受归依，‘阿阇黎耶存念，我名某甲，从今时始乃至证得大菩提藏，归依诸佛、薄伽梵、两足中尊。阿阇黎耶存念─我名某甲，从今时始乃至证得大菩提藏，归依寂静离欲诸法众法中尊。阿阇黎耶存念─我名某甲，从今时始乃至证得大菩提藏，归依不退菩萨圣僧诸众中尊。’如是三说，归依一一宝前，各一存念及归法文句与余不同，皆如《嚆嚆》所造仪轨。</p>
<p><span style="color:#333399">丑三、说皈依学处<span lang="EN-US"></span></span></p>
<p>归依学处者，前下土时所说学处，今于此中阿阇黎耶亦应为说。</p>
<p><span style="color:#333399">子二、积集资粮<span lang="EN-US"></span></span></p>
<p>积集资粮者。发心仪轨中，于此亦说修礼供等，释论中说修七支供，忆念诸佛及诸菩萨，若昔若现诸善知识，应如是行。供诸尊长者，前供养时亦应了知。七支者，普贤行愿、入行论文，随一即可。</p>
<p><span style="color:#333399">子三、净修意乐<span lang="EN-US"></span></span></p>
<p>修净心者。道炬论说慈心为先，观苦有情而发其心，谓令慈悲所缘行相，皆悉明显俱如前说。</p>
<p><span style="color:#333399">癸二、正行仪轨<span lang="EN-US"></span></span></p>
<p>正行仪轨者，谓于阿阇黎前，右膝著地或是蹲踞，恭敬合掌而发其心。如道炬论云：‘无退转誓愿，应发菩提心’，仪轨中说：‘乃至菩提藏’，故非仅念为利他故，愿当成佛而为发心，是缘所发心乃至未证菩提誓不弃舍，当依仪轨发此意乐。若于愿心学处不能学者，则不应发如是之心。若用仪轨仅发是念─为利一切有情我当成佛者，则于发心学处能不能学皆可授之。愿心容有如是二类：若用仪轨受其行心，若于学处全不能学，则一切种决定不可。故有说云《龙猛》与《无著》所传律仪仪轨，于众多人有可授不可授之差别者，是大蒙昧。复有一类造初发业行法论，说受行心仪轨令数数受，然全不知诸总学处及根本罪，未尝宣说所学差别，是令受行最大无义。教授胜光王经说：‘若不能学施等学处，亦应唯令发菩提心，能生多福。’依据此意，修次初篇云：‘若一切种，不能修学诸波罗蜜多，彼亦能得广大果故，方便摄受亦当令发大菩提心。’此说若于施等学处不能修学，容可发心，不可受戒最为明显。</p>
<p>受心仪轨者，‘惟愿现住十方一切诸佛菩萨于我存念，阿阇黎耶存念─我名某甲，若于今生若于余生，所有施性、戒性、修性善根，自作、教他、见作随喜，以此善根如昔如来、应、正等觉及住大地诸大菩萨，于其无上正等菩提而发其心，如是我名某甲，从今为始乃至菩提，亦于无上正等菩提而发其心，有情未度而当度之，未解脱者而令解脱，诸未安者而安慰之，未涅槃者令般涅槃。’如是三说，归依仪轨及此二种，虽未明说须随师念，然实须之。此是有师之轨，若未获得阿阇黎者，应如何受？《觉啊》所造发生轨云：‘若无如是阿阇黎耶，自发菩提心之仪轨者，自当心想《释迦牟尼如来》及其十方一切如来，修习礼供诸仪轨等，舍其请白及阿阇黎语，归依等次第悉如上说。’如此而受。</p>
<p><span style="color:#333399">癸三、完结仪轨<span lang="EN-US"></span></span></p>
<p>完结仪轨者，阿阇黎耶应为弟子宣说愿心诸应学处。</p>
<p><span style="color:#333399">辛二、得已守护不令失坏<span lang="EN-US"></span></span></p>
<p>第二、得已守护不令失坏者，谓当知学处故应宣说。</p>
<p>此中分二：</p>
<p>壬一、修学现法不退发心之因</p>
<p>壬二、修学余生不离发心之因</p>
<p><span style="color:#333399">壬一、修学现法不退发心之因<span lang="EN-US"></span></span></p>
<p>初中分四：</p>
<p>癸一、为于发心增欢喜故应当修学忆念胜利</p>
<p>癸二、正令增长所发心故应当修学六次发心</p>
<p>癸三、为利有情而发其心应学其心不舍有情</p>
<p>癸四、修学积集福智资粮</p>
<p><span style="color:#333399">癸一、为于发心增欢喜故应当修学忆念胜利<span lang="EN-US"></span></span></p>
<p>若阅经藏或从师闻，思菩提心所有胜利，华严经中广宣说，故应当多阅。如前所引说如一切佛法种子，又说总摄菩萨一切行愿故，犹如总示。谓若广说支分无边，于总示中能摄一切，故谓总示。又如嗢柁南摄集一切菩萨道法所有扼要，说为嗢柁南。菩萨地中所说胜利，是愿心胜利，彼最初发坚固心有二胜利：一、谓成就尊重福田；二、能摄受无恼害福。第一者，如云：‘天人世间皆应敬礼’谓发心无间，即成一切有情所供养处。又如说云：‘发心无间，由种性门，亦能映蔽诸阿罗汉。’谓成尊上。又说：‘虽作小福，亦能出生无边大果，故为福田，一切世间悉应依止，犹如大地。’谓如一切众生父母。第二者，如说得倍轮王护所守护，若寝若狂或放逸时，诸恶药叉、宅神、非人不能娆害。若余众生为欲息灭疾疫灾横所用无验咒句明句，若至此手尚令有验，何况验者？由此显示息灾等业发心坚固易成办。诸共成就，若有此心亦得速成，随所居处，于中所有恐怖斗诤、饥馑过失、非人损恼，未起不起，设起寻灭，转受余生少病无病，不为长时重病所触。常为众生宣说正法，身无极倦，念无忘失，心无劳损。</p>
<p>菩萨安住种性之时，由其自性粗重微薄，既发心已，身心粗重转复薄弱，由其成就堪忍柔和，能忍他恼，不恼于他，见他相恼，深生悲恼，忿嫉谄覆等多不现行，设暂现起亦无疆力，不能久住，速能远离，难生恶趣，设有生时速得解脱，即于恶趣受小苦受，即由此缘深厌生死，于彼有情起大悲心。菩提心福若有色形，虽太虚空亦难容受，以诸财宝供养诸佛，尚不能及此福一分。勇授问经云：‘菩提心福德，假设若有色，遍满虚空界，福尤过于彼。若人以诸宝，偏满恒沙数，诸佛刹土中，供养世间依。若有敬合掌，心敬礼菩提，此供最殊胜，此福无边际。’传说《觉啊》绕金刚座时，心作是念：‘当修何事而能速证正等菩提？’时诸小像起立请问诸大像曰：‘欲速成佛，当修何法？’答曰：‘当学菩提心’。又见寺上虚空之中，有一少女问一老妇，亦如前答。由闻是已，于菩提心，心极决定。由是能摄大乘教授一切扼要，一切成就大宝库藏，超出二乘大乘特法，策发菩萨行广大行，最胜依止，应知即是菩提之心。于修此心当渐增长勇悍欢喜，如渴闻水，乃至多劫以希有智最极深细观察诸道，诸佛菩萨唯见此是速能成佛胜方便故。如入行论云：‘《能仁》多劫善观察，唯见此能利世间’。</p>
<p><span style="color:#333399">癸二、正令增长所发心故应当修学六次发心<span lang="EN-US"></span></span></p>
<p>正令增长所发心故修学六次发心分二：</p>
<p>子一、不舍所发心愿</p>
<p>子二、学令增长</p>
<p><span style="color:#333399">子一、不舍所发心愿<span lang="EN-US"></span></span></p>
<p>如是以佛菩萨知识为证，立彼等前立大誓愿：未度有情令度脱等。次见有情数类繁多，行为暴恶，或见长久须多劫励力修行，或见二种资粮无边，难行皆须修学，为怯弱缘，若更舍置发心重担，较别解脱他胜之罪，尤为重大。如摄颂云：‘虽经亿劫修十善，欲得独胜及罗汉，尔时戒过失坏，发心重过他胜罪。’此说菩萨毁犯尸罗，以能防护二乘作意，即是菩萨最胜尸罗，故若失此即是破戒。若未舍此纵于五欲无忌受用，犹非破坏菩萨不共防护心故。即前经云：‘菩萨受用五欲尘，归依佛法及圣僧，作意遍智愿成佛，智者应知住戒度。’若弃如是所受之心，则须长夜驰骋恶趣。入行论云：‘于少恶劣物，由意思布施，若人后不施，说为饿鬼因，若于无上乐，至心请唤已，欺一切众生，岂能生善趣？’是故此论又云：‘如盲于粪聚，获得妙珍宝，如是今偶尔，我发菩提心。’谓当思念我得此者极为希有，于一切种不应弃舍，更当特缘此心，多立誓愿刹那不舍。</p>
<p><span style="color:#333399">子二、学令增长<span lang="EN-US"></span></span></p>
<p>第二者如是不舍尚非满足，须昼三次及夜三次励令增长；此复如前所说仪轨。若能广作，即如是行；若不能者，则应明想福田，供诸供养修慈悲等六返摄受。其仪轨者，谓‘诸佛正法众中尊，乃至菩提我归依，以我所修布施等，为利众生愿成佛。’每次三返。</p>
<p><span style="color:#333399">癸三、为利有情而发其心应学其心不舍有情<span lang="EN-US"></span></span></p>
<p>学心不舍有情者。道炬论及发心仪轨中说学处时虽未说及，道炬释云：‘如是摄受不舍有情，于菩提心所缘及其胜利，发心轨则，共同增长及不忘故，应当守护。’尔时数之与根本文，意无乖违，故于此事，亦应修学。心弃舍之量者，依彼造作非理等事而为因缘，便生是念：从今终不作此义利。</p>
<p><span style="color:#333399">癸四、修学积集福智资粮<span lang="EN-US"></span></span></p>
<p>修学积集二种资粮者。从以仪轨受愿心已，当日日中供三宝等勤积资粮，是能增上菩提心因。此除先觉传说而外，虽未见有清净根据，然有大利。</p>
<p><span style="color:#333399">壬二、修学余生不离发心之因<span lang="EN-US"></span></span></p>
<p>第二、修学余生不离发心之因分二：</p>
<p>癸一、断除能失四种黑法</p>
<p>癸二、受行不失四种白法</p>
<p><span style="color:#333399">癸一、断除能失四种黑法<span lang="EN-US"></span></span></p>
<p>大宝积经迦叶问品说成就四法，于余生中忘失发心或不现行。又成就四法乃至未证菩提中间，不忘菩提之心，或能现行，此即愿心学处。四黑法中，欺诳亲教及阿阇黎尊重福田者，当以二事了知：一境、二师易知。言尊重者，谓欲为饶益。言福田者，谓非师数。然具功德，此是迦叶问品释论所说。二即于此境由作何事而成黑法，谓于此等随一之境，故知欺诳则成黑法。欺诳道理者，释论解云：‘谓彼诸境以悲愍心举发所犯，以虚妄语而蒙迷之。’总其凡以欺诳之心，作蒙蔽师长等方便，一切皆是；然谄诳非妄者，如下当说。此须虚妄，以积学论说断除黑法即是白法。能治此者，即四白法中第一法故。若于尊重启白余事，而于屏处另议余事，说善知识正听许，亦是弟子欺蒙师长。</p>
<p>于他无悔令生追悔其中亦二：境者，谓他补特伽罗修诸善事，不具追悔。于境作何事者，谓以令起忧悔意乐，于非悔处令生忧悔。释论中说同梵行者正住学处，以谄诳心令于学处而生蒙昧。此上二法能不能欺，生不生悔，皆同犯罪，释论亦同，然释论中于第二罪作已蒙昧。</p>
<p>说正趣大乘诸有情之恶名等，境者，有说已由仪轨正受发心而具足者，有说先曾发心现虽不具，为境亦同，此与经违，不应道理。其释论中仅说菩萨，余未明说，然余处多说具菩萨律学所学处者，谓正趣大乘似当具足发心。于此作何事者，谓说恶名等。由嗔恚心发起而说与释论同。对于何境而宣说者，释论说云：‘如彼菩萨欲求法者，信解大乘或欲修学，为遮彼故对彼而说。’然了义者即可，其恶称者如云本性暴恶，未明过类。恶名者，如云行非梵行，分别而说。恶誉者，如云以如是如是行相，行非梵行广分别说。恶赞者，通于前三之后，是释论解。此于我等最易现行，过失深重前已略说。又如菩萨起毁訾心，则此菩萨须经尔劫恒住地狱，寂静决定神变经说唯除毁谤诸菩萨外，余业不能令诸菩萨堕于恶趣。摄颂亦云：‘若未得记诸菩萨，忿心诤毁得记者，尽其恶心刹那数，尽尔许劫更擐甲。’谓随生如是忿心之数，即须经尔许劫。更修其道，则与菩提极为遥远，故于一切种当灭忿心；设有现起，无间励力悔除防护。即前经云：‘应念此心非善妙，悔前防后莫爱乐，彼当学习诸佛法。’若有嗔恚，则其慈悲先有薄弱，若先无者，虽久修习亦难新生，是断菩提心之根本；若能灭除违缘嗔恚，如前正修则渐渐增长以至无量。释量论云：‘若无违品害心成彼本性’，又云：‘由前等流种，渐次增长故，此诸心等，若修何能住？’</p>
<p>于他人所现行谄诳，非增上心。境者，谓他随一有情。于此作何事者，谓行谄诳。增上心者，释论说为自性意乐。谄诳者，谓于秤斗行矫诈等。又如胜智生实欲遣人往《惹玛》，而云遣往《坪垄》，后被自愿往《惹玛》？集论中说，此二俱因贪著利养增上而起贪痴一分。诳谓诈现不实功德，谄谓矫隐真实过恶。言矫隐者，谓于自过矫设方便，令不显露。</p>
<p><span style="color:#333399">癸二、受行不失四种白法<span lang="EN-US"></span></span></p>
<p>四白法中，初白法中，境者谓凡诸有情，事者谓于彼所以命因缘下至戏笑，断除故知而说妄语。若能如是，则于亲教及轨范等殊胜境前，不以虚妄而行欺惑。第二白法，境者谓一切有情，事者谓于彼所不行谄诳住增上心，谓心正直住，此能对治第四黑法。第三白法，境者谓一切菩萨，事者谓起大师想，于四方所宣扬菩萨真实功德。我等虽作相似微善，然无增相尽相，极多谓由嗔恚毁訾破坏菩萨伴友而致穷尽，故能断此及破坏菩萨者，则集学论说，依补特迦罗所生诸过悉不得生。然于何处有菩萨住，非所能知，当如迦叶问经所说，于一切有情起大师想，修清净相赞扬功德。谓有听者时至，非说不往四方宣说便成过咎，此能对治第三黑法。第四白法，境者谓自所成熟之有情，事者谓不乐小乘令其受取正等菩提，此就自己须令所化受行大乘。若彼所化不能发生大乘意乐，则无过咎非所能故，由此能断第二黑法。若由至心欲安立他于究竟乐，定不为令他忧恼故，而行令他忧恼加行。师子请问经云：‘由何一切生，不失菩提心？梦中尚不舍，何况于醒时？’答曰：‘于村或城市，或随住境中，令正趣菩提，此心则不舍。’又曼殊室利庄严国土经说：‘若具四法不舍大愿，谓摧伏我慢，断嫉除悭，见他富乐心生欢喜。’宝云经说：‘若于一切威仪路中修菩提心，随作何善以菩提心而为前导，于余生中亦不舍离如此心宝，如如若人多观察。’等明显宣说。</p>
<p><span style="color:#333399">辛三、设坏还出之方便<span lang="EN-US"></span></span></p>
<p>第三、犯已还出道理者。多作是说：犯四黑法及心舍有情之五。或加念云：‘我不能成佛’弃舍发心，共为六种。若越一时则舍愿心；若一时内而起追悔，仅是失因。若犯六次发心及学二资粮，亦唯退失之因。若已失者应以仪轨重受愿心；若唯退失因者则不须重受，悔除即可。其中若念：‘我不能成佛’，故舍发心者，即彼无间弃舍，无待一时，故一切种毕究非理。四黑法者，非是现法失发心因，是于他生令所发心不现起因，故于现法而正遮止。道炬论云：‘此为余生忆念故。如说学处应尽护。’言如说者，谓如迦叶问品所说也，即此经意亦是如此。四白法时，显然说云：‘《迦叶》！若诸菩萨成就四法，一切生中，生已无间，菩提之心即能现起，乃至菩提中无忘失。’四黑法时，虽无现后明文，故亦当知是约后世；然于现法若行黑法，则所发心势力微弱。若非尔者，则具菩提心律仪者，为戏笑故，略说妄语；于有情所略起谄诳；嗔恚菩萨，略说恶名；于他善根略令生悔，自无追悔；过一时竟，皆当弃舍菩萨律仪。以由此等弃舍愿心，若舍愿心即舍律仪，菩萨地中及集学论俱宣说故。若许尔者，亦应立彼为根本罪，然任何中悉无立者，不应理故。又算时者，当是依于邬波离请问经，然彼全非经义，我于戒品释中已广抉择，故此不说。心舍有情者，若缘总有情，谓：我不能作此许有情之事。心弃舍者即舍愿心，极为明显。若缘别有情，谓：我终不作此义利。若起是心，如坏一分即坏整聚，便坏为利一切有情所发之心。若不尔者，则弃二三四等多有情已，为余有情而发心者，亦当能发圆满菩提之心。</p>
<p>如是于此发心学处，道炬释论别说因《陀罗补底》、《龙猛》、《无著》、《勇识》、《寂天》、《大德月》、《静命》等派各有差别：有者许为尽初发心及行诸行所有学处；又有许为经说一切皆应守护；复有许为尽资粮道所有学处。余者有谓不许如此如此定相，有余更许于其归依学处之上，应护八法，谓不忘心法及忘失心法，说此诸轨，皆是经说，应随自师所传受持。说云：‘我师所说’许彼一切皆是经义。总此释论从善知识《敦巴》所传，诸大知识皆不说是《嚆嚆》自造，《拏错》所传，则说是《嚆嚆》造是《拏错》之秘法。然诸先觉传说《嚆嚆》，于补让时作一略释，次在《桑耶译师》请其更为增释，《嚆嚆》教令广之即可，是以《嚆嚆》所作略解，更引众谈说之事而为增补，故亦略有数处谬误，然于正义亦多善说。诸无谬者，我于余处及道次中亦多引述。此说学处多不可信，若以发心是为行心，其学处者则于归依学处之上，仅加取舍白黑八法，定非完足，故不应理。若单取愿心者，则其学处不须俱学经说一切，及入行以后所有学处；若非尔者，则与律仪学处无差别故。除前所说二学处外诸余学处，是如道炬论及发心仪轨所说。须学七法经者，说是欲求速发通者所应修学，故非发心特别学处，此中不录。如是自宗除舍愿心，心舍有情犯余学处，乃至未具菩萨律仪，无依菩萨之罪犯。仅违所受中类善性学处，故是恶行应以四力而悔除之。从得菩萨律仪之后，即犯违越律仪学处，如论所说还出罪法，依行即可，故即摄入行心学处，非为别有。然六次发心，是为愿心不共学处。</p>
<p><span style="color:#333399">己三、既发心已学行道理<span lang="EN-US"></span></span></p>
<p>第三既发心已诸胜行修学道理分三：</p>
<p>庚一、发心已后须学学处之因相</p>
<p>庚二、显示学习智慧方便一分不能成佛</p>
<p>庚三、正释学习学处之次第</p>
<p><span style="color:#333399">庚一、发心已后须学学处之因相<span lang="EN-US"></span></span></p>
<p>如是发愿心已，若不修学施等学处，虽如前引慈氏解脱经说有大胜利，然不修学菩萨学处定不成佛，故于胜行应当修学。伽耶经云：‘菩提是以正行而为坚实，诸大菩萨之所能得，非以邪行而为坚实诸人所有。’三摩地王经亦云：‘故以正行而为坚实，何以故？童子若以正行而为坚实，无上正等菩提非难得故。’言正行者，谓成佛方便，即是学习菩萨学处故，修次初篇亦云：‘如是发心菩萨，自未调伏不能伏他。如是知已，自于施等极善修学，若无正行，不得菩提。’释量论云：‘具悲为摧苦，当修诸方便，彼方便生因，不现彼难宣。’谓于他所若有大悲，须除他苦。又除彼苦，但有善心愿其离苦，犹非满足，故应转趣除苦方便。又若自不先趣方便，不能度他，故欲利他，当先自调。又于自调，经说：‘正行而为坚实’；其正行者，说：‘受律仪已学其学处’，故以正行为坚实者，于所行处无错为要。</p>
<p><a name="a10"></a><span style="color:#333399">菩提道次第广论卷十<span lang="EN-US"></span></span></p>
<p><span style="color:#333399">庚二、显示学习智慧方便一分不能成佛<span lang="EN-US"></span></span></p>
<p>第二者。如是欲求成佛犹非满足，应须进趣成佛方便。又此方便须无错谬；于错谬道，任何励力终不生果，如欲构乳而扯牛角。若虽不错，然不圆满，纵多励力亦不生果，犹如种子及水土等，随缺一缘亦不生芽。故如修次中篇云：‘若于错因殷重修习，虽极长时，终不能获所欲得果；譬如从角而构牛乳。若不修行一切因者，亦不生果；如种子等随缺一缘，亦不发生芽等果故。故欲得果，当依无错一切因缘。’若尔何为圆满无错因缘耶？如毗卢遮那现证菩提经云：‘《秘密主》！一切种智者，从大悲根本生，从菩提心因生，以诸方便而至究竟。’其中大悲如前已说：菩提心者，谓世俗、胜义二菩提心；方便者，谓施等圆满─是《莲花戒大师》所说。</p>
<p>支那堪布等，于如此道颠倒分别，有作是云：‘凡是分别，况恶分别，即善分别亦能系缚生死─其所得果不出生死。金索、绳索皆是系缚，黑白二云俱障虚空，黑白狗咬皆生痛苦，是故唯有无分别住是成佛道。其施戒等，为未能修如是了义愚夫而说；若已获得如是了义，更修彼行，如王为农、得象求迹。’和尚于此引八十种赞叹无分别经根据成立，此说一切方便之品，皆非真实成佛之道，毁谤世俗破佛教之心藏。破观察慧思择无我真实义故，故亦远离胜义道理。任何胜进终唯摄于奢摩他品，于此住心执为胜道，是倒见中最下品者；莲花戒大菩萨以净教理，已善破除，宏扬如来所爱善道。然由圣教将近隐没；能以了义无垢教理，判决正道圆满扼要诸善士夫，亦尽灭亡；又诸有情多是薄福，虽于正法略有信仰，然其慧力最极羸劣；故现仍有轻毁行品持戒等事，于修道时弃舍此等，宛如和尚所教而修。</p>
<p>又有一类，除不毁谤方便而外，见解道理许和尚说而为善哉。又有余者弃舍观慧，全不思惟，意许和尚修法为善。此等之道，全未接近修空方所。纵许修空，然若说云：‘已得无倒空性之义，无谬修习，有修证者，唯当修空，不当更修世俗行品。’或说：‘行品不须执为中心，多门修习。’亦与一切圣教相违，唯是违越正理之道。</p>
<p>以诸大乘人所应成办，是为无住大般涅槃。其能不住生死者，是由觉悟真实义慧，依胜义道次甚深之道，智慧资粮、智慧支分之所成办故。不住寂静般涅槃者，是由了悟尽所有慧，俗谛道次广大之道，福德资粮、方便支分之所成办故。如秘密不可思议经云：‘智慧资粮者，谓能断除一切烦恼。福德资粮者，谓能长养一切有情。世尊！以是因缘，菩萨摩诃萨当勤修习福、智资粮。’圣虚空库经云：‘由慧智故，而能遍舍一切烦恼；由方便智故，而能不舍一切有情。’圣解深密经云：‘我终不说一向弃背利益众生事者，一向弃背发起诸行所作者，能得无上正等菩提。’无垢称经云：‘何为菩萨系缚解脱？若无方便摄取三有，是为菩萨系缚；若以方便趣向三有，是为解脱。若无智慧摄取三有，是为菩萨系缚；若以智慧趣向三有，是为解脱。方便未摄慧为系缚，方便所摄慧为解脱。慧所未摄方便为缚，慧摄方便是为解脱。’如是广说。</p>
<p>是故欲得佛果，于修道时须依方便、智慧二分，离则不成。伽耶经云：‘诸菩萨道略有二种。何等为二？谓：方便、智慧。’祥胜初品云：‘般若波罗蜜多者是母，善巧方便者是父。’迦叶请问经云：‘《迦叶》！譬如大臣所保国王，则能成办一切所作；如是菩萨所有智慧，若由方便之所摄持，能作一切诸佛事业。’故当修习完具施等一切方便，具一切种最胜空性。仅以单空，于大乘道全无进趣。宝顶经云：‘应披慈甲住大悲处，引发具一切种最胜空性而修静虑。何等名为具一切种最胜空性耶？谓：不离布施，不离持戒，不离忍辱，不离精进，不离静虑，不离智慧，不离方便。’如经广说。上续论中释此义云：‘此诸能画者，谓施、戒、忍等，具一切种胜，空性为王像。’谓如有一善能画首，不善画余，有知画手不知余等；集多画师画一王像，若缺一师亦不圆满。国王像者，譬如空性；诸画师者，譬如施等。施等方便若有缺少，则同缺头残手等像。</p>
<p>又若执谓：‘唯应修空，余不应修。’世尊亲为敌者而善破斥，谓：‘若果尔，则菩萨时多劫行施，护尸罗等，悉成坏慧未解了义。’摄研经云：‘“《弥勒》！若诸菩萨为欲成办正等菩提，修行六种波罗蜜多。然诸愚人作如是说：菩萨唯应修学般若波罗蜜多，何须诸余波罗蜜多？此是思惟破坏诸余波罗蜜多，无能胜此作何思。前为迦希王时，为救鸽故自肉施鹰，岂慧坏耶？”《弥勒》白言：“不也，《世尊》！”《世尊》告曰：“《弥勒》！我昔修行菩萨行时，修集六种波罗蜜多相应善根。是诸善根有损我耶？”《弥勒》白言：“不也，《世尊》！”《世尊》告曰：无能胜！汝亦曾于六十劫中，正修布施波罗蜜多；六十劫中，正修尸罗波罗蜜多；六十劫中，正修忍辱波罗蜜多；六十劫中，正修精进波罗蜜多；六十劫中，正修静虑波罗蜜多；六十劫中，正修般若波罗蜜多。彼诸愚人作如是说：唯以一法而证菩提─谓以空法。此等未能清净诸行。’故若说云：‘有空解者不须励力修方便分’是谤大师昔本生事，为是未解了义之时。设作是念：‘由种种门修施等行，是未获得坚固空解，若有空解，即此便足。’是大邪见。此若是实，则已获得无分别智，证胜义谛大地菩萨，及诸特于无分别智获得自在八地菩萨不须修行；然此非理。十地经说：‘于十地中虽各各地，于施等行别别增上，然于余行非不修行。’故一一地中说皆修六度或修十度，此等经义无能胜尊《龙猛》、《无著》皆如是释，定不可作余义解故。特八地位灭尽一切烦恼，安住寂灭一切戏论胜义之时，诸佛于彼作是劝云：‘唯此空解不能成佛；声闻、独觉亦皆得此无分别故。当观我身及智土等。此无量德，我之力等，汝亦非有，故当精进。又当思惟：未能静寂诸有情类种种烦恼之所逼恼，亦复不应弃舍此忍。’尚须修学菩萨诸行。</p>
<p>得少三昧便生喜足，弃舍余德，诚为智者所轻笑处。如十地经云：‘佛子！若有菩萨安住菩萨此不动地，诸佛世尊于此安住法门之流，发宿愿力，为令善修如来智慧，作是教言：善男子！善哉！善哉！当随证悟一切佛法，此虽亦是胜义法忍，然汝尚无我之十力及无畏等圆满佛法，为遍求此圆满佛法故，当发精进，亦不应舍此法忍门。善男子！汝虽得此静寂解脱，当思此诸异生凡夫未能静寂，起种种惑、种种损恼。又，善男子！当念宿愿饶益有情不可思议智慧之门。又，善男子！此乃诸法法性，随诸如来出不出世，然此法界恒常安住。谓一切法空性、一切法不可得性，非以此故差别如来，一切声闻、独觉亦皆得此无分别法性。又，善男子！当观我身无有限量，无量智慧，无量佛土，无量成办智，无量光明轮，无量清净音声！汝亦当如是修！’十地经又说：‘譬如大船入大海已，顺风所吹一日进程，未入海前励力牵行，纵经百年亦不能进。如是已至八地不待策励，须臾进趣一切智道；若未得入此地之前，纵经亿劫励力修道，亦不能办。’故若唱言有速疾道，不须修学菩萨行者，是自诳自。</p>
<p>设谓：‘非说不须施等；然即于此无所思中完具施等。不著所施、能施、施物，具无缘施，如是余度亦悉具足；经中亦说一一度中摄六六故。’若仅由此便为完足，则诸外道心一境性奢摩他中，亦当具足一切波罗多；于住定时亦无如是执著故。特如前说声闻、独觉，于诸法性无分别时，应成大乘，具足一切菩萨行故。若因经说一一度中摄六六度便以为足，若尔，供献曼陀罗中‘具牛粪水即是施’等文，亦说具六，唯应修此。故见摄行方便摄慧者，譬如慈母丧失爱子，忧恼所逼，与诸余人言说等时，任起何心，忧恼势力虽未暂舍，然非一切心皆是忧心。如是解空性慧，若势猛利，则于布施、礼拜、旋绕、念诵等时，缘此诸心虽非空解，然与空解势力俱转，实无相违。如初修时，若菩提心猛势为先，入空定时，其菩提心虽非现有，此力摄持亦无相违，故于如此名无缘施。若全无舍心则不能施，如是于余亦当了知；方便、智慧不离之理，当知亦尔。又经宣说福资粮果，为生死中身及受用长寿等事，亦莫误解。若离智慧，善权方便虽则如是；若由此摄持，亦是解脱一切智因。如宝鬘论云：‘大王总色身，从福资粮生’教证无边。又汝有时说：一切恶行、一切烦恼恶趣之因，皆能变成佛之因。有时又说：施、戒等善增上生因，是生死因，非菩提因。─应当令心正住而说。又如经说：‘著施等六是为魔业’，三蕴经说：‘堕所缘故而行布施，由戒胜取守护戒等，如是一切皆悉忏悔。’梵问经云：‘尽其所有一切观择皆是分别，无分别者即是菩提。’于此等义亦莫误解。初经义者，谓于二我颠倒执著，所起施等未清净故，说为魔业，非说施等皆是魔业。若不尔者，六度俱说静虑、般若，亦当许为是诸魔业。第二经义，亦于颠倒执著所起未清净者，作如是说，非说不应修习施等。若不尔者，说堕所缘而行布施，则不须说堕所缘故，理应总云行施当悔；然未作如是说故。修次下篇如是回答，理最切要。若倒解此，则一切行品，皆为补特伽罗，或法我相执，许为有相故。</p>
<p>又若舍心念、舍此物及防护心防此恶行，如是等类诸善分别，一切皆是执著三轮法我执者，则诸已得法无我见，于一切种理应断除，如嗔、慢等不应习近。又诸分别念此为此，一切皆是分别三轮法我执者，则思知识所有功德及思暇满、死没无常、诸恶趣苦，净修<span>&nbsp;&nbsp;&nbsp; </span>皈依，从如此业起如是果。大慈大悲及菩提心，修学行心所有学处，一切皆思此者为此，此从此生；此中有此功德、过患而引定解─如于此等增长定解，当是渐增诸法我执。又法无我增长定解，此道定解渐趣微劣，行见二品违如寒热，故于二品全无发生猛利恒常定解之处。故如果位安立法身为所应得及立色身为所应得，二无相违，于如是道时二我相执所缘之事，虽微尘许戏论永离，引发定解及于此、从此、生此中有此功德过失引发定解，二须无违。此复依赖因位正见，抉择二谛之理，故以教理抉择生死、涅槃一切诸法，于自本性无少自性立胜义量，与因果法各各决定无少紊乱，安立因果名言之量，此二互相，况为能损所损，实互为伴，获此定解，其后乃为证二谛义，始得堕入获得诸佛密意数中。此理于毗钵舍那时，兹当广说。</p>
<p>第三、经义，其经文时正是观择生等之时，故说施等真实无生。言分别者，显其唯是分别假立，非说施等不应习近而应弃舍。是故乃至未成佛前，于此诸行不学时，故须学习六度等行。此复现在当由至心励力修行，诸能修者策励而修，暂未能者当为愿境，于能修习此等之因，集聚资粮、净治业障、广发大愿，是则不久当能修行。若不如是行，执自不知及不能行，谓于此等不须学者，自害害他，亦是隐灭圣教因缘，故不应尔。集经论云：‘观察无为，厌有为善，是为魔业；知菩提道而不寻求波罗蜜多道，是为魔业。’又云：‘若诸菩萨离善方便，不应勤修甚深法性。’不可思议秘密经云：‘善男子！如火从因然，无因则灭；如是，从所缘境，心乃炽然，若无所缘，心当息灭。此诸善巧方便菩萨般若波罗蜜多遍清净故，亦能了知息灭所缘，于诸善根不灭所缘，于诸烦恼不生所缘，安立波罗蜜多所缘，亦善观察空性所缘，于一切有情以大悲心亦观所缘。’此中别说无缘、有缘，当善分别。如是烦恼及执相缚当须绥放，学处之索则当紧束。当坏二罪，不当灭坏诸善所作。学处系缚与执相缚，二事非一，护律绥放与我执缚绥放，二亦不同。一切种智由多因成，仅一一因非为完足。获妙暇身本当从其种种门中而取坚实，若说：一石惊飞百鸟，修道一分不修余者─当知是遮二资粮门不善恶友。</p>
<p>又大小乘亦是修时学不学习无边资粮，曰少分乘及曰小乘。二是异名，少分义者是一分故，现在劣果，饮食等事尚须众多因缘成办；而于士夫第一胜利，欲修成佛，反计一分而为完足，极不应理。果随因行，是诸缘起法性尔故。悲华于此密意说云：‘少分成少分，一切成一切。’如来出现经云：‘若诸如来出现于世，非一因缘。何以故？《最胜子》！诸如来者，要以十亿无量正因，乃能成办。何等为十？谓以无量福智、资粮无满正因。’乃至广说。无垢称经亦云：‘诸友伴！如来身者从百福生，从一切善法生，从无量善道生。’如是广说。《龙猛菩萨》亦云：‘若佛色身因，如世间无量，尔时法身因，如何而可量？’如是方便智慧，以六波罗蜜多总摄修学者，如前所说是诸密咒与波罗蜜多二所共同，诸大咒典释、诸宫殿及中诸尊，尽其所有，一切皆是内心德时，数数说为六波罗蜜多、三十七菩提分、十六空等圆满波罗蜜多道故。故除少数补特伽罗差别、以诸欲尘为正道等，与波罗蜜多所说略有取舍，当知诸余唯是共学。若以上说而为种子，善思惟已非一分道；于全分道未获定解，则不能知大乘总道。故具慧者当于此发坚固定解，由多门中渐增大乘种性堪能。</p>
<p></p>
<p><span style="color:#333399">庚三、正释学习学处之次第<span lang="EN-US"></span></span></p>
<p>第三、解释学习学处次第分二：</p>
<p>辛一、于总大乘学习道理</p>
<p>辛二、特于金刚乘学习道理</p>
<p><span style="color:#333399">辛一、于总大乘学习道理<span lang="EN-US"></span></span></p>
<p>初中分三：</p>
<p>壬一、净修欲学菩萨学处</p>
<p>壬二、修已受取佛子律仪</p>
<p>壬三、受已如何学习道理</p>
<p><span style="color:#333399">壬一、净修欲学菩萨学处<span lang="EN-US"></span></span></p>
<p>律咒二中，若先未受各各律仪，不可听闻所有学处。此不同彼，此诸学处先当善知净修相续，次乐受者，乃可授与诸律仪故。如菩萨地云：‘欲受菩萨净戒律仪，先应为说菩萨法藏摩怛履迦。其中所说菩萨学处及犯处相，若慧观察自思择已至心爱乐，非为他劝，非为胜他，当知是名坚固菩萨，堪受菩萨净戒律仪。如受戒法，彼亦应受，亦应授彼。’故先了知诸所学处为作意境，若于学处至心爱乐修欲学已，次受律仪则极坚固，是善方便。此及下文二处宣说，文恐太繁，当于后释。</p>
<p><span style="color:#333399">壬二、修已受取佛子律仪<span lang="EN-US"></span></span></p>
<p>第二者、初当如何正受道理，受已无间于根本罪及恶作罪防护道理，设有毁犯还出道理，戒品释中已广抉择，未受律仪定须先阅，如彼当知。</p>
<p><span style="color:#333399">壬三、受已如何学习道理<span lang="EN-US"></span></span></p>
<p>第三、分三：</p>
<p>癸一、何所学处</p>
<p>癸二、其中能摄诸学道理</p>
<p>癸三、于此如何学习次第</p>
<p><span style="color:#333399">癸一、何所学处<span lang="EN-US"></span></span></p>
<p>若广差别虽无边际，随类略摄。于六度中尽摄菩萨诸应学事。故六度者摄菩萨道一切扼要大嗢柁南，四摄亦即摄于其中：摄施易知，爱语者是依六度教诫所化，利行者是安立他于所教义，同事者是自亦同所化行故。又二资粮及三学等，亦摄菩萨一切正道，然如六度所引解了，诸余能摄则不能尔，故以六度为能摄事最为第一。</p>
<p><span style="color:#333399">癸二、其中能摄诸学道理<span lang="EN-US"></span></span></p>
<p>第二、分二：</p>
<p>子一、正义数量决定</p>
<p>子二、兼说次第决定</p>
<p><span style="color:#333399">子一、正义数量决定<span lang="EN-US"></span></span></p>
<p>佛薄伽梵略说六度总嗢柁南，最胜绍尊如佛密意而为开解，解释如是重要因相令发定智，即此数量沫定道理，若于此理获胜定解，则执六度修持为胜教授，故当得定解。其中分六：</p>
<p>观待增上生数决定者，谓圆满菩提广大行者，必须转经无量生世，此复进道若无圆满德相之身，如现在身略有少相，纵勤修行实难增进，故须身德一切圆满。又须具足所受用财、能受用身、同受用伴，凡所作业悉能成办四种圆满。又此盛事亦多变为烦恼之缘，故须不随烦恼力转。此犹非足，尚须对于诸取舍处，能善分辨，无倒进止，若不尔者，犹如竹蕉结子便枯，骡孕自死，即彼盛事而为害故。若有智慧，知是往昔妙业之果，更勤修因，令渐增长；若无智慧，受尽先果而不增新，后苦起首。故于余生感六盛事非为无因，不平等因其随顺因定为六度，故于现法当修、当习、当多修习六到彼岸，以殊胜因能感如是殊胜果故。此是现前增上生果；身圆满等究竟增上生者，唯佛地有。如庄严经论云：‘受用身眷作，圆满增上生，恒不随惑转，诸事无颠倒。’以如是身学菩萨行，菩萨唯有二所作事，谓正引发自利、利他。是故观待引发二利数决定者，其修利他先须以财而作饶益。此若损恼有情而施亦无所济，善遮损他及所依事，利他极大，故须尸罗。若不能忍他作怨害，报一报二，戒难清净，故戒究竟须耐怨害忍，由不报复能免众多他所造罪，他若信乐堪令行善，故是最大利他。自利者，谓以慧力得解脱乐，若心散乱不能得此，故须静虑令心住定，堪能如欲安住所缘。有懈怠者不能生此，故须昼夜发勤精进，无有劳倦。此即彼第一切根本，故修二利，六度决定。如云：‘勤行利有情，修舍不害忍，住脱及根本，一切自利行。’此中利他非一切种，言住脱者心住所缘，是静虑行迹，解脱生死是慧行迹，若办此二，则于寂止不致误为毗钵舍那。如是自许甚深持心，亦仅是此静虑一分，故于六度圆满之体，当求定解。</p>
<p>观待引发圆满一切利他数决定者。先以财舍除其匮乏，次于有情不为损恼，且忍怨害。于助他事发起精进而无厌离；依于静虑，以神通等引摄其意；若成法器，次依智慧善说断疑，令解脱故六度决定。如云：‘不贪及不害，耐怨事无厌，引摄善说故，利他即自利。’此二颂说修自他利，不可不依六度。若于引发自他利理，获得定解，则能殷重修习六度。观待能摄一切大乘数决定者，谓已得财位无所贪著，及于未得不希求故，于诸财位能不顾恋。有此则能守护学处，受戒敬戒，依情、非情所生众苦，能堪忍故不起厌患，修善所作勇悍无厌，修奢摩他无分别瑜伽及毗钵舍那无分别瑜伽。以此六事摄尽一切能趣大乘，此由六度次第引发，无须更多。如云：‘不乐著受用，极敬二无厌，无分别瑜伽，诸大乘唯此。’由是因缘，欲入大乘，弃舍六度，实为相违。</p>
<p>依一切种道或方便数决定者。谓于已得境界受用。无贪欲道或方便者，谓行惠施，由修能舍离彼贪故。诸未得境为得彼故功用散乱，防护方便谓持净戒，由能安住苾刍律仪，一切事业边际散乱悉不生故。不舍有情方便谓能堪忍，不厌怨害一切苦故。增善方便谓发精进，由发精进善增长故。净障方便谓后二度，静虑伏惑，般若能净所知障故，故六度决定。如云：‘不贪诸境道，余防为得散，不舍有情增，余二能净障。’又不随已生欲尘散乱自在转者，谓无贪施。若先未生，预遮灭者，则须尸罗防护无义、非义散乱。恶行有情数多、易遇，由此因缘，退舍利他；能对治者，谓当修习有力堪忍。净善众多，长时修作，令增长者，要由思惟此胜利等，发起恒常猛利勇进。暂伏烦恼，须修静虑。灭烦恼种及所知障，谓须般若。此于六度，能与最大决定知解。</p>
<p>观待三学数决定者。戒学自性即是戒度，此要有施不顾资财乃能正受，是戒资粮；既正受已，由于他骂不报骂等忍耐守护，忍是眷属；静虑心学，般若慧学，精进遍通三学所摄；故六度决定。如云：‘依三学增上，佛正说六度；初学摄前三，后二摄后二，一通三分摄。’</p>
<p>如是当以何等胜身？圆满何等自他二利？安住何乘？由具几种方便之相？修行何学？能满能摄如是身，利大乘方便及诸学者，当知即是六波罗蜜；总摄菩萨一切修要大嗢柁南。乃至未得广大定解，应当思惟。又初不令超出生死，其因有二，谓：贪资财及著家室。能治此者，谓：施及戒。设暂出离，不能究竟而复退堕，其因有二，谓：由有情邪行众苦、长修善品而生厌离。能治此者，谓：忍及进。以耐众苦及他怨害，经无量时犹如一日，善知修习勇悍之法，若多修练，发起忍进，则能对治退堕之因；极为扼要。非但修此菩萨诸行，即现在时修诸善行，于少艰辛，忍力薄弱，于所修道无大勇悍，以是因缘初入虽多，然于中间能不退者，实不多见；皆由未修忍辱、精进教授所致。又于中间虽未退转，然有二种失坏之因，谓：心散乱不住善缘及坏恶慧。对治此者，谓：静虑、般若，佛说散心修念诵等无大义故。若于内明法藏之义无简择慧，虽于粗显取舍之处，亦起错误颠倒行故；此依断除所对治品能治增上数量决定。</p>
<p>依能成办一切佛法根本扼要数决定者。谓初四度是定资粮，以此四种能成不散静虑度故，依此因缘若修妙观则能通达真实义故。</p>
<p>随顺成熟有情增上数决定者，与前所说第三义同。此是圣者《无著》所许，如《狮贤论师》所立而说，对于六度引发定解，最为切要。</p>
<p><span style="color:#333399">子二、兼说次第决定<span lang="EN-US"></span></span></p>
<p>第二、兼说次第决定分三：生起次第者，若能布施，于诸资财不顾不贪，则能受戒。若具尸罗，善防恶行，则于怨害而能堪忍。若有忍耐，不厌难行，退缘微少，能发精进。若能昼夜发勤精进，能发正定；心于善缘堪能安住。若心定者，乃能如实通达真实。胜劣次第者，前前微劣，后后殊胜。粗细次第者，前较后者易转易作，故相粗显；后较前者难转难作，各较自前，故为微细。庄严经论云：‘依前而生后，安住胜劣故；粗显微细故，说如是次第’。</p>
<p><span style="color:#333399">癸三、于此如何学习次第<span lang="EN-US"></span></span></p>
<p>第三、学此次第分二：</p>
<p>子一、初于总行学习道理</p>
<p>子二、特于后二波罗蜜多学习道理</p>
<p><span style="color:#333399">子一、初于总行学习道理<span lang="EN-US"></span></span></p>
<p>初中分二：</p>
<p>丑一、学习六度熟自佛法</p>
<p>丑二、学习四摄熟他有情</p>
<p><span style="color:#333399">丑一、学习六度熟自佛法<span lang="EN-US"></span></span></p>
<p>初中分六：</p>
<p>寅一、学习布施</p>
<p>寅二、持戒</p>
<p>寅三、忍辱</p>
<p>寅四、精进</p>
<p>寅五、静虑</p>
<p>寅六、般若道理</p>
<p><span style="color:#333399">寅一、学习布施<span lang="EN-US"></span></span></p>
<p>初中分四：</p>
<p>卯一、布施度性</p>
<p>卯二、转趣发起布施方便</p>
<p>卯三、布施差别</p>
<p>卯四、此等略义</p>
<p><span style="color:#333399">卯一、布施度性<span lang="EN-US"></span></span></p>
<p>&nbsp;</p>
<p>菩萨地云：‘云何施自性？谓诸菩萨不顾自身一切资具，所有无贪俱生之思及此所发能舍施物身、语二业。’谓善舍思及此发起身、语诸业，圆满布施波罗蜜多。不待于他，舍所施物，损除众生所有贫穷。若不尔者，现有众多贫乏众生，过去诸佛所行布施，当非究竟。是故身、语非为主要，唯心为主，谓自所有身财根善，一切悭执皆悉破除，至心施他。又非唯此，即诸舍报亦施有情；由修此心到极圆满，即满布施波罗蜜多故。如入行论云：‘若除众生贫，是施到彼岸。现有贫众生，昔佛如何度？一切有及果，心与诸众生，说名为施度，以是施即心。’故修布施波罗蜜多，现无财物可施于他，当由多门引发舍心，渐令增长。</p>
<p><span style="color:#333399">卯二、转趣发起布施方便<span lang="EN-US"></span></span></p>
<p>第二者、唯尽破除身财悭吝，犹非布施波罗蜜多。悭是贪分小乘罗汉并其种子无余断故，故非唯除悭执施障，须由至心发心施他一切所有。此须修习摄持过患，惠施胜利，故当宣说。月灯经云：‘此腐烂色身，命亦动无主，如梦如幻化，愚夫由贪此，造极重恶业，而随罪恶转，不智被死乘，当往那洛迦。’此说身不洁净，命常动摇如悬岩水。身命俱是随业自在，无我主宰，观其虚妄犹如梦幻灭除贪著，贪若未除则随贪转，造大恶行而往恶趣。修无边门陀罗尼经云：‘诸有情斗诤，根本为摄持，故于境断爱，断爱得总持。’集学论云：‘如是我身心，一一刹那灭，若以无常身，垢秽常流注，得常净菩提，岂非获无价？’本生论云：‘无我易坏无坚身，众苦无恩恒不净，此身若能饶利他，不生欢喜非聪睿。’虽勤守护无坚实身，然定须舍，若思施他办众多自他义利，未能如是净修其心，当自思择我诚愚痴，故当发心施他身等。入行论云：‘舍一切涅槃，我心修灭度，一切终顿舍，施诸有为胜。’摄波罗蜜多论云：‘资财无常现可见，若能任运起大悲，当知布施极顺理，犹如他物寄自舍。若施由此无恐怖，置于自家生怖畏，无足供他恒须护，若施无此诸过失。由施能生他世乐，不施现法亦生苦，人间诸财如流星，定无不舍诸财物。诸未施财无常灭，由施反成有财库，饶利有情所惠施，诸财无坚亦有实。若能惠施智者赞，此诸愚夫乐集财，摄持终无不离散，由施恒感诸盛事。由舍不起染污执，悭非圣道生烦恼，若施即是道中尊，圣呵余者为恶道。’随修大小一切善根，至心回向成办有情，现前究竟广大利乐而行布施，则由依于一一有情得尔许福，速当圆满福德资粮。如宝鬘论云：‘如所说福德，假说有色相，尽殚伽沙数，世界难容纳。此是世尊说，正因亦现成，有情界无量，欲利亦复然。’</p>
<p>又能障碍舍心增长、增长悭贪能令舍心未生不生、已生退失，所有眷属及诸资财，先已有者不应摄持，若他施与亦不应受。摄波罗蜜多论云：‘由何增长悭吝过？或能不令舍心增，虚诳摄持为障碍，菩萨应当尽断除。若诸能障惠施心，及障真正菩提道，如是财宝或王位，皆非菩萨所应取。’如是行时，若由悭心贪著资具，应念：‘能仁舍一切有而证菩提，我亦誓愿随佛学习。我将身财一切善根于有情所先已惠施，若我今者仍贪资财而受用者，如同诸象为日所逼，入水洗沐至干岸已，于地滚倒，见土沾身仍下水洗，次复如前’，如是思已当修无贪。即前论云：‘应念诸佛殊胜行，当自立誓思随学，为除贪著摄持故，以善分别观察心。我身已施诸众生，施身果法我亦舍。我若反贪诸外物，如象洗垢非我理。’如是多思能舍胜利，若能引发广大欢喜，及多思惟摄持过患，若能引发极大怖畏，则能任运生惠施心。如是修习慈悲之心及善思惟诸佛菩萨传记等后，亦当引发能舍之心。</p>
<p>发起道理者。如入行论云：‘身及诸受用，三世一切善，为利诸有情，故当无惜施。’谓身受用善根三法，为所缘境，思惟惠施一切有情。如是若于一切所有破我所爱，数数修习施他之心，是名菩萨。如摄波罗蜜多论云：‘此等一切是汝物，于此我无我所慢，数数观察此布有，随行正遍觉功德，谁有此德名菩萨，难思胜士佛所说。’现在力弱胜解未熟，意乐将身已施有情，不当真实施彼肉等，然于身命，若不净修能舍意乐，由未修故后亦不能惠施身命。集学论中作如是说─故从现在当修意乐。集学论说：如是至心于有情所，已舍衣食及房舍等，若受用时当作是念，为利他故受用此等。若忘此心，爱著自利而受用者，是染违犯。若无爱著或忘安住，缘利一切有情之想，或贪利益余一有情，非染违犯。于已施他作他物想为自受用成不与取，若价满足，犯别解脱他胜处罪。此中有说以是回施一切有情，待一有情价不能满，故无他胜。有余师说于一一有情，皆施全物前说非理。余者又云：虽已施他，他未摄受，故无他胜。其密意者谓于人趣至心回施，他亦了知执我有时，作他物想为自利取，若价满足可成他胜，故说是为他部之义，亦不应理。若谓：受用他有情物利他事；由作是念而受用者悉无违犯。集学论云：‘以有主财护有主身，若由是念受用无罪，仆使恒时为主作业，非自有财以为存活。’设作是念：此诸资具已施有情；他未听许，用当有罪。无如是过，即前论云：‘譬如有仆善勤主事，主因病等其心狂乱，虽未听许受用无罪。’现于有情一切不施，以心惠施实为欺诳，故如此修全无坚实，莫生不信。即前论云：‘若有一类于如是行，诸菩萨前未见实施而不信解，不应道理。当知舍心最希有故，于此道理，有起疑惑，不应道理’。</p>
<p><span style="color:#333399">卯三、布施差别<span lang="EN-US"></span></span></p>
<p>第三、布施差别有三：</p>
<p>辰一、总一切依当如何行</p>
<p>辰二、观待别依所有差别</p>
<p>辰三、布施自性所有差别</p>
<p><span style="color:#333399">辰一、总一切依当如何行<span lang="EN-US"></span></span></p>
<p>初中具六殊胜依殊胜者，依菩提心由此发起而行布施。物殊胜者，总诸施物无余行施；若于别物而行施时，亦应不忘总施意乐。所为殊胜者，为令一切有情现前安乐究竟利义而正惠施。善巧方便殊胜者，经说无分别智之所摄持，初发业者当以通达法无性慧之所摄持。回向殊胜者，回向施善于大菩提。清净殊胜者，摄大乘论说灭烦恼障及所知障。具足六种波罗蜜多者，如行法施，防止声闻、独觉作意，是名持戒，于种智法信行堪忍，忍恕他骂，为令法施倍复增长，发起欲乐是名精进；心专一趣，不杂小乘，回向此善于大菩提，是名静虑；了知能施、所施、受者悉如幻化，是名般若；具足六种力最强大，此是八千颂广释所说。</p>
<p><span style="color:#333399">辰二、观待别依所有差别<span lang="EN-US"></span></span></p>
<p>第二者，总之经说在家菩萨应修财施，出家菩萨应行法施。菩萨别解脱经云：‘《舍利子》！若有在家菩萨以七珍宝充满殚伽沙数诸佛国土供养如来、应正等觉。《舍利子》！若有出家菩萨开示宣说一四句颂，此所生福极多于彼。《舍利子》！如来未许出家菩萨修诸财施。’集学论说此中密意障碍闻等谓遮出家特集财宝而行布施，若无妨害自善所作，由宿福力多所获得，当行财施。《霞惹瓦》云：‘我不为汝说施功德，我是宣说摄持过患’，是于出家辛勤追求集积财宝而行布施，令其净戒多生疮尤不喜之语。</p>
<p><span style="color:#333399">辰三、布施自性所有差别<span lang="EN-US"></span></span></p>
<p>施性差别有三：</p>
<p><span style="color:#333399">巳一、法施<span lang="EN-US"></span></span></p>
<p>法施者，谓：无颠倒开示正法，如理教诲工巧等明，世间无罪事业边际，令受学处。</p>
<p><span style="color:#333399">巳二、无畏施<span lang="EN-US"></span></span></p>
<p>无畏施者，谓：从王、贼等人间怖畏，狮、虎、鲸等非人怖畏，水及水等大种怖畏救护有情。</p>
<p><span style="color:#333399">巳三、财施<span lang="EN-US"></span></span></p>
<p>财施分二：</p>
<p></p>
<p>午一、实舍财施</p>
<p>午二、唯意乐施</p>
<p><span style="color:#333399">午一、实舍财施<span lang="EN-US"></span></span></p>
<p>初中分三：</p>
<p>未一、舍财道理</p>
<p>未二、若不能舍当如何行</p>
<p>未三、习近对治布施障碍</p>
<p><span style="color:#333399">未一、舍财道理<span lang="EN-US"></span></span></p>
<p>初中分四：</p>
<p>申一、惠施何田</p>
<p>申二、何心惠施</p>
<p>申三、如何行施</p>
<p>申四、施何等物</p>
<p><span style="color:#333399">申一、惠施何田<span lang="EN-US"></span></span></p>
<p>略有十种：一、诸亲友于自有恩；二、诸怨敌谓作损害；三、中庸者俱无恩怨；四、有德者谓具戒等；五、有过者谓戒犯等；六、劣于己；七、与自等；八、胜于自；九者富乐；十者贫苦。</p>
<p>意乐分二：初、当具足何等意乐者，缘所为事，谓作是念：当依此故圆满无上菩提资粮，圆满布施波罗蜜多。缘所施物，谓于自物作他物解，所施之物如取寄存，当念菩萨一切所有，于有情所先已施故。缘行施田为善知识，谓于来乞未乞诸田，应念此等满我布施波罗蜜多，当具如是三种意乐。摄波罗蜜多论云：‘乞者现前诸佛子，为增菩提资粮故，当于自物住他想，于他应起知识想。’施一一物念为如是如是而施，缘所为事意乐广说，如妙手问经及摄波罗蜜多论，应行了知。如前所说缘由田意乐，于一切境皆应起故，是总意乐。别意乐者，于诸怨害以慈意乐，于诸有苦以悲意乐，于诸有德以喜意乐，于诸有恩以诸意乐而行惠施。又于诸田当住舍心，行善施果，亦当回施乞等有情，特于苦田当住悲愍。如《月称》云：‘施谓离悭贪，于诸器非器，平等心等施，此施施者净。悲施及施果，二俱施来求，此施无悭吝，善士所称赞！’无量功德赞云：‘若见诸贫劣，众生有求心，无悲希果报，寻余有德器，意坏虽行施，等同诸乞丐，故尊由大悲，布施诸乞者。’</p>
<p><span style="color:#333399">申二、何心惠施<span lang="EN-US"></span></span></p>
<p>次：当断除何等意乐中，无恶见取意乐者，谓念布施全无果报及念杀害而行惠施以为正法，或计瑞相吉祥而施，或念唯由布施圆满，便证世间世离欲─莫如是施。当无高举意乐者，谓不毁求者，不为胜他，亦不施已而起憍慢，谓：‘我能施，余则不尔！’清净业障经说：‘若诸异生行布施时，于诸悭吝便生不信，他发愤恚而堕地狱，故于施而为障碍。’又说：‘守护戒时毁訾犯戒，令多有情起不信心，他由不信而堕恶趣，住忍等时毁訾安住，此等逆品故障戒等。’故当如无量功德赞说而行。如云：‘汝闻慧大时，未尝自赞叹，余少德众生，亦曾高恭敬，自住功德时，取自微恶行。’当无依止意乐者，谓不望名称而行惠施。当无法弱意乐者，谓施前欢喜，施时心净，施后无悔；闻诸菩萨广大施时，莫自轻懵恐怖退弱，增长勇悍。当无背弃意乐者，谓于亲怨及诸中庸不随朋党，悲心而施。当无望报意乐者，谓非望他报恩而施，观诸众生缺乏安乐，爱火所烧，无除若力本性苦故。当无希望异熟意乐者，谓不希望后世异熟身财圆满，观一切行悉无坚实，无上菩提有胜利故，非破现前希此诸果，是破唯以三界身财为所欲得。复次，当无邪命意乐，谓念行施为国王等知其能施，而起敬事，不应虑贫而不行施。又于乞者无欺诳心、不喜忿恚、心行散乱，乞者来作种种邪行应无厌患，虽见乞者欺诈等过，无宣布心；从别别施，生别别果，深忍而施，不为他动。</p>
<p></p>
<p><span style="color:#333399">申三、如何行施<span lang="EN-US"></span></span></p>
<p>如何行施分二：</p>
<p>一、不以何等加行而施者，谓：不速与，稽留乃与；令起烦恼，然后乃与；令行非法或违世间道理之业而后施与；先誓与此，后减少给，或给下劣；数恩而与；一时能与而为渐次少少相给；自为国王，夺他妻子而为惠施；逼取父母、奴辈等财而与余者；由能损害他人方便而行惠施；自懒惰住，教他行施；于来求者，呵责嗤笑、旁言轻弄、粗言恐吓而后给与；违越佛制学处而施；不能如有资财而施，长时积集然后顿施─是为应断，故当舍离此等加行。又诸菩萨见积集施，其施有罪，见随得施，其施无罪，谓若积集然后顿施，福并无多，及于集时退却众多资具者，令生嫌恨后施诸余未求者故。菩萨地中所说此等极为重要，谓见集时生长悭等众多烦恼，护等劬劳障多善行，多于中间发生损失，不能毕竟惠施事故。</p>
<p>二、当以可等加行而舍者，谓：舒颜平视，含笑先言，随对何田，皆应恭敬。亲手应时于他无损，耐难行苦而行惠施。此等果者，如谛者品云：‘由恭敬施感亲友等而为敬重，由舒手施感得承事，由应时施感一切事应时成办。’又云：‘不损他施感得坚固资财，由忍苦施感知心眷属。’俱舍论说：‘舒手惠施，得广大财’。坚固资财者，如俱舍释说：‘他于资财不能障难，火等无毁’。又助他施加行者，谓若自有可施财物，见有悭吝，曾未少施，应往其家欢喜安慰，如是告言：‘我家现有广大资财，我为圆满布施波罗蜜多，希欲乞者，若有求者与汝会过，莫令空返，可取我财惠施彼等，或是将彼引到所，我行惠施当生随喜。’彼财无减，即便欢喜，能如是行，如是令彼渐种能除悭垢种子，由渐修习自施少财，依下无贪进得中品，依中无贪进得上品。如是若自亲教，轨范弟子助伴，是悭贪性不能惠施，或虽非悭然，无资财与彼资财，令于三宝树修布施自己不作，由此因缘自所生福弥更弘多，令余一类调伏烦恼，圆满一类善法乐欲，摄受有情成熟有情。如是若自现无资财，应以工巧事业之处集财惠施，或于他所宣正法语，令诸贫者及悭吝者悉乐惠施，或诸求者教往俱信富饶之家，躬诣其所随力随能助其惠施。又于施物择胜妙施，及将所备可施财物圆满惠施。</p>
<p>菩提心分世俗与胜义二谛者。前者为度一切有情，故先欲解脱所建立之大悲心，后者则从观空性中觉悟实相之本体。两者方便与智慧相融，即能成佛并具令有情离苦得乐之能力。</p>
