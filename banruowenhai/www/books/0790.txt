<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(皆愿作佛第十)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次<span lang="EN-US"></span></span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">皆愿作佛第十<span lang="EN-US"></span></span></p>
<p>本品唯见于汉吴两古译。品中有两要义：一者，阿阇王子等闻经欢喜，发愿成佛，如阿弥陀佛，释尊即为证明，是为启发我等，今日得闻此经，亦当如阿阇王子，发起大愿也。二者佛说是诸王子，已于无量劫中行菩萨道，过去生中即佛弟子，故今复相值，此表一切诸法不离因缘。故知我等今日得遇此经，闻是净宗妙法，亦必多生以来，蒙受两土导师教化济度，故于今日方能有如是殊胜因缘也。</p>
<p><b><span style="color:teal">佛说阿弥陀佛为菩萨求得是愿时，阿阇王子，与五百大长者，闻之皆大欢喜。各持一金华盖，俱到佛前作礼。以华盖上佛已，却坐一面听经。心中愿言：令我等作佛时，皆如阿弥陀佛。<span lang="EN-US"></span></span></b></p>
<p>此王子与五百长者，正是现在与当来一切含灵之典范。‘闻之皆大欢喜’，此欢喜非一切世乐可比，乃因弥陀究竟圆满、超世希有之大愿而喜；为弥陀圆证菩提，大愿成就而喜；为弥陀证此究竟方便，以持名妙法普度一切而喜；为我等与当来一切含灵，皆依此法以度生死而喜；并为我等亦可辗转教导众生，普令度脱而喜。是故此喜，世所未有，故曰‘大欢喜’。‘盖’者宝盖。以之献佛。‘作礼’者礼拜。礼敬供养，表衷心敬信。故上诸句，表‘至心信乐’。‘却坐听经’以下，表希求佛智，闻法无厌足也。并皆发愿作佛，‘皆如阿弥陀佛’。见贤思齐。愿我之大愿、大行、大慈、大悲、大智、大力，如是一切，皆能如阿弥陀佛，住真实慧，摄净佛国，普利有情。是即真发菩提心也。故我等闻经之人皆应如是，信乐礼敬，发无上心。</p>
<p><b><span style="color:teal">佛即知之。告诸比丘：是王子等，后当作佛。彼于前世住菩萨道，无数劫来，供养四百亿佛。迦叶佛时，彼等为我弟子，今供养我，复相值也。时诸比丘闻佛言者，莫不代之欢喜。<span lang="EN-US"></span></span></b></p>
<p>‘佛即知之’者，‘如来悉知悉见’也。《观经》曰：‘诸佛如来是法界身，入一切众生心想中。’是以人心与佛心，无毫厘许间隔。故感应道交，不可思议。大众发心，‘佛即知之’，并立即证明曰：‘是王子等，后当作佛’，乃为授佛记也。是表愿力不可思议。普贤以十大愿王，导归极乐；弥陀以四十八愿接引众生。一切皆赖信愿行为资粮而登彼岸。是故省庵师云：‘修行急务，立愿居先。’</p>
<p>‘供养四百亿佛。迦叶佛时，彼等为我弟子。今供养我，复相值也’。表善根与因缘之不可少也。本经《福慧始闻品》曰：‘若不往昔修福慧，于此正法不能闻。已曾供养诸如来，则能欢喜信此事。’今我等能遇是经，复能信受，则决非小缘。盖由于过去生中，非于一佛二佛而种善根，实于无量佛所，种诸善根也。故亦应如阿阇王子等，闻经发愿，持六字之德号，入一乘之愿海，辗转教授，同证弥陀也。</p>
<p style="text-align:justify;text-justify:inter-ideograph;text-indent:24.0pt;"><span lang="EN-US">&nbsp;</span></p>
<p align="right" style="text-align:right;text-indent:24.0pt;">（第二卷终）</p>
<p style="text-align:justify;text-justify:inter-ideograph;text-indent:24.0pt;"><span lang="EN-US">&nbsp;</span></p>
