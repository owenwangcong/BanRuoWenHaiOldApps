<p align="center" style="text-align:center"><b><span style="font-size:36.0pt;color:#FF6600">大势至念佛圆通章要义<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">李炳南老居士讲述<span lang="EN-US"></span></span></p>
<p align="center" style="text-align:center"><span style="color:#003300">录自慈光半月刊<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p>岁己酉，台湾光复节日，师应台中莲社青莲谦益两念佛班之启请，为讲楞严大势至菩萨念佛圆通章曰：学佛须知行解，由解而行，方能入道，解而不行，是为说食数宝。楞严佛问修行之法，二十五大士相继应对，势至为其中之一。此等大士，皆是证果位者。证果位即为圆通。汝等不知如何念佛，实由不圆通故也。圆者无偏，通者无碍也。例如无念而念一语，凡夫无能解之者，盖‘无念’一词易解，‘而念’一词亦易解，合之则难矣。然若圆其理，自无矛盾之感。证圆通之法，就根尘识修之皆可，大势至菩萨以念佛而得圆通，所念何佛，不敢断定，而念佛之法，可以相通。汝等皆修弥陀净土，学此章后，自知如何念佛，否则纵然念之，实为唱佛耳。此章详述，需时甚久，今限于五小时，仅发其要义而已。</p>
<p><b><span style="color:teal">经文：‘大势至法王子，与其同伦五十二菩萨，即从座起，顶礼佛足，而白佛言。’<span lang="EN-US"></span></span></b></p>
<p>佛为法王，继佛弘化者为法王子，等觉以上菩萨，皆当此称。同伦，指大势至菩萨之法侣。五十二者，表位也。自十信至十地，为五十位，加等觉妙觉，则为五十二位。十地最后一地，为法云地，尘沙惑尽。等觉断根本无明。至妙觉位，谓彻证妙明觉心，即已成佛矣。大势至菩萨，堪领妙觉，其地位之高，不言可喻。</p>
<p><b><span style="color:teal">经文：‘我忆往昔恒河沙劫，有佛出世，名无量光。十二如来，相继一劫。其最后佛，名超日月光。彼佛教我，念佛三昧。’<span lang="EN-US"></span></span></b></p>
<p>恒河沙表数字之位，非不可数也，惟凡夫智力所不及耳。</p>
<p>佛为度众生，常住世间，此云出世，乃方便语。</p>
<p>阿弥陀佛，有十二光，又名十二光如来。故此处之十二如来，有解为一尊佛者，即阿弥陀佛也。然下文既曰相继一劫，可见为十二尊佛。惟佛佛道同，谓为弥陀，亦无碍也。</p>
<p>相继一劫，为一大劫，其中有十二尊佛出世。古注列有十二尊如来名，兹略之。经云成佛须经三大阿僧祇劫，是佛接引众生之方便语，实需无数之阿僧祇劫。大势至菩萨，经恒河沙劫之修行，又经一大劫，亲近十二如来，犹未成佛，至最后之超日月光佛，始学念佛三昧。今人学佛三五年，何足道哉。汝等今尚为门内外道，成佛不知何劫，能无惧乎？余学佛，先唯识，次禅密，自视皆不成，遂学净土。净宗非谓往生即是成佛，惟出轮回，入不退地耳。而往生之资具，须念佛得一心。此曰念佛三昧，乃大势至所得之境界，汝等未得一心，何由知夫三昧。三昧是正定，一念不起之谓也。欲得此定，法门殊多，如三十七道品，极乐莲花放光。念佛不得理一心，往生极乐世界，仍须继续修持，如在七宝池上观青莲，则开眼闭眼皆不见他物，惟见一片青光。观黄赤白光亦然。如是速成其定。此定修于娑婆世界，不知苦修何许劫，始能得之。而在极乐世界，随观即成。此定既成，即得三昧。故须念佛求生极乐。然念佛之法，汝等皆未得，惟可忆佛而已。念之与忆，相距甚达。念者念兹在兹，相续不绝也。忆者忽忘忽忆，不相续也。忆由第六识，此识攀缘不息，忽缘尘欲，忽缘佛名，故忆不如念之恒也。然汝等果能忆佛，即入佳境。超日月光佛，教大势至念佛三昧，重在念之一字，以三昧是果，念佛是因也。因行圆满，果自得之。</p>
<p><b><span style="color:teal">经文：‘譬如有人，一专为忆，一人专忘，如是二人，若逢不逢，或见非见。’<span lang="EN-US"></span></span></b></p>
<p>此为取譬。专忆，属第六识。第六识生灭无常，故须专也。专忘之意亦然。若逢不逢有二解，一为虽逢犹如不逢，如某甲为专忆者，必有寻求之行为，而某乙为专忘者，无寻求之行为。二人若逢于途，甲识而呼之，乙则障而不知。二为如是二人不得相逢。或见非见句法，同上解，然见与逢，义有深浅之别。佛问以何得证圆通，势至对以念佛。此段喻以念是一人，佛是一人。一人专忆者，喻佛专忆众生。因众生是佛之心，为度众生，始得成佛也。一人专忘者，即喻众生也。无量无边众生皆在佛之心中，佛念念不忘，必欲救出轮回而后已。然众生竟有几人念佛？外道甚至谤佛为魔，佛仍悯之救之。众生不信佛者，固不忆佛。纵受三皈五戒者，亦不忆佛。故云一专为忆，一人专忘也。若逢不逢，乃喻佛之法身遍一切处，而众生不之见也。是如二镜，一垢一明故也。又如梦，梦境如众生，梦者如佛。梦者之忆梦境，如捕风捉影，不相感应也。今人念佛，有口无心，何能往生。若舍此而修他法，且察大势至菩萨，未遇超日月光佛教以念佛，其修行已历恒河沙劫，所修法门，不知其数，皆未圆通，于此可省焉。今当末法，戒禅皆非其时，惟净可以成就。即以参禅而论，必须开悟，始可与言修持，悟而不修，则生死宛然。而欲开悟，必须明师指引，师生二人问对，旁人闻之，如聋如哑。从无当众讲禅者也。参禅一法，原为观心，末法时期，人多钝根，不能契机。近世曾有倡观心者，虚云老和尚特加诃斥，故今之宗门，已落参话头之方便法矣。</p>
<p><b><span style="color:teal">经文：‘二人相忆，二忆念深。如是乃至从生至生，同于形影，不相乖异。’<span lang="EN-US"></span></span></b></p>
<p>此段不曰忆，而曰念，是更进一步矣，即念兹在兹也。且念之深。此深字至为重要，必由乎深，始能从生至生，同于形影，不相乖异。此是就力道而言，念之既深，则生生相感，是谓志同道合。道即心，二心印合，如形影相随。经云佛佛道同，又云十方三世佛，同共一法身，即此之谓也。此与前段之不逢不见相对。前段言佛忆众生，而众生不忆佛。此段言佛与众生互忆。既然互忆，即有感应。且由忆而念，由念而深。佛无时不深念众生，若众生亦深念佛，断无不成之理。此章并非专言极乐净土，故一切法门，不离此法，而净宗念佛亦不离此法。惟净宗求往极乐修成佛果，他法则在娑婆断惑证真，此其不同之处。故若就净宗言，一经往生，即了生死，则不谓从生至生矣。然生死有分段与变易之别，往生极乐，未至补处，仍有变易生死，故亦可云从生至生。</p>
<p><b><span style="color:teal">经文：‘十方如来，怜念众生，如母忆子。若子逃逝，虽忆何为。’<span lang="EN-US"></span></span></b></p>
<p>此喻最足感人，母之于子，不择优劣，一旦远离，无不忆念。佛忆众生，亦犹是也。此映前段之一专为忆，一人专忘。</p>
<p><b><span style="color:teal">经文：‘子若忆母，如母忆时，母子历生，不相违远。’<span lang="EN-US"></span></span></b></p>
<p>此段映前二人相忆。</p>
<p><b><span style="color:teal">经文：‘若众生心，忆佛念佛，现前当来，必定见佛，去佛不远，不假方便，自得心开，如染香人，身有香气，此则名曰，香光庄严。’<span lang="EN-US"></span></span></b></p>
<p>此段释前比喻。必定见佛，尚未见佛也，此佛约净宗言，即是弥陀，约楞严，即是见心。不假方便者，一切法门无非方便，惟念佛一法，非方便也。忆佛念佛，佛即心，以心印心，方便云乎哉。香光庄严者，香表清净，光表智慧，念佛之人，其心在佛。在佛身者染佛身，在佛心者染佛心，在佛名者染佛名，一切与佛同气，故得佛之香光庄严。修他法者，如云庭前柏子树，则不如是直截矣。</p>
<p><b><span style="color:teal">经文：‘我本因地，以念佛心，入无生忍。今于此界，摄念佛人，归于净土。佛问圆通，我无选择。都摄六根，净念相继，得三摩地，斯为第一。’<span lang="EN-US"></span></span></b></p>
<p>此段对问圆通。大势至菩萨以念佛入无生法忍，念佛为因，无生法忍为果。以念佛心入无生忍，是上求。今于此界摄念佛人，是下化。佛问圆通，大势至菩萨对以不择他法，惟择都摄六根，净念相继。众生识心有八，六根既摄，六识不行，七识但执八识见分为我，虚无自体，惟余第八识之精明。前六识皆据此一精明体，而起其用，故云元以一精明，分为六和合。今既摄六根，是证即以此一精明念佛，然如来藏有见、相二分，究以见分念欤？抑以相分念欤？余竟应以见分念。然尚须征于古注。净念相继，行之最困难，即第八识不起他念，唯有净念，亦即八识所含无始业种，皆不现行，惟知念佛。古德所云无念而念，应如何解，可于此处会其意。无念者即第八识无他念也。而念者，惟有佛之一念也。此为大势至念佛之境界，汝等尚未入道，但知有第六识，即以第六识念佛，可谓善矣。六识念佛，即是忆佛，六识虽审而不恒，然可转为妙观察智。六识果能忆佛，即染佛之香光，久之六识不起分别，则第八识动辄佛念，斯得念佛三昧矣。</p>
