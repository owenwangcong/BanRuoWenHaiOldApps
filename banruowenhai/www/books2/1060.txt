<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">妙音菩萨品第二十四</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">妙音菩萨品第二十四<span lang="EN-US"></span></span></p>
<p>此品在禀命流通中为第二节，而在全经品第中，则居第二十四。</p>
<p>前品明药王自修苦行，得证六根常清净功德。此明远方菩萨来至本土，密化众生教行苦行，故有此品。</p>
<p>前品已显药王得现一切色身三昧，此欲明从三昧所起之功用，取妙音菩萨不离东方国土、而示现本土之事以为佐证，故有此品。</p>
<p>妙音菩萨于过去世中，在雷音王佛所，曾以无量妙乐供养于佛，故有此妙音之号。又、此菩萨本其神力，能现种种身而说妙法，即为能演无量之妙音声，名从果德，故名妙音。此品专叙妙音菩萨之过去事实，故以为品名。</p>
<p><font color="#333399">丙二<span>&nbsp; </span>密行教化力以流通</font></p>
<p><font color="#333399">丁一<span>&nbsp; </span>神光往召</font></p>
<p><b><span style="color:teal">尔时、释迦牟尼佛放大人相肉髻光明，及放眉间白毫相光，遍照东方百八万亿那由他恒河沙等诸佛世界。过是数已，有世界名净光庄严，其国有佛号净华宿王智如来，应供、正遍知、明行足、善逝、世间解、无上士调御丈夫、天人师、佛、世尊，为无量无边菩萨大众恭敬围绕而为说法；释迦牟尼佛白毫光明，遍照其国。<span lang="EN-US"></span></span></b></p>
<p>大人相、亦名大士相，为三十二相之一。肉髻、为大人相中最高最上之顶相，但见顶肉相隆起而不见其顶，故又名无见顶相，亦三十二相之一。佛从最上之肉髻放光，显此次所欲召集者为位齐等觉之菩萨，所欲宏扬者为会权归实之妙法也。光虽遍照东方无量佛土，而光线最注集之处则为净光庄严世界。净光庄严者，离垢染、无黑闇之义。光照之国，必有其教主，名净华宿王如来。此佛具足妙净行华之德，严饰法身，如星宿之丽空而得自在，故佛号如此。</p>
<p><font color="#333399">丁二<span>&nbsp; </span>妙音来至</font></p>
<p><font color="#333399">戊一<span>&nbsp; </span>彼来</font></p>
<p><b><span style="color:teal">尔时、一切净光庄严国中有一菩萨，名曰妙音，久已植众德本，供养亲近无量百千万亿诸佛，而悉成就甚深智慧，得妙幢相三昧、法华三昧、净德三昧、宿王戏三昧、无缘三昧、智印三昧、解一切众生语言三昧、集一切功德三昧、清净三昧、神通游戏三昧、慧炬三昧、庄严王三昧、净光明三昧、净藏三昧、不共三昧、日旋三昧，得如是等百千万亿恒河沙等诸大三昧。<span lang="EN-US"></span></span></b></p>
<p>此释妙音德相。植众德本，谓以无漏智为先导，起一切无漏行，使本心原有之种种德相，令由熏习悉得显现；而此能植德本之增上缘，则由供养亲近无量亿佛也。甚深智慧，谓由根本智信解入证一乘实相之理，由后得智了十法界一切因果，以久事佛故成就如是智慧。又以定慧相应，故尽得诸大三昧。三昧者、正定之谓，以一心真如为体，而平等正住于无边功德之相，特随相立名分别为十六三昧名称耳。妙幢相三昧，谓正定境界，超过一切三昧之上，如妙幢高显。法华三昧，谓深证于一乘实相之理。净德三昧，谓安住于本心清净之德。宿王戏三昧，谓能于第一义空显无量世界，森如列宿，游戏于其中。无缘三昧，谓离于能缘所缘而亲证真如。智印三昧，谓法性印定真智，而真智印定诸法也。解一切众生语言三昧，谓尽能随顺了解于一切语言而为说法。集一切功德三昧，谓集成一切福德而得自在。清净三昧，谓住于究竟清净而得自在。神通游戏三昧，谓能以神力度脱众生，如本品妙音菩萨，以神通力不离东方本国而示现来至娑婆世界，度人无量是也。慧炬三昧，谓以真俗二智照了二谛。庄严王三昧，谓具最胜福慧。净光明三昧，谓性净大光明照。净藏三昧，谓具足一切清净德藏。不共三昧，谓此定为二乘不共之定。日旋三昧，谓定光照耀，如日轮回旋空中，遍照世界一切。其余百千万亿等诸大三昧，皆为此十六三昧之眷属。</p>
<p><b><span style="color:teal">释迦牟尼佛光照其身，即白净华宿王智佛言：“世尊！我当往诣娑婆世界，礼拜亲近供养释迦牟尼佛，及见文殊师利法王子菩萨、药王菩萨、勇施菩萨、宿王华菩萨、上行意菩萨、庄严王菩萨、药上菩萨”。<span lang="EN-US"></span></span></b></p>
<p>此释妙音请来。妙音见佛光照及其身，故请于净华宿王智佛，来见释尊及诸大菩萨之上首。</p>
<p><b><span style="color:teal">尔时、净华宿王智佛告妙音菩萨：“汝莫轻彼国生下劣想！善男子！彼娑婆世界，高下不平。土石诸山秽恶充满，佛身卑小，诸菩萨众其形亦小；而汝身四万二千由旬，我身六百八十万由旬，汝身第一端正，百千万福光明殊妙。是故汝往莫轻彼国──若佛、菩萨及国土──生下劣想”。<span lang="EN-US"></span></span></b></p>
<p>此释彼佛申诫。净光庄严世界本为净土，而妙音复为果地菩萨，具足福德光明圆满报身之相，依正二报均极殊胜，非此土所及，故彼佛诫以勿轻。佛佛报身、光明、相好等同无二，何以释尊报身不及彼佛乎？盖释尊本其大悲愿力，应化秽邦，自不得不示现劣身之相。行者当深观德本，不应取著于形相也。</p>
<p><b><span style="color:teal">妙音菩萨白其佛言：“世尊！我今诣娑婆世界，皆是如来之力──如来神通游戏，如来功德智慧庄严”。<span lang="EN-US"></span></span></b></p>
<p>此释妙音承敕。言承佛之神通、功德智慧庄严之力，能往娑婆以作佛事，非逞己能，故离轻慢。</p>
<p><font color="#333399">戊二<span>&nbsp; </span>至此</font></p>
<p><b><span style="color:teal">于是、妙音菩萨不起于座，身不动摇而入三昧。以三昧力，于耆阇崛山，去法座不远，化作八万四千众宝莲华；阎浮檀金为茎，白银为叶，金刚为须，甄叔迦宝以为其台。<span lang="EN-US"></span></span></b></p>
<p>此释豫来华现。以金银等宝为茎叶，故曰宝莲华。阎浮檀金、即胜金。甄叔迦宝，即赤色宝。</p>
<p><b><span style="color:teal">尔时，文殊师利法王子，见是莲华而白佛言：“世尊！是何因缘先现此瑞？有若干千万莲华，阎浮檀金为茎，白银为叶，金刚为须，甄叔迦宝以为其台”。尔时、释迦牟尼佛告文殊师利：“是妙音菩萨摩诃萨，欲从净华宿王智佛国，与八万四千菩萨围绕而来至此娑婆世界，供养亲近礼拜于我，亦欲供养听法华经”。<span lang="EN-US"></span></span></b></p>
<p>此释文殊问由、佛说所以。</p>
<p><b><span style="color:teal">文殊师利白佛言：“世尊！是菩萨种何善本，修何功德，而能有是大神通力？行何三昧？愿为我等说是三昧名字，我等亦欲勤修行之！行此三昧，乃能见是菩萨色相大小，威仪进止。惟愿世尊以神通力，彼菩萨来令我得见”！<span lang="EN-US"></span></span></b></p>
<p>此释文殊问行，问行何三昧乃得见妙音菩萨也。善本、犹上所言之德本。功德、谓功行之果德。大神通力、指上未来华现等事。文殊欲勤修妙音所行之三昧，冀可得见妙音。盖修同一因行，斯可入同一果地，自可于同一三昧中得见此菩萨之法、报二身。如欲见观世音菩萨者，必修观世音菩萨之行；欲见阿弥陀佛者，必修阿弥陀佛之行，皆此理也。然虽勤修与妙音同一之三昧，仍非佛力加被不易得见，故文殊复求释尊神力护持也。</p>
<p><b><span style="color:teal">尔时、释迦摩尼佛告文殊师利：“此久灭度多宝如来，当为汝等而现其相”。时多宝佛告彼菩萨：“善男子！来！文殊师利法王子欲见汝身”。于时、妙音菩萨于彼国没，与八万四千菩萨俱共发来，所经诸国六种震动，皆悉雨于七宝莲华，百千天乐不鼓自鸣。是菩萨目如广大青莲华叶；正使和合百千万月，其面貌端正复过于此。身真金色，无量百千功德庄严，威德炽盛，光明照耀，诸相具足，如那罗延坚固之身。入七宝台，上升虚空，去地七多罗树，诸菩萨众恭敬围绕，而来诣此娑婆世界耆阇崛山。<span lang="EN-US"></span></span></b></p>
<p>此释释迦垂答、多宝召请、及妙音来此。释尊言多宝如来能令妙音示现，显妙音三昧因地，悉自佛果地之寂灭觉海而来，惟久灭度之古佛能令见之也。以下明来时瑞相、及妙音身相。梵语那罗延，即华语坚固，经文盖华梵双举耳。</p>
<p><b><span style="color:teal">到已，下七宝台，以价值百千璎珞，持至释迦牟尼佛所，头面礼足，奉上璎珞，而白佛言：“世尊！净华宿王智佛问讯世尊：少病、少恼，起居轻利，安乐行不？四大调和不？世事可忍不？众生易度不？无多贪欲、嗔恚、愚痴、嫉妒、悭慢不？无不孝父母、不敬沙门、邪见、不善心、不摄五情不？世尊！众生能降伏诸魔怨不？久灭度多宝如来，在七宝塔中来听法不？又问讯多宝如来，安隐少恼，堪忍久住不？<span lang="EN-US"></span></span></b></p>
<p>此释下台礼问。每一菩萨必有所居之国，与所奉事之佛，故妙音问讯，皆代表净华宿王智佛而问。自四大调和以上，为问佛起居。世事可忍至不摄五情一段，为问众生。贪、嗔、痴、妒、慢，为秽土众生之积业，知其必有，故以无多为希望。孝亲、敬僧，为众生福田，若无不孝不敬则福报日增，善根生长，更易度脱。邪见、不善心，为宗教学者之所易依附，最为道障，若能无之，即为顺于佛法。情生于欲，若以色、声、香、味、触五尘为所欲，则五识即为五情；能摄止之，则背尘合觉，不复逐妄流转，无妄可缘，斯无真不显矣。以上为问众生。降伏摩怨，谓断烦恼无明，此问三乘圣人。以下复问讯多宝如来。</p>
<p><b><span style="color:teal">“世尊！我今欲见多宝佛身，惟愿世尊示我令见”！尔时、释迦牟尼佛语多宝佛：“是妙音菩萨欲得相见”。时多宝佛告妙音言：“善哉！善哉！汝能为供养释迦牟尼佛、及听法华经、并见文殊师利等故来至此”！<span lang="EN-US"></span></span></b></p>
<p>此释请见多宝、释迦为请、及多宝赞扬。妙音原受多宝召请而来，乃此时未获相见，故假释尊之增上缘而请见之。多宝重加赞善，正启下文华德之问也。</p>
<p><font color="#333399">戊三<span>&nbsp; </span>化行</font></p>
<p><b><span style="color:teal">尔时华德菩萨白佛言：“世尊！是妙音菩萨种何善根，修何功德，有是神力”？<span lang="EN-US"></span></span></b></p>
<p>此释华德问因，问具何因行有斯神力也。文殊师利前见现华，亦以种何善根、修何功德三昧为问，盖欲修同一之因行冀得一见。此则于既见之后实考其因行矣。</p>
<p><b><span style="color:teal">佛告华德菩萨：“过去有佛名云雷音王，多陀阿伽度、阿罗诃、三藐三佛陀，国名现一切世间，劫名喜见。妙音菩萨于万二千岁，以十万种伎乐，供养云雷音王佛，并奉上八万四千七宝钵。以是因缘果报，今生净华宿王智佛国，有是神力。华德！于汝意云何？尔时云雷音王佛所妙音菩萨，伎乐供养奉上宝器者，岂异人乎？今此妙音菩萨摩诃萨是。<span lang="EN-US"></span></span></b></p>
<p>此释佛示往因、会合今古。多陀阿伽度、即如来，阿罗诃、即应供，三藐三佛陀、即正等正觉。以巨数伎乐、宝钵供养于佛，为妙音往劫因行之一。</p>
<p><b><span style="color:teal">“华德！是妙音菩萨已曾供养亲近无量诸佛，久植德本，又值恒河沙等百千万亿那由他佛。<span lang="EN-US"></span></span></b></p>
<p>此释久遇诸佛。</p>
<p><b><span style="color:teal">“华德！汝但见妙音菩萨其身在此，而是菩萨现种种身，处处为诸众生说是经典。或现梵王身，或现帝释身，或现自在天身，或现大自在天身，或现天大将军身，或现毗沙门天王身，或现转轮圣王身，或现诸小王身，或现长者身，或现居士身，或现宰官身，或现婆罗门身，或现比丘、比丘尼、优婆塞、优婆夷身，或现长者、居士妇女身，或现宰官妇女身，或现婆罗门妇女身，或现童男、童女身，或现天、龙、夜叉、乾闼婆、阿修罗、迦楼罗、紧那罗、摩侯罗伽、人非人等身而说是经；诸有地狱、饿鬼、畜生、及众难处，皆能救济；乃至于王后宫，变为女身而说是经。华德！是妙音菩萨能救护娑婆世界诸众生者。是妙音菩萨如是种种变化现身。在此娑婆国土为诸众生说是经典。于神通变化智慧无所损减。<span lang="EN-US"></span></span></b></p>
<p>此释现身此土说是经典，是经、专指妙法莲华经。梵王、即诸梵天之王。帝释、为三十三天之主。自在天、即他化自在天。大自在天、即色究竟天。毗沙门、即四天王之一，为北方天王。转轮圣王及小王，皆人中之王。婆罗门、外道修行者。众难处、言与三恶道相似之苦趣，修行最难之处。而妙音于此娑婆世界，悉能现种种身为说是经，以求拔济；其神通智慧之力，并不因化度之难而有所损减也。</p>
<p><b><span style="color:teal">“是菩萨以若干智慧，明照娑婆世界，令一切众生各得所知；于十方恒河沙世界中，亦复如是。若应以声闻形得度者，现声闻形而为说法；应以辟支佛形得度者，现辟支佛形而为说法；应以菩萨形得度者，现菩萨形而为说法；应以佛形得度者，即现佛形而为说法。如是种种随所应度而为现形，乃至应以灭度而得度者示现灭度。<span lang="EN-US"></span></span></b></p>
<p>此释现身他土、说是经典。应以灭度而得度者，谓假佛涅槃，警众懈逸，使自精进，则速可得度也。若值是机，即示现灭度以度之。</p>
<p><b><span style="color:teal">“华德！妙音菩萨摩诃萨成就大神通智慧之力，其事如是”。<span lang="EN-US"></span></span></b></p>
<p>此释结答所由。</p>
<p><b><span style="color:teal">尔时、华德菩萨白佛言：“世尊！是妙音菩萨深种善根。世尊！是菩萨住何三昧，而能如是在所变现度脱众生”？佛告华德菩萨：“善男子！其三昧名现一切色身。妙音菩萨住是三昧中，能如是饶益无量众生。<span lang="EN-US"></span></span></b></p>
<p>此释赞问修定。在所变现，谓在所住之三昧中变现一切。</p>
<p><b><span style="color:teal">说是妙音菩萨品时，与妙音菩萨俱来者八万四千人，皆得现一切色身三昧；此娑婆世界无量菩萨，亦得是三昧及陀罗尼。<span lang="EN-US"></span></span></b></p>
<p>此释时众获益。</p>
<p><font color="#333399">丁三<span>&nbsp; </span>事讫还国</font></p>
<p><b><span style="color:teal">尔时、妙音菩萨摩诃萨，供养释迦牟尼佛及多宝佛塔已，还归本土。所经诸国，六种震动，雨宝莲华，作百千万亿种种伎乐。既到本国，与八万四千菩萨围绕，至净华宿王智佛所，白佛言：“世尊！我到娑婆世界饶益众生；见释迦牟尼佛及见多宝佛塔，礼拜供养；又见文殊师利法王子菩萨、及见药王菩萨、得勤精进力菩萨、勇施菩萨等；亦令是八万四千菩萨得现一切色身三昧”。<span lang="EN-US"></span></span></b></p>
<p><font color="#333399">丁四<span>&nbsp; </span>时众得道</font></p>
<p><b><span style="color:teal">说是妙音菩萨来往品时，四万二千天子得无生法忍，华得菩萨得法华三昧。<span lang="EN-US"></span></span></b></p>
<p>此释时众得道。妙音之三昧，为现一切色身三昧，亦即药王菩萨所证之三昧。而其因行无不由受持法华经，是即无异于法华三昧。故已闻妙音因行果地之华德菩萨，即立证此法华三昧也。</p>
