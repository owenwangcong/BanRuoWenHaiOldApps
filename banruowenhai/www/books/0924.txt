<p align="center" style="text-align:center"><b><span style="font-size:36.0pt;color:#FF6600">刘洙源先生书札<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">四川中江刘洙源先生<span lang="EN-US"></span></span></p>
<p align="center" style="text-align:center"><span style="color:#003300">弟子金弘恕敬录<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">书一</a></span></p>
<p align="center" style="text-align:center"><span lang="EN-US"><a href="#a02">书二</a></span></p>
<p align="center" style="text-align:center"><span lang="EN-US"><a href="#a03">书三</a></span></p>
<p align="center" style="text-align:center"><span lang="EN-US"><a href="#a04">书四</a></span></p>
<p align="center" style="text-align:center"><span lang="EN-US"><a href="#a05">书五</a></span></p>
<p align="center" style="text-align:center"><span lang="EN-US"><a href="#a06">书六</a></span></p>
<p align="center" style="text-align:center"><span lang="EN-US"><a href="#a07">书七</a></span></p>
<p align="center" style="text-align:center"><span lang="EN-US"><a href="#a08">书八</a></span></p>
<p align="center" style="text-align:center"><span lang="EN-US"><a href="#a09">书九</a></span></p>
<p align="center" style="text-align:center"><span lang="EN-US"><a href="#a10">书十</a></span></p>
<p align="center" style="text-align:center"><span lang="EN-US"><a href="#a11">书十一</a></span></p>
<p align="center" style="text-align:center"><span lang="EN-US"><a href="#a12">书十二</a></span></p>
<p align="center" style="text-align:center"><span lang="EN-US"><a href="#a13">书十三</a></span></p>
<p align="center" style="text-align:center"><span lang="EN-US"><a href="#a14">书十四</a></span></p>
<p align="center" style="text-align:center"><span lang="EN-US"><a href="#a15">书十五</a></span></p>
<p align="center" style="text-align:center"><span lang="EN-US"><a href="#a16">书十六</a></span></p>
<p align="center" style="text-align:center"><span lang="EN-US"><a href="#a17">书十七</a></span></p>
<p align="center" style="text-align:center"><span lang="EN-US"><a href="#a18">书十八</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US">&nbsp;</span></p>
<p><font color="#333399"><a name="a01"></a>书一<span>&nbsp; </span>廿三年冬十一月廿八日</font></p>
<p>弘恕居士左右：顷奉<span>&nbsp; </span>惠书，由张心若君展转递交，句法之殷，慕道之切，浊世罕觏，钦佩莫名。（仆）于佛法，但知信仰，造诣殊不敢言。尊示盛多称誉，俱属外间传闻，绝非实事，读之弥增惶悚。承问净土法门，意欲笔谈妙观。夫修净土，相沿有持名止观两种。持名普被群机，止观须凭指授，止观虽妙，不如持名之稳。&nbsp; 台端入道，宜从持名入手，请缓问津止观。盖禅定一法，须与授者同居，否则流弊百出，或趋入邪径，或易致退失。故莲池以后，唯提倡持名一法，不主修观，用意深远，绝无歧途。持名看来若易，其实彻上彻下，依教理之浅深以为浅深，依发心之广狭以为广狭，其生品之高下，则视乎行持缓急与生熟，与修观者同功，万修万人去也。其法具在三经一论，不出信愿行，南方盛行，&nbsp; 台端何疑而枉下问？普陀印光法师，海内尊宿，专倡此教。（仆）与此师无一面缘，曾见所刊文钞，虽衍旧说而多发明，不审&nbsp; 足下曾措意否？（仆）学行无似，愧无以塞明问，惭愧惭愧。虽然，亦有至切要之义相勖者：<span lang="EN-US" style="&quot;Courier New&quot;"></span></p>
<p>我佛说法四十九年，凡经三百六十余会，教义千差，归宿无二，一言蔽之，一心而已。（一心即是真心）不了一心，便有外境，因之起惑造业，轮转无有了期。若实了一心，则三明、六通、十力、四无畏，将不求而自至。故云：一切诸法，心为上首。（佛法与外道。其分界在此。）足下信佛，应如是信。不然，虽持名修观，尽是外道天魔，非佛法也。何以故？心外有法故。此为根本法义。其次加行有二，一曰莫妄想，二曰耐冷淡。何谓莫妄想？凡对一切境界，并将为空，不可执著，以起想念。世间受生，皆由妄想所成，此乃生死根本，不可不知。何谓耐冷淡？世人造业，都由耐不得冷淡，既欲做个出世贤圣。犹与世俗贪逐五欲无异：不惟佛不得成，阎罗老子不是瞎汉。今人于佛法，初患不得闻。及其既闻，又云人事太多不肯行。此无他，第一不了一心大义，第二任其妄想不停。何缘妄想？就因耐不得冷淡。此是大大病根。若先除此二病，心内自寂净，智慧自光明，于佛法有趣向分矣。仆无知愚人，跧伏乡井，感<span>&nbsp; </span>公不远数千里，驰书下问，谨以所学对，不审高明以为何如？手此颂禅悦不宣</p>
<p align="right" style="text-align:right;text-indent:24.0pt;word-break:break-all">刘复礼顿首<span>&nbsp;&nbsp; </span></p>
<p><font color="#333399"><a name="a02"></a>书二<span>&nbsp; </span>廿三率冬十二月廿四日</font></p>
<p>澹园贤弟左右：顷奉手书，洒洒千言，备述家世履历，及早岁入外道，近年憬悟，皈依三宝。希求为师弟。想见发心真诚，趣向勇猛，难得难得。如此求法，果能实行，断无不成之理，请谛听之。</p>
<p>佛法师弟，以道结合，与世间法微异。苟自信己心原是一尊真佛，闻而深信，用力进修，虽不列门墙，已为如来真子。如心外有境，祸福盛衰，名闻利养，常萦心念，虽修观念佛，终日侍侧，已是叛师背佛。<span>&nbsp; </span>贤既欲叙师弟，（仆）自</p>
<p></p>
<p>当摄受，般若因缘，非世俗势利之比，即使不以师弟相称，凡有问难，岂敢不以实告，勉之勉之。今将副所愿，竭诚相教：弟既皈依印光法师，是大好事。此师是方今国内正法眼藏，禅也净也，宗也教也，莫不深通。惟其愿力，欲以净土一法，普被群机，故专劝念佛。其教贤弟专心念佛，不必劳神研究经论。深有意趣。贤须努力奉行，此师知见极正，决不误人。<span>&nbsp; </span>来书复请净土观，若（仆）有所吝者然。此念误也。佛法当机不授，为无慧眼，授非其人，为谤三宝。（仆）得足下勤垦。断无不言之理，所虑者，恐无益有损耳。足下志趣甚佳，如肯真信，岂止生西如操左券，成佛作祖，亦是吾侪本分内事，绝非意外。来书曾述上年入同善社，此最害事，尤须缓学止观，否则为害不浅。细绎来书，急求知解，此大难答覆。相宗剖析最密，自谓不喜看，仍以少看为妙。又言喜阅台宗书，岂能读彼三大部耶？如果能读，彼中颇斥神通，何以震骇如此？今想得一法，于念佛之外，每日读六祖坛经数页。此书极精要，含义极深极富。虽未必能解，读之使知见端正，为益甚大。杨仁山列于佛学四书，其要可知。学法因地贵真。求了生死，求生西方，此正因也。求世俗果报，邪因也。求持咒灵验，亦邪因也。求神通，亦邪因也。戒之戒之！我弟子中，虽有发通者，吾力斥之，今已不敢再以神通炫惑人矣。贤问日课如何定？努力念佛尽之矣。四字六字俱可，跏趺坐最妙。暇时加念普贤行愿品。</p>
<p>书中更有应答者：一。学大乘法，以了一心为根本，念佛求生为专业。足下生计不裕，即营他业，未尝不可。所谓治生产业，不碍圆宗，但不可犯十恶业耳。<span>&nbsp; </span>二。了解一心之义，是大乘最上乘总纲，其义高出发愿生西，不止万万倍也。&nbsp; 贤持咒诵经，于四悉檀中，尚在世界悉檀范围内，我此两书开示，俱属第一义悉檀范围矣。珍重毋忽。&nbsp; 三。律藏千言万语，只有二义。一离恶行，二离欲行。离欲行复有二：一不邪淫。二断正淫。邪淫是地狱因，佛所不许。正淫为嗣续计，居士无妨。除淫戒外，一切皆是离恶行。足下曾受五戒否？&nbsp; 四。修观持名，二法平等，修观者能明白见，持名者至一心不乱时，乃明白耳。&nbsp; 五。三明六通，二乘与大乘不同。不求自至者，所谓但得母，子自至也。&nbsp; 六。凡学法与文字无关，不识字人，一样成佛，何况生西。&nbsp; 七。贤问平常日课有效验否？凡念一声佛，俱有功德，那得无验。经中所言，都是千真万确，佛无妄语，切勿生疑。又已发愿即莲花开，是确实说，毫无虚诳。吾弃大学教授，退居深山，已三年矣。近无著述，向年钞撮，皆粪土也，可以不问。坛经一书，诸佛心要，不可妄解。逐日读去，种佛乘种子，不可轻视。昨夜得书，今午作覆，近年山居，外间绝少书札，尤不喜作长函，感君七千里外来问，眼花手颤，草率已甚。吾与君廿年以长耳，颓唐如此，可悟无常迅速，宜及壮年努力前进。</p>
<p><font color="#333399"><a name="a03"></a>书三<span>&nbsp; </span>廿四年春二月十五日</font></p>
<p>昨日得书，问法恳切，令人起敬。措［惜］所陈之义，尽是邪知邪见，此由以前问津佛法，未得一个明白人，故贻害如此。今于所问数端，修加驳正。从前知见，务希扫除净尽。附佛外道书籍，屏之远方，或付丙丁。一心念佛，莫求义解。如是积以岁月，或于净宗有入门处。幸听我说，善思念之。</p>
<p>君问如何了解一心，高出发愿生西万万倍？此义是净宗最上乘说，亦是净宗常谈，经中分明具有。大弥陀言三辈往生，俱以发菩提心为本。又言不明四智，只生边地疑城。观经说：诸佛如来，是法界身，入一切众生心想中，乃至是心作佛，是心是佛云云，何尝不以了一心为根本耶？如此修去，一生可望得无生法忍。常途信愿行三字，固不可非，然于菩提心未注重，即使生西，难期上上品，何以故？未了一心故。一心难信，了尤不易。能了，则入无学位矣。然大乘法义，当从此入手，始为发心。君但信万法俱在心内，诸佛众生亦在心内，净土秽土亦在心内，如是极力念佛，用功一年半载再问，莫凭口说。寻常念佛，不明此事，虽得往生，亦是下品。吾教君第一义谛，入手从了心趋入，自然高出万倍，盖吾为根器较好者，勉以了义之教，以发菩提心为基础故也。教下言发心之书，文广义博，猝难领解。吾用简单法门相训，但了一心，即摄诸义，即是真正发心。不了一心，虽发愿往生，总滞边地疑城。此种较世间法固优，终非我佛接引众生本怀。吾之劝足下阅坛经者以此，此书未尝言发心，而句句的指人心，言言都是究竟了义。足下自从容理会，此书发明无余蕴。云何更问胜义谛耶？了一心，即真胜义谛也。胜义谛者，一心是也。谓之佛性，谓之真如，谓之法身，谓之法界，皆真心之异名，皆是我之自心。诸佛众生，平等无二。如再不达，老实念佛，终有明白之日。但逐语言，则无希望。吾劝君常看坛经者，即以此书启君菩提心耳，谁谓欲君参禅哉？参禅大法幢，近今浊世能建立耶？足下一闻坛经，便指出某种注解，及心灯录。呜呼，此种断人善根之书，岂可寓目耶？大抵宗门之书，一概不需注解，凡作注解，皆是荒谬绝伦，附佛外道。何以故？宗门直指本心，令人自悟：一入义解，便塞悟门，永断善根。故中峰大师于信心铭，证道歌，皆有辟义解之作，所以中峰为正法眼藏。夫坛经何需注脚？如欲注脚，吾且告君，五灯会元、尊宿语录、指月录等，皆坛经绝妙注解也。应将前注，急急舍去。每日阅坛经，宜直心自悟，不解者阙之。十万八千语，存而不论可也，万勿穿凿，以求义解。</p>
<p>君又有放下最难之问，当知放不下时，一心念佛，便能放下。净宗珠清浊水之喻，正如此。心若驰散，便以佛号抵制之，久久自静。凡学法。那个不用苦功夫，如不用功，而遽能放下，何须学耶？念佛工课，足下可自订之。吾意凡作一事，当以全力注之。如念佛。则尽日系念于是，无有休歇。若订时间，其休歇时多多矣，岂有成功之日，努力念，无间念，勉之勉之。念佛之外，所持诸咒，既曾学过，亦不必废。只要知心为根本，一切法门，皆入第一义谛。</p>
<p>足下有二女而无子，当知观音普门品云：‘设欲求男，便生福德智慧之男。’<span>&nbsp; </span>贤夫妇何不常念彼经，持观音名号耶？既于净业有益，又于愿求有补，何事不作？佛法是一家言，但达心宗，而勤念佛，功德不可思议。其无效者，不肯长时修，心外有法，或作或辍耳。（如教奉行。已生四子。恕注）</p>
<p>足下既修净土，五戒宜受。凡不作十恶业者，皆可受五戒。何以故？五戒十善业摄。瑜伽菩萨戒，六度四摄摄尽。君如真正发菩提心，不惟五戒宜受，菩萨戒亦宜受，当知菩萨戒，有在家出家两种，瑜伽戒是在家出家公共之戒。能受，则于净业为益极大，莫怕莫怕。当知能发大心，即应受菩萨戒，此戒以菩提心为根本，故于治生产业，生男育女，绝无妨碍。但受戒时，于己一面，只是发心，及明持犯开遮之义，在外缘方面，须得高行阿阇黎，为之羯磨，否则不能得上上品戒。</p>
<p><font color="#333399"><a name="a04"></a>书四<span>&nbsp; </span>廿五年夏六月廿四日</font></p>
<p>君有利人之心，如佛说言：自未得度，先度人者，何尝不是？殊不知经中屡云：若自有缚，欲解彼缚，无有是处。又云：自不修行，欲他修者，终无是处。足下如真欲利人，当精进无倦，使有成就。作六道父母，人天师表，是分内事。登报及口耳相传，有何利益？</p>
<p>凡学法。贵有决定心，（非成不迁）长时心，（常常做去不可间断）无间心，（如鸡伏卵热气一断便无生意）有此三心，无不成功。夫佛有种种法，治众生种种心。故经云：方便有多门。岂必门门遍试，乃得成哉？贵信一门，入其深际，乃有是处。四弘誓所谓法门无量誓愿学者，是竖论，非横论，莫误会。竖论者学通一法，再学别种，以后有无量法门也，非谓一时并进。若一时并进。一法都不能成，有何利益？记之记之。</p>
<p><font color="#333399"><a name="a05"></a>书五<span>&nbsp; </span>廿六年秋七月七日</font></p>
<p>窃尝闻之，法门无量，要从一门深入，乃有是处。故古者大师教人恒言：要有个入头处。夫所谓入头者，各教不同。宗门以知有为入头，次第禅法以初观成就为入头。以此例密法，事一本尊，当知亦尔。（鄙）意以为一有入处，空慧朗然，纵横万变，视此为基。否则，终身门外汉也。<span>&nbsp; </span>足下美材，幸专心一法，穷以岁月，令其开通。毋兼营并骛，毋见异思迁。入海算沙，说食不饱，宜痛戒之。</p>
<p>世乱，人心无所依倚，求之佛法。今佛法成为时髦品，龙蛇混杂，以伪乱真，大抵名闻利养是求。我辈不可入此种队里，乃真佛子也。</p>
<p><font color="#333399"><a name="a06"></a>书六<span>&nbsp; </span>廿六年冬十月初九日</font></p>
<p>顷奉<span>&nbsp; </span>惠书，断断以净土观为请，若虑（仆）有所秘惜者。夫法贵流通，吝而不与，是为犯戒。但恐距离太远，有非笔墨之所能罄，又恐闻而不修，所以默然。今历时三载，请已踰三。兹将此入手方便，为君一言，谛听谛听：</p>
<p>学此观者，须于佛前，默念三皈五戒，守十善道。继发三种心：一广大心，（誓度一切有情）二决定心，（观不成，不能见异思迁。）三长久心。继而入坐，（或全跏或半跏）观六大空。（地水火风空识）最重要在四大，破我见身见故。一、地大散归西方。（从头至足坚硬者，皆属地。）二、水大散归北方。（血汗津液皆属于水）三、火大散归南方。（暖气属火）四、风大散归东方。（鼻息属风）此四大既空，惟有空大。（第五大）谁知空者，则惟有识。（第六大。）此二大不必久住。即以此识心，谛观于日。（即十六观经日观）前之四大，须摄心观想。初坐时，每大往各方推散，最短必经十分钟之久，或更久尤佳。此法本于观经四帖疏。卷三第三页。君细心玩之。凡坐必向西，必心平气静。入坐之初，须摄心不乱，毋求速效，有效毋惊喜，久久自成。（此为修日观前胜方便、有此方便、日观易成。恕注）</p>
<p>君学密法，于四大六大，素所饫闻，并无奇特，但贵能入耳。（仆）归家已六年，与诸弟子离群索居，不知伊等造诣如何。通净土观者，似乎不少。其他妙观，约有十余人，而死者过半，无可称也。</p>
<p>大抵末世学法，女胜于男。（知苦胜。）男中老者，胜于少壮。知苦乃入佛法，少壮多不知苦，故难入耳。学法之人，要少欲知足，不外慕，不求名闻利养，方是佛子。世乱如此，皆由众生不能少欲知足，造十恶业，酿成浩劫。我辈皈依十力导师，岂可不自警惕乎！</p>
<p><font color="#333399"><a name="a07"></a>书七<span>&nbsp; </span>卅五年冬十一月初三日</font></p>
<p>澹园贤弟左右：顷奉十月朔日。手书，殷勤恳到，何减骨肉。九年之中，沧桑屡变，天荆地棘，惨不忍言！<span>&nbsp; </span>贵省属沦陷区，尤为沉痛。战事初起，音问阻隔，东望浙云，系念&nbsp; 足下未尝忘也&nbsp; 去岁胜利，即冀&nbsp; 足下当有书来，不意今日尊函始从天降。信知善根深厚，再生更庆，举宅平安，椒聊繁衍，因果不昧也。予虽遭遇国难，而蜀中陪都所在，最称完善，因此蒙福。庸人之报，惭极惭极。数年之中，常周游于德阳，广汉，金堂之间，讲演未辍。但风烛残年，老病颓唐，殊属可怜。</p>
<p>来书说大乘止观法，修无念行，此实性宗妙谛，与密宗四瑜伽之无上瑜伽平等，为宗门秘诀。其所述观法，谓‘一念起时，亟为观照，正观照时，前念既灭，后念未起，现在无念。’此法便是观于无念云云，与鄙意稍异。我之所据，如经偈云：‘汝等观是心，念念常生灭。如幻无所有，而得大果报。’此为真正发菩提心，此为无念无住无相行。弟如领悟，以后尚可再说。</p>
<p><font color="#333399"><a name="a08"></a>书八<span>&nbsp; </span>卅六年春正月初三日</font></p>
<p>昨接手书，重问修无念行。夫无念一法，成佛正因，经中分明屡说，不止起信论有之。论中止观门，言真如三昧，即修无念行之法。不此之务，而止解篇首数语，那有是处！弟如用功，请多读起信论贤首义记，于经则读大乘本生心地观经，久久熟诵，当有理会。学法必先具二条件：一不务外，二心要沉寂。违此百劫不成。<span>&nbsp; </span>贤弟诚心学法，吾有警惕者三：一，佛法以心地为本，不可舍本逐末。二，方便乃是行门，不可忘本体而执手续。三，世事虚假，不可认真。倘以为真，何能与法空相应？怎得入理？此外则常发菩提心为要。来书又索讲稿，兹寄广汉讲录，略具大概，勿必示人，吾风烛残年，余生复几，望贤昆仲媲美袁中郎，吾愿斯满。令兄藕村处，但告他：‘至心念佛，时时有弥陀加被。’观法未成，自不知耳。</p>
<p><font color="#333399"><a name="a09"></a>书九<span>&nbsp; </span>卅六年春闰二月朔日</font></p>
<p>君闻我说真如三昧，不知与观无念是一事，可知元明以来，马鸣宗虽在人口，其学荒矣。起信论以真谛本为定，何也？贤首依此疏故，龙树依此造论故。唐译止作参考，裂网疏不佳。善说法性者，法相融归法性。此疏多涂附名相，教初学差可，通法性有碍。起信以贤首为正宗。不可以难解而置之。（商务印书馆有义记讲义）此论是吾国佛法第一导师，不可忽。来书述所学无念观，全不是。君当知学观为种善根。我今问汝，以何者为种子？种在何处？如何播种？吾今教汝曰：种在法界心上。（法界心即汝无明心是、其体即真如。）法界心如田，信自心有佛性（即汝觉性）是种子，以般若观心是播种。（不分别而观心不体、自然明白。）久观则定慧生，是善根生。再观是善根增长。大彻悟是善根成熟。君修无念，而分别心多，怎得与般若相应？吾念君求法甚殷，今当教以发胜义菩提心：</p>
<p>劝发真正阿耨多罗三藐三菩提心</p>
<p>甲、事前自省四件。 （不是静坐时用的、在事前应先知之。）</p>
<p>一、为何事？ （如为利益愿求、则因不正。当求明心见性。）</p>
<p>二、洗旧解。 （应将旧见旧闻、洗涤净尽。）</p>
<p>三、用何心？ （当远离觉知之心、所谓离心意识、不用心 。）</p>
<p>四、修何行？ （不杂法相、唯观心。守心不动一法。）</p>
<p>乙、正行法。 （此法依据达摩大师所传四句。有真信者俱可学、不信则勿学。）</p>
<p>一、外息诸缘。 （把根尘事，抛撇净尽。）</p>
<p>二、内心无喘。 （喘者动也，言心不动。）</p>
<p>三、心如墙壁。 （言分别不起，离能所也。）</p>
<p>四、可以入道。 （此句是果，用功只在上三句。）</p>
<p>每日跏趺坐，照三句观心。心念若起，亦不制止，亦不随逐。须观妄念无性，其体是空，心自寂矣，妄念息时，心源空寂，般若相应，真性始现。此法即是无念行，无住行，不动行，即是真如三昧；与起信论一鼻孔出气，一念顿证。（观中不宜现境界，至要。坐之次数与久暂，随便。）</p>
<p>丙、受法仪式<span>&nbsp; </span>须沐浴已，礼佛白言：‘弟子某某，今从某大德所，学发菩提心，信乐欢喜，终身奉行，誓不敢忘。’如是三白，三顶礼。以后但行，不须启白。从此不得懈怠一日。诵念可减少，金刚经可诵，孰谓凡经皆日日诵。今但发菩提心，直入圣城［域］矣，何必贪多？</p>
<p>来书又问：起信论云：‘若观彼佛真如法身，常勤修习，毕竟得生，住正定故。’彼佛即弥陀乎？真如法身又如何观？答曰：彼佛即弥陀，亦即自心。何以故？心佛众生，三无差别故，自他不二故。观真如法身，即是观自心。何以故？无明实性即佛性，（佛法即真如）幻化空身即法身故。（法身即真心。）</p>
<p>附指月录初祖说法记</p>
<p>别记云：祖初居少林寺九年，为二祖说法，只教外息诸缘，内心无喘，心如墙壁，可以入道。慧可种种说心性，曾未契理，祖祗遮其非，不为说无念心体。可忽曰：我已息诸缘。祖曰：莫成断灭去否？可曰：不成断灭。祖曰：此是诸佛所传心体，更勿疑也。（弘恕敬录，以供同修者之参阅。）</p>
<p><font color="#333399"><a name="a10"></a>书十<span>&nbsp; </span>卅六年春三月朔日</font></p>
<p>手书已悉。最可喜者，领解甚晰，闻法不舍众生，悲心流溢，实有种性，堪学大法。虽初来从事，错谬层出，不得不为君铲除之。谛听谛听！</p>
<p>一、不辨法门高下。<span>&nbsp; </span>君修观程序五条，（皈敬求加，诵咒调息，推散四大，谛观无念，向发愿。）及钞录止观述记一段，是三乘妙法，为中下根说，须三僧祇劫成佛途径。达摩法是圆顿法，为上上根说，一念成佛途径。如何糅杂为一，高下不分？</p>
<p>二、不依先圣口传。<span>&nbsp; </span>先圣止有‘直指人心，见性成佛。’两句。达摩添成四句，已是增语，何可再增？</p>
<p>三、破坏心法。<span>&nbsp; </span>五种程序，对世人营逐五欲六尘，而以净缘五种易之，诚为殊胜。今说明心见性，染缘净缘都要停息，始为外息诸缘。君只息染缘，而不息净缘，则初句破坏矣。（染净是缘，执染缘为有，固不得见性，执净缘为实，亦不得见性，故诸缘俱息乃能见性。此三乘与一乘之分，亦是诸佛为实施权苦心。）有程序则生心动念，第二句破坏矣。不知三宝在心，而发愿回向外境之他佛，分别炽盛，能所宛然，则第三句破坏矣。欲学法而反破之，可乎？果如&nbsp; 尊意，便是倒行逆施，岂能入道！</p>
<p>四、违反起信。<span>&nbsp; </span>凡说无念行，而不达真如三昧，皆门外汉也。五种程序之极端不可者，何哉？起信论已拣除之矣。彼论云：‘不依气息，不依地水火风。’等，君未之见乎？</p>
<p>初祖之法，则与起信论全同。吾念君函札往返，经十余年，虽有善根，不得其门，故特教以发菩提心，非必强君学宗门也。（圆顿教发心皆同，能发此心，学其他宗，俱可。如学宗门，须具大福德，任君自择。）凡学法而随境界流，不以观心为本，皆是外道。</p>
<p>三乘人观心，不深不彻，唯一乘人，顿见本性，顿成如来。法华云：‘正直舍方便，但说无上道。’（正对邪直对曲，不舍方便，即是邪曲。不明心性，亦是邪曲。）君狃于方便，如何能行深般若波罗蜜耶？君解发心为道心，太肤廓了。吾为君下一定义，发菩提心者，发见性之心也。此是透骨透髓之语。真正确实之解。无境可缘，始能见性，所谓无门为法门。君修无念，而不知此，岂非南辕北辙？古德云：‘若不观心，法无来处。’言净缘不能起也。故知观心与不观，实为学法生死关头。学佛不发心，只得人天因果。如能发此胜义心，则得诸佛授记，且能入劫超劫。其余妙义尚多，不能悉数。</p>
<p>君问种子。染法种子，是根尘熏习而成。净法种子，在法身上（即法性上）是本有的。见性则净种显，法身上十力，四无畏，十八不共法之种子俱全，见性即得矣。故见性后，为旧佛新成。</p>
<p>发菩提心，不得刊布，有缘者自得闻。此是古法，知者甚多，举世少人行。吾之不许宣传者，坛经云：‘在别法中，不得传付，损彼前人，究竟无益。恐愚人不解，谤此法门，百劫千生，断佛种性。’盖一乘法，闻之而信，世世有益，闻而生疑，则陷彼入地狱矣。说法之可畏如此，可不慎乎？吾以君有十余年之信仰，欲教之尚如此之难。他人于我无信仰，于法不尊重，如何可说？</p>
<p><font color="#333399"><a name="a11"></a>书十一<span>&nbsp; </span>卅六年夏四月十三日</font></p>
<p>两缄俱悉。精诚耿耿，为法为人，赞叹不已，惭悚实深。殷勤如此，只得许君刊印矣。讲录出弟子手，错脱殊甚，兹当一一改正。发菩提心尚无记录，兹嘱廖君录奉一份，虽两人手，并印无妨。君如卷尾作跋，切不可有溢美夸大之词。吾平生接引人，多用净土观，成者始授以一乘。凡学深观，有二条件：第一、依止数年，明审根性。第二、净土观成，通晓缘起。具此二者，乃可为说。奈何初谈发心，便欲倾筐倒箧耶？达摩法与台贤，其归是一，而入手不同，君试从我所授者行之，不可生疑。如今问径已得，当一心用功，莫虚度时光，至要至要。兹录四句偈相勉。</p>
<p>假使造宝塔，其数如恒沙，不如刹那顷，思惟于此事。<span style="font-size:8.0pt;">（宝积经偈思惟即观察，此事即心性。）</span></p>
<p>虽尽未来际，遍游诸佛刹，不求此妙法，终不成菩提。<span style="font-size:8.0pt;">（以下皆是华严经偈）</span></p>
<p>佛子始发生，如是妙宝心，则超凡夫位，入佛所行处，</p>
<p>生在如来家，种族无瑕玷，与佛共平等，决成无上觉。</p>
<p>每日坐倦，便诵此偈，兴趣盎然，又能精进矣。勉之！勉之！</p>
<p><font color="#333399"><a name="a12"></a>书十二<span>&nbsp; </span>卅六年夏五月十一日</font></p>
<p>细阅<span>&nbsp; </span>尊札，恳到无比，真诚披露，得未曾有。（复礼）既老且病，指僵手颤，无力作书，问如泉涌，如何酬对？（余近年应酬，只小柬数十字而止，从无答君之冗长者。）然万里远问，又何可拂，姑择要答之。利人须先自利，成己始能成人，（印书尽可不必，荒乱之年，尤宜惜费。）&nbsp; 望&nbsp; 君沉默观心，勿以文字为障。所钞之稿，一一核过。所问各节，另纸批答。足下当知此稿皆是略说，起人正信。若欲实修，更有详细教授。（不结印亦可观心，故于坐法，未曾详列。）凡经典皆有含义，待人引申，何独此耶？故劝&nbsp; 君力行观心，自得多闻。</p>
<p>吾今批答来函，任意涂乙，殊不恭也。但知吾贤实心求法，于跋中颇解吾意。心地观经云：‘若有善男子善女人，闻是妙法，一经于耳，须臾之间，摄念观心，熏成无上大菩提种。’又云：‘若能修习深妙观，惑业苦果无由起，唯观实相真性如，能所俱亡离诸见。’以上经偈望<span>&nbsp; </span>贤时时温习修炼，则吾愿满矣。君分别心太炽，当知分别即是忘想，即是惑业，与发心修无念行，正相反。讲录全本经论，无一字无来历，一一注出，文当倍增，大可不必。答问五条，列后：</p>
<p>一、问发心与达摩法，及其他圆顿法，异同如何？</p>
<p>答：名异实同，唯三乘法稍异，宗门进行略异，同以见性为归。圭峰云：达摩一宗，是佛法通涂，禅教共依，唯入手取径不同。</p>
<p>二、问何故宗门须具大福德？</p>
<p>答：刳心见性，中间毫无境界，与观行有别，须具真实信心，始能起行。观门有境界可缘，较易。大信仰即是大福德，非根器薄弱者所能。</p>
<p>三、问观心完毕，回向何处？</p>
<p>答：观心即是回向真如实际，他佛自佛同一体故，更有何惑？君初入法门，回向他佛亦可。</p>
<p>四、发心文中，似应增入防魔，除障，证相等文，以为何如？</p>
<p>答：不必。此是速记之稿，非著述也。（如有需者，可阅起信论。）若有真修，必须从师授受，诸境自了，非一言所能尽。</p>
<p>五、净土三经，与方等经，所说不同，愿闻其故。</p>
<p>答：净土之教，以大小弥陀观经为本。小弥陀主持名，大弥陀主发心，观经主修观而发心，此佛语也。方等经中，说自性弥陀，唯心净土。虽似更进一层，其实二法，原是一义。而普被群机，但以三经为要，不应独倡方等高调，以迷中下之机。</p>
<p>故前书云：太玄则违经。</p>
<p><font color="#333399"><a name="a13"></a>书十三<span>&nbsp; </span>卅六年夏五月廿一日</font></p>
<p>顷接校正发心稿，即为核定，可行。<span>&nbsp; </span>君拟先托觉有情刊布，可哉！可哉！有缘者，自能得之。无缘者，虽强之亦不信。讲录得&nbsp; 君反覆推求，渐臻完善。回思修何行一章，似不相称，吾当改作之。足下好法乐法，真诚毕露，吾拭目盼其速成，勉之勉之！所问者，答如下：</p>
<p>一、观心法门。是如来禅，但须勤修，直下超证，不必看教，如欲看教，以入楞伽经，思益经，为最。君义学工浅，两经非宜，唯心地观经最宜，犹恐文多，兹先举要以饷之。如大乘本生心地观经云：‘汝等凡夫，不观自心，是故漂流生死海中。诸佛菩萨，能观心故，度生死海，到于彼岸。’又云：‘难见难闻菩提正道心地法门。若有善男子善女人，闻是妙法，一经于耳，须臾之顷，摄念观心，熏成无上大菩提种，不久当坐菩提树王金刚宝座，得成阿耨多罗三藐三菩提。’又偈云：‘若能修习深妙观。惑业苦果无由起。唯观实相真性如。能所俱亡离诸见。’又云：‘观自身心犹如枯树墙壁瓦砾等无有异，于一切法无有分别。我观身心，犹如幻梦，中无有实，念念衰老，其息出已，更不复入。’又云此法名为十方如来最胜秘密心地法门，此法名为一切凡夫入如来地顿悟法门，此法名为一切菩萨趣大菩萨大菩提真实正路。共二十六句，（大乘心地观经卷八第二页）可知心法之重要。君此次印书，至欲割产，而吾力阻之。请看此经卷二第十四页，佛说三种十波罗密，一者十种布施波罗密多，二者十种亲近波罗密多，三者十种真实波罗密多。前二布施，未名报恩，其第三种，发起无上大菩提心，住无所得，劝诸众生，同发此心，乃名真实能报四恩。君须力学观心，是真布施，是真报恩，诸佛印可。</p>
<p>二、所问治魔等事，举次第禅为例，异哉！邪执之甚也。禅门无量，大别唯二：一止观禅，次第法等属之。一如来禅，只论见性，不论禅定解脱，那有魔境？试问一部五灯会元何章谈魔事耶？奈何以三乘而疑一乘耶？然则学如来禅，绝无魔乎。曰有。一、因地不真，二、分别心强，三、无师妄为。何尝无魔。反之，断断无魔，何必画蛇添足耶？君乐简易而修此法，此因地不真也。应知此法是凡夫入如来地，顿悟法门。直指人心，见性成佛。君须生死心切，求见本性而乐修之，始为正因。余皆非正。埋头细细修，勿起分别，以悟为期。有疑尽管问，不可妄为，则魔因断尽。</p>
<p>三、问悟后境相。此在发心文中已说明，一切三昧神通等，皆从心现。奈何只知文，而不知义！专务外，而不务内！问名相考据，而不勤观心！三种是足下贴肉病应力改之。（作此书时，不知仁者在编辑中，始发此种问端，罪过，罪过。然此所言，是极正极要，故仍寄阅。）</p>
<p>四、降魔及证相，不须列入书中。此属顿悟门，依师修行，诸佛加被，决定无魔。闻悟即是无生法忍，何论证相。三乘法。不能一气得无生法忍，故有各种证相，以验其伪。来书所云：眼凉腹暖，此是四禅八定法，乃止观禅，非如来禅，急宜舍去。此是无相观，不宜取境。坐时，不必限卯酉。（子午卯酉是外道之言。）佛法二六时中，四威仪内，观心不停，唯除食时。故前书云：不结印坐，亦可观心。</p>
<p><font color="#333399"><a name="a14"></a>书十四<span>&nbsp; </span>卅六年秋七月廿日</font></p>
<p>连接两函，肝膈如见，何遽著急乃尔？吾之过也！然正不可少此雕琢也。当知与<span>&nbsp; </span>君结合，是般若因缘，不关名利，应力求清净，稍涉猜疑，便入魔网。此后尽量问答可也，唯期&nbsp; 弟得速悟。书名定为佛法要领，避雷同也。有人谓此次释楞伽二段，可以附入，印于篇末，未知弟以为如何？快发心修，即得佛记。勉之勉之！答问列后：</p>
<p>问：此观心法，依据何经？吾<span>&nbsp; </span>师常引心地观经。其殆依据此经乎？然此经所说，是月轮观，何以不令观月，而令观心？此疑未明，幸乞教之。</p>
<p>答：一、所依之经。凡观行法，必依经义。我授君此法，是依楞伽经，非心地观经也。心地观经说观心法最详，引以为证。其实此如来禅，以楞伽为本，故达摩以此传心。唐译楞伽经卷三云：‘大慧菩萨摩词萨复白佛言，世尊唯愿为说证圣智行相，及一乘行相，我及诸菩萨摩词萨得此善巧，于佛法中不由他悟。<span>&nbsp; </span>佛言谛听，当为汝说。大慧言唯。佛言大慧菩萨摩词萨，依诸圣教，无有分别，独处闲静，观察自觉，不由他悟，离分别见，上上升进，入如来地，如是修行，名自证圣智行相。云何名一乘行相？谓得证知一乘道故。云何名为知一乘道？谓离能取所取分别如实而住。大慧此一乘道唯除如来，非外道二乘梵天王等之所能得。’此经是主脑，不得生疑，若引楞伽，其证甚多。但文句奥衍，不易了解。故以观心品为证，因此是方等通义也。</p>
<p>二、不授月轮观之故。此法门是正直舍方便，月轮观是有方便，其异一。此法门是无相法，月轮观是有相，其异二。此法门是离心意识，月轮观是专用六识，其异三。此法门是离能取所取，月轮观能所宛然，正与相反，其异四。此法门是直入真如性海，初修月轮观，是入独影境，其异五。有此五异，天地悬隔。不得合修。心地观经之立月轮观，另为一类之机，不得并论。</p>
<p>问：念佛修观。所证三昧，同乎异乎？有浅深否？敬祈示之。</p>
<p>答：小弥陀经持名到一心不乱，观经则有念佛三昧。余谓二经入手不同，而三昧无异。何者？弥陀以持名为主，观经观依正相。观相用心较细，持名似浅。然持名能三昧念，未尝不细。一心不乱，不乱即定，定即三昧：从念佛来，故名念佛三昧。何谓二经三昧相等？论曰：三昧者，心一境性也。然三昧虽等，到此阶段，有浅有深。浅者心境不乱，依正二报，胜妙现前，不能发真无漏。深者得三昧时，便发真无漏。此浅深二机，须临时勘验，随机教授。此两等人，决定往生。浅者未必上品。深者决定上品上生。劝君发菩提心，即为将来发真张本。又念佛三昧，诸经各异，并非一类。君前问一乘念佛，（即念法身佛。）此三昧为最胜，其来源，从菩提心开发。试举一相以明之：如净土之念佛三昧，莲华大如车轮，或大数由旬而止。一乘念佛三昧则不然。得三昧时，其连华座，与三千大千世界之量相等，安得谓同。何以如是差别？一乘念佛。从菩提心观来，即得法身。净土观从化身来，不知法身，所以不同。</p>
<p>问：禅净二门，宜专修乎？抑宜双修？净友中见吾师讲录者，莫不欢喜赞叹，称为希有。或谓：若以彻悟禅师要语，附印书后，禅净双弘，则善矣。未知尊意以为如何？</p>
<p>答：来书断断［龂龂］于禅净双修不双修，双弘不双弘，余谓此执其名，不知其实。何也？禅净二门，原是一法。发菩提心，即是如来禅，即念法身佛，已兼之矣，何必再言兼乎？念法身佛，即是实相念佛，为净宗最上乘，已弘之矣，何必再言弘乎？当知但念化身，不知法身，生品极低。其关系在得三昧时，真无漏发与不发。如发，则悟入第一义。不发，则滞于化土。故观心一法，无论禅净，为最要义，何论兼与不兼？<span>&nbsp; </span>君必狃于名字，当以发心为主，以持名为辅，亦可。不必阑入彻悟语录诸法门也。</p>
<p>问：何谓事定？何谓理定？祈开示之。</p>
<p>答：外道亦有禅定；所以不如佛法，终归堕落者：佛法禅定无量，大别则为事定理定，事定但观相。理定要入真空之理。试举例以明之：如修四无量，慈悲喜舍，外道亦修，而不能与佛法共。何也？此四法有三段义：一众生缘，二法缘，三无缘。外道修此四法，只知众生缘，不知后二。众生缘是相是事，后二是理。外道不知唯心，那能入理？佛法则不然，缘相必入理，故后二最重。净土法亦然。得三昧时，但见殊妙境界，纯是事定：得真无漏，才能入理。经云：‘能观心性，名为上定。’即是入理之观行。又上言得念佛三昧时，真无漏或发或不发。其发者有二因：一前生曾经熏习，二今生发菩提心。其不发者反此。前生熏习，不能追捕：今生发心，得大助力。故只问发心不发心，不问双修不双修。且发心要无分别慧，无分别慧即大般若，何须论兼。毋执名字，而失真义。</p>
<p>问：见性之人，解脱自在，已出轮回，但不知舍此幻躯，往生何处？</p>
<p>答：十方净土，皆可随愿往生。如愿生西，决定上品上生。不生净土，人间天上，随意寄托，与净土等。</p>
<p>问：未见性人，于临终时，应如何用心，方免轮回而得解脱？幸祈教之。</p>
<p>答：未见性人，临命终时，安住菩提心，自然得解脱。（黄檗禅师云，但自忘心，同于法界，便得自在。恕注。）</p>
<p><font color="#333399"><a name="a15"></a>书十五<span>&nbsp; </span>卅六年秋九月十九日</font></p>
<p>顷奉两函，除答问外，略覆大意。吾晚年得<span>&nbsp; </span>弟，天性好道，全是宿缘。应郑重居心，不可忽过。弟病宜善自将护。论果报，恐难长寿。论佛法，能真实发心，无得长寿者。（宗镜录谓：‘种子为命根’。发心能变种，故是长寿法。又云：命根者，依心假立，命为能依，心为所依，命之依心，如情之依心矣。’吾当为&nbsp; 弟回向，（是缘）弟当真实发菩提心，依我修法行之。每日须二三座，（是因）此是第一法。第二要离欲。凡肺病喘咳，都由少年多欲所致，故佛藏经有离欲离见之训。第三调饮食睡眠。第四医药扶助。弟虑年寿不永，此生难成。如能真正发心，即使一生不成，来生必圆。永明所谓一出头来，一闻千悟，终不虚也，常常熏习故。弟可学施食，勿令间断，此是长寿因故。或持观音名，亦有求必应。弟请我作序，此小小因缘，何必作？且亦勿必请人作，此次略解楞伽，是弟与李少垣君问我何故不授月轮观而令观心，故说此以示其依据。余说此法，仅一句钟。廖寂慧记，一句余钟，并非夙构。廖寂慧者，贞女也。由女师大卒业，任教育廿余年。皈依我亦廿余年两年来，答君问，尽出廖手：因我手颤，不能多写也。近住吾家已二年，修观学教，行将回家。以后替手，正费踌躇。答问列后：</p>
<p>一、问动时如何用功？曰：亦如静时。观心未熟，则有动静之分。观心熟已，动静无殊。宗门云：‘在千万人中，如无一人相似：在万事纷扰中，如无一事相似。’可知动静是一。初学未得定，故祖师教人管带，言应事接物，应须常常管理携带此观心法也。君不必虑，久修自明。吾引一段楞伽经，以备君用。经云：‘观一切法，皆无自性。如空中云，如旋火轮，如乾闼婆城，如幻如焰，如水中月，如梦所见，不离自心。由无始虚妄见故，取以为外。作是观已，断分别缘，亦离妄心所取名义。知身及物，并所住处，一切皆是藏识境界。无能所取，及生住灭。如是思惟，恒住不舍。’此段经文，玩昧在心，则生深信。<span>&nbsp; </span>君之不能，其因有二：教理不熟，二定力未成。总之，行住坐卧，须要不离观心。</p>
<p>二、问发菩提心，即是如来禅，即念法身佛，禅净不二，已闻命矣。然则所谓一乘念佛，实相念佛，皆是发心之异名乎？答曰：是。<span>&nbsp; </span>观心与法界观，同乎异乎？有浅深否？曰：观心即是法界观，无同异，无浅深，不可循名昧实。所谓四无量心三段义者，请再教之。曰：众生缘者，谓见三千大千世界众生，皆在苦海，一一拔苦与乐也。此义外道与佛法共。法缘者，谓众生皆是蕴界处之相（五蕴十八界十二处）其中并无有人。无缘者，谓蕴界处无性是空，并无有法，只有性而已。众生缘，人法具足。法缘，有法无人。无缘，有性无法。何谓心一境性？曰：定有七名，此其一也。旧译禅支为一心支，唐三藏译为心一境性。言得禅定时，一心不乱，专住一种境界，谓之心住一境之性。此诠定相，而有有漏无漏之分。有漏是识，外道三乘皆得。无漏是真如，唯一乘得。</p>
<p>三、问经典中，如与如如，其义云何？曰：如者，空也。般若云：诸法如，即是佛。又云：如来者，即诸法如义。心如如，谓心空也。境如如，谓境空也。弥勒亦如，语出净名，是论本体，故弥勒与众生同科。<span>&nbsp; </span>何谓心境不相到？曰：心境相到者，业识境也。如著衣吃饭：衣到身，饭到口。正智法性境界，非根非尘非识，空无涯际，自证乃知，云何相到？何谓心若不异？曰：杂念起为异，无杂念为如。</p>
<p>四、楞伽合辙所云：观察妄想本无自性。与我所说一也。何也？妄想即无明，观妄想无性，即是观无明心。佛法万法皆无自性，岂此无明而有性乎？惟彼教人，穷究妄想起处，此语大非！盖穷究须用意：此观心法，离心意识，那有用意识之理？蓦直观去便是，不必穷究。古德云：心光透时，余瑕自尽。何等简要！何须推究？<span>&nbsp; </span>楞伽唐译最佳，古人以三译为一经同本而异译。吾谓三译是三种经，可互相参考。宋译在前，先德拈提，多引宋本，要不如唐译之善。若谓疏注，六朝唐人诸作俱亡，唯贤首楞伽玄义二卷尚存，（金陵刻经处出版）最为微妙。龙树注此经有千卷，未译来此土。明僧疏此经，凡十余种，唯憨山藕益稍可，都不能继贤首也。</p>
<p><font color="#333399"><a name="a16"></a>书十六<span>&nbsp; </span>卅六年冬十一月朔日</font></p>
<p>秋间吾在成都广汉德阳，淹留讲演，每逢佳士。归来得弟函，何慧昭君函附焉。嘱我批答，则所不敢。绎何君意，约有三疑，兹略答之：一、疑发心法太高，宜于上根，不宜于中下。答云：不高。不发心，不真实。华严云：譬如服药，药不对症，可数数换，唯水一味，则不可换。水，譬菩提心也。后师说念佛法，不说发心，一为愚人不知，二则其法未备。夫净土三经，大弥陀及观经，俱有发心之文：谓小弥陀无之者，非也。此经有不退转于阿耨多罗三藐三菩提之语，使先未发心，对何说不退转乎？此义从无人道，思之自明。<span>&nbsp; </span>二、疑念佛人，兼修发心，惧其夹杂。答云：不杂。夫念佛。非求一心不乱乎？（一向不观心者，何从而知一心不乱。）发心一法，直入一心境界，恶得谓杂？且吾人念佛，从朝至暮，身口意三业，能念念不离于佛乎？处事接物，能刹那不离于佛乎？如曰未也，离佛时多。然则于此脱离，不病其杂；一度发心，独病其杂，可乎？学法人而拒绝发心，恐无是处。&nbsp; 三、疑上根人少。答云：甚多。吾谓万人之中，九千九百九十九人是上根，下下根不过一人耳。曰：何以都不成？曰：彼不信也，非根器坏也。试观贤劫经中所举六种人，未发心时，谁能定其是上根乎？金刚经云：众生众生者，如来说非众生，是名众生。儒门理学家，不准说世间无好人。佛门圆顿家，不准说众生是劣根。（未经雕琢故，琢则成器矣。）或曰：何以宗门常说须上上根耶？曰：此是警惕之词，策励向上之意。宗门发言，都是活句。若执为实，则是偏计，便是死句，岂为知言！以上三义，请婉达之。</p>
<p><font color="#333399"><a name="a17"></a>书十七<span>&nbsp; </span>卅六年冬十二月廿七日</font></p>
<p>吾平生无师，而先学经学，经学重师法，不杂乱。吾用其法，以读性相两宗之书，以治台贤两家之学。后入禅宗，门庭不紊，遂于无师中得师。回看古人，莫不如此，岂如弟之杂乱无章哉！弟好法虽切，而似杂货摊，难成在此：无师之故也。莫作过水田，始得！弟病因看书太多，坐时用力之故。看书可以节制，静坐要一切放下，何须用力？用力即是执著，执著焉能观心。应力改，则病易愈，观易成。（信心铭云：一切不留，无可记忆，虚明自照，不劳心力。传心法要云。息念忘虑，佛自现前，直下无心，本体自现。皆明放下观心之法。弘恕附录。）弟问更有法否？此太不理会法味之言。达摩三句，括尽一切。六祖之不思善不思恶，即是外息诸缘。正与么时，即是内心无喘。文句不同，岂有二致？做到正与么时，只是一味不动，一念万年做去，那更有法？那个是明上座本来面目？是问句，谓之发机。（教下谓之常机。佛法以心为机，故曰一念回机，便同本得。）宗门云 ：凡夫玄关紧闭，识锁难开。机即玄关，胜者以一言投之，击发其机，彼即顿悟耳，然此公案最重要者，是与么时三字，（即不思善恶时。）是禅宗秘诀。发心人能如是住心，则悟不远矣。祖师云：与么时，谓之佛未生时。又谓之居顶，贵重无比。一日中能有数小时如此住心，始合法。自有发机因缘，不必要人指导。祖师云：但能与么时，不愁不彻悟。此属心法秘要，可力行之。某君不知即心是佛，而谓观心未仗佛力，恐难生西，随他去持名可也。先德云：菩萨初发心，（即观心）诸佛即摄入净土去了。（此句要牢记。）世人重持名，而轻观心，或分为两事，抑何可笑！编校宜少，观心宜勤，（随处可观，不只限于静坐。一味观去，不必多看书籍）以悟为期，决不相赚。</p>
<p><font color="#333399"><a name="a18"></a>书十八<span>&nbsp; </span>三十七年数函节录</font></p>
<p>弟一味求多闻，不努力观心，去佛法太远。迅速回头，犹未为晚！最可笑者，问见性后如何？此诵文而不知义。夫见性成佛，常语也，弟全不知，何也？言见性，即成佛矣。佛者智也，菩提也。永嘉语，即智成之相。欲得智成，必须观心，汝不观心，而但诵其语，岂不可笑？学法应有大志操行，何必问人见性，只形顽懦。<span>&nbsp; </span>弟之病：第一自用。第二想开杂货店（欲集佛法，成一验方新编，果可如此，前人早为之矣。）。第三不用功。今劝从容观心两三个月，看有瘥否？不然，难医。用功时，须要一切事都放下，放下才能观心。不必看书，反乱人心。日日做调伏工夫，心念澄清，智慧便生，此为入理方便，不可以其少而忽之。观心者，心是净土，观之即是信愿行，即生净土矣，心是真如佛性，即土也。故发心为第一义念佛法门。成都来请，不久出门，又有数月之游。（春二月二十日）</p>
<p>弟宜悉心修发心法，此关不通，猝难入门。此法一往观心，万事万缘一齐放下，久久自然入手。勿将迎，勿索效。心空及第归，思之思之。弟好在文字上推求，不在心念上观察，入理稍难。只要一念回机，又有何难，春暮多雨，善自调护。</p>
<p>吾于廿四抵省，开讲楞严，用正脉疏，此经唐人疏已亡尽，惟宗镜录中略见一二，此外皆宋元诸师所作。明僧依违其间，俱未善。惟交光师著正脉疏将旧说一概驳尽，不惟明人不及，宋元诸师皆不能望其项背。因此师是学华严者，解此经为入华严方便，所以卓绝。弟问有无记录，有即寄来。无则不必悬望。又问阅何书最好，圆悟心要最好，后当寄赠一部，此次印书，累弟太甚。印书事完，弘法之愿已了，以后专望从容修法，勿间勿断。观心与养身是一义，彻悟则诸病自愈。（四月五日）</p>
