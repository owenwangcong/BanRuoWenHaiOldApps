<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(受用具足第十九)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">受用具足第十九<span lang="EN-US"></span></span></p>
<p>本品名‘受用具足’。故所有国人皆‘形貌端严，福德无量，智慧明了，神通自在’。如上种种殊胜受用，悉皆具足也。是乃总显正报之身心，依报之胜福，悉皆超世希有。但本品中列显‘福德无量’，衣食宫殿，悉皆‘应念现前，无不具足’。</p>
<p><b><span style="color:teal">复次极乐世界，所有众生，或已生，或现生，或当生，皆得如是诸妙色身。形貌端严。福德无量。智慧明了。神通自在。受用种种，一切丰足。宫殿、服饰、香花、幡盖庄严之具，随意所须，悉皆如念。<span lang="EN-US"></span></span></b></p>
<p>首数句，承上品中彼土众生‘容色微妙’，故云，所有众生，过去已往生者，现在生者，将来生者，皆得‘如是诸妙色身。形貌端严（端正庄严）’。‘如是’二字，即指上品远胜第六天王，千万亿倍也。下显受用具足。‘福德无量’。《称赞净土经》曰：‘由彼界中诸有情类，无有一切身心忧苦，唯有无量清净喜乐。’又本经《决证极果品》曰‘唯受清净最上快乐’。是显福德无量也。‘智慧明了’。此乃‘光明慧辩愿’之所摄。愿曰‘成就一切智慧’。又本经《菩萨修持品》谓彼国一切菩萨，‘诸佛密藏，究竟明了’，皆‘智慧明了’之意。又明者，明明白白。了者，了了分明。是为明了。密教中‘如实知自心’者，智慧明了也。又‘照见五蕴皆空’，亦是智慧明了也。‘神通自在’者，如上品中‘神通变化，一切天人，不可为比，百千万亿，不可计倍’。又《菩萨修持品》曰：‘以方便智，增长了知。从本以来，安住神通。’是则‘智慧明了’，达神通之本，而变化神通，自在无碍。故曰：但得本，莫愁末。根本智者，本也。种种神通，皆圣末边事。以福德无量，故感得‘受用种种，一切丰足’。又以智慧神通故，‘宫殿、服饰、香花、幡盖庄严之具，随意所须，悉皆如念’。</p>
<p>以下从饮食，衣服，住所三方面，明其受用具足。首明食。</p>
<p><b><span style="color:teal">若欲食时，七宝钵器自然在前，百味饮食自然盈满。虽有此食，实无食者。但见色闻香以意为食。色力增长而无便秽。身心柔软，无所味著。事已化去，时至复现。<span lang="EN-US"></span></span></b></p>
<p>‘钵器’，简称钵，梵语为钵多罗。译为应器，或应量器。乃出家人盛饭食之器。‘自然在前’。《汉译》曰：‘满其（指钵）中百味饮食自恣。若随意则至。亦无所从来，亦无有供作者，自然化生耳。’是知钵器饮食等等，皆弥陀本愿所感。故不须造作，自然出现也。‘百味饮食’。百味，指百种好味。又《大论》曰：‘有人言，能以百种羹供养，是名百味。饼种数五百，其味有百，是名百味。有人言，百种药草药果，作欢喜丸，人饮食，故百味。’按菩萨之果报食与神通变化食，有无量味。彼土甘露味食，焉可思议。所谓百味者，只是顺此方习俗耳。‘实无食者’。因彼土众生，莲生化生，清虚之身，无极之体，本无饥渴之苦，故无食者。但为意乐而食也。故‘见色闻香，以意为食’，非真食也。又此妙食，具增上用，能增色力，而无便秽。复显彼土一切，悉皆超世希有。又食者‘身心柔软’，于此妙味亦无贪著。本经《菩萨修持品》云‘于所受用，皆无摄取’。又云：‘舍离一切执著’。故‘无所味著’也。食已便自然化去，欲食时随意复现。一切自在无碍。</p>
<p>又此经文，正显《往生论》中庄严受用功德成就。偈云：‘爱乐佛法味，禅三昧为食。’《论注》曰：‘是故兴大悲愿。愿我国土，以佛法，以禅定，以三昧为食。永绝他食之劳。爱乐佛法味者，如日月灯明佛说《法华经》六十小劫。时会听者，亦坐一处。六十小劫，谓如食顷。无有一人，若身若心，而生懈倦。以禅定为食者，谓诸大菩萨，常在三昧，无他食也。三昧者，彼诸人天，若须食时，百味嘉肴，罗列在前。眼见色，鼻闻香，身受适悦，自然饱足。食讫已化去。若（再）须（则）复现。其事（载）在经。是故言“爱乐佛法味，禅三味为食”。’</p>
<p><b><span style="color:teal">复有众宝妙衣、冠带、璎珞，无量光明，百千妙色，悉皆具足，自然在身。<span lang="EN-US"></span></span></b></p>
<p>上明衣饰受用自在。‘冠’者，帽也。‘带’者，衣带。‘璎珞’者，印度贵人男女，编玉以悬于身为饰，名璎珞。如是衣饰皆以众宝合成，故云众宝妙衣等等。以由宝所成故，光色微妙，如《观经》云‘一一宝中有五百色光’，是故‘无量光明’。又云‘一一光明八万四千色’，是故‘百千妙色’。所云百千者，盖极言其多也。又色中复放光明，如《观经》云：‘琉璃色中出金色光，玻璃色中出红色光。<span lang="EN-US">......’等等。故知光色重重无尽，如是衣饰，具足庄严，自然在身，非因造作。</span></p>
<p><b><span style="color:teal">所居舍宅，称其形色。宝网弥覆，悬诸宝铃。奇妙珍异，周遍校饰。光色晃曜，尽极严丽。楼观栏楯，堂宇房阁，广狭方圆，或大或小，或在虚空，或在平地，清净安隐，微妙快乐。应念现前，无不具足。<span lang="EN-US"></span></span></b></p>
<p>右明住所，受用具足。‘舍宅’，所居之屋，俗云，宿舍住宅。‘称其形色’者。《会疏》云：‘形，其身大小。色，青黄等色’盖指房屋之形体与色彩相调和或舍宅之结构、大小、颜色等等，皆与住居者之形色相称。故形状称身如意，色彩悦目赏心。‘宝网’者，由宝珠连缀而成之罗网。‘弥覆’者，遍盖也。‘悬’者，挂也。‘宝铃’者，珍宝所成之风铃，随风能发微妙音声。‘奇妙珍异’者，奇特、美妙、珍贵、希异。此赞网铃中诸宝之殊胜也。‘周遍’者，遍及无余也。‘校饰’者，《会疏》曰：‘相交庄饰’，（庄饰即装饰）。‘晃曜’‘晃’者，光也，晖也。‘曜’者，照也。如上云光中有色，色中有光，互相映饰，故云‘光色晃曜’也。‘严丽’。‘严’者，庄也。‘丽’者，美好也。‘堂宇’：‘堂’者，殿也。古曰堂，汉以后曰殿。‘宇’者，屋边也，屋檐也。‘房’者，住宅；又堂之中者为正室，左右为房。‘阁’者，楼也。‘广狭’者，宽窄也。‘方圆’，方形与圆形。又凡以直线连缀者，皆摄于方。以弧线形成者，摄于圆。例如扇形，则形兼方圆也。其大小高下，‘或在虚空，或在平地’。一一随人心意，随念显现。如《吴译》曰：‘所居七宝舍宅，中有在虚空中者，有在地者。中有欲令舍宅最高者，舍宅即高。中有欲令舍宅最大者，舍宅即大。中有欲令舍宅在虚空者，舍宅即在虚空中。皆自然随意，在所作为。’故知彼土舍宅之形状颜色大小以及升空在地，皆一一如人之意，应念而现。又《唐译》曰：‘于众生前，自然出现。人皆自谓各处其宫。’如是无量众生，则有无量宫殿，互入互容，彼此无碍，正显事事无碍法界。‘清净安隐，微妙快乐’。《会疏》曰：‘无五浊，故云清净。无变易，故云安稳。尘尘不思议，故云微妙。永离身心恼，故云快乐。’又按《往生论》，如是种种，悉为一清净句之所显现。故云清净。如上种种不思议受用之物，悉皆应其心念，立即显现，故曰‘应念现前’。诸受用物，圆具万德，无欠无余，故曰‘无不具足’。</p>
