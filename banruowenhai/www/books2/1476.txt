<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第五卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛宏悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">卯九<span lang="EN-US">&nbsp;&nbsp;显见超情&nbsp;&nbsp;分四&nbsp;&nbsp;&nbsp;&nbsp;辰初&nbsp;&nbsp;正遣自然&nbsp;&nbsp;&nbsp;&nbsp;二&nbsp;&nbsp;正遣因缘&nbsp;&nbsp;&nbsp;&nbsp;三&nbsp;&nbsp;迭拂妄情&nbsp;&nbsp;&nbsp;&nbsp;四&nbsp;&nbsp;责其滞情&nbsp;&nbsp;辰初分二&nbsp;&nbsp;&nbsp;&nbsp;巳初&nbsp;&nbsp;阿难约遍常义疑自然&nbsp;&nbsp;&nbsp;&nbsp;二&nbsp;&nbsp;如来约随缘义以破之&nbsp;&nbsp;巳初分三&nbsp;&nbsp;午初&nbsp;&nbsp;领性遍常&nbsp;&nbsp;&nbsp;&nbsp;二&nbsp;&nbsp;疑滥外计&nbsp;&nbsp;&nbsp;&nbsp;三&nbsp;&nbsp;疑违自宗&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！诚如法王所说，觉缘遍十方界，湛然常住，性非生灭。<span lang="EN-US"></span></span></b></p>
<p>此一大科，显见超情。以见性不变随缘故非自然，随缘不变故非因缘；自然、因缘，皆是妄情计执，见性两皆不属，故曰超情。<span>&nbsp; </span>诚如法王所说：诚者实也；法王所说，指如来上文诸科，所说遍常之义。觉缘指见性，谓亲依觉性具有能缘之功能，故称觉缘。遍十方界者：乃称性周遍，不分科中，见性遍见一切，同体不分；不杂科中，见性周遍，非汝而谁？此二科俱成遍义。&nbsp; 湛然者：如寒潭止水，湛然不动，领不动科中，身境动摇，见无所动；无碍科中，身心圆明，不动道场之义。&nbsp; 常住者：领无还科中，若真汝心，则无所去；不失科中，虽称颠倒，无始不遗之义。&nbsp; 性非生灭者：领不灭科中，彼不变者，原无生灭之义。如上诸科，俱成常义。阿难蹑之起疑，疑滥外宗，遂计自然。既破自然，复计因缘，皆是识心分别计度，妄情用事耳！初领性遍常竟。</p>
<p><span style="color:#333399">午二<span lang="EN-US">&nbsp;&nbsp;疑滥外计</span></span></p>
<p><b><span style="color:teal">与先梵志，娑毗迦罗，所谈冥谛，及投灰等，诸外道种，说有真我，遍满十方，有何差别？<span lang="EN-US"></span></span></b></p>
<p>先梵志是古来梵志也。其人自谓，梵天苗裔，志生梵天，即婆罗门种。娑毗迦罗，解见序分中。冥谛，为冥初自谛，是外道二十五谛中，第一谛也。彼数论师，计冥性是常，能生大等二十三法，与现今所说，湛然常住，性非生灭，义似有滥。<span>&nbsp; </span>及投灰等，诸外道种：投灰，亦云涂灰，有时以身投灰，有时以灰涂身，而修无益之苦行。等者等余拔发、熏鼻、卧刺、自饿、与持鸡戒、牛戒诸外道种。此等皆心游道外；种者类也。说有真我，遍满十方：真我，或即二十五谛，末谛之神我。外道计我相有三：一、大我；二、小我；三、不定我。此所说觉缘遍十方界，义似有滥大我，如来所说遍常，与外道有何差别？二疑滥外计竟。</p>
<p><span style="color:#333399">午三<span lang="EN-US">&nbsp;&nbsp;疑违自宗</span></span></p>
<p><b><span style="color:teal">世尊亦曾于楞伽山，为大慧等，敷演斯义：彼外道等，常说自然，我说因缘，非彼境界。<span lang="EN-US"></span></span></b></p>
<p>此举昔日自宗。楞伽山名，此云不可往，非有神通者，不能到故。佛依此而说《楞伽经》，表法殊胜，非二乘所能及。<span>&nbsp; </span>大慧菩萨，是楞伽会上当机，等者等余众故。佛曾在楞伽山，为大慧等，广辩内教，与外道不同之义。彼外道等，常说自然者，清凉云：‘无因论师，计一切物，无因、无缘，自然生，自然灭。’如彼偈云：‘谁开河海堆山岳？谁削荆棘画兽禽？一切无有能生者，是故我说为自然。’此则拨无因果，不立修证，佛说因缘以破之，故曰：‘我说因缘，非彼境界。’如楞伽经颂云：‘我说唯钩锁<span style="font-size:10.0pt;">钩锁，即是因缘，取相连不断义，十二因缘，名十二钩锁。</span>，离诸外道过，若离缘钩锁，别有生法者，是则无因论，彼坏钩锁义。’<span>&nbsp; </span>又因谓种子亲因，缘谓资发助缘，内而三乘等性，须假宿生善根，种子为因；复假如来教法，以为外助之缘，方生诸乘所证之果；外而百谷等物，亦须种子为因，水土为缘，方生芽等，大异于彼外道所说，故曰非彼境界。</p>
<p><b><span style="color:teal">我今观此：觉性自然，非生非灭，离远一切虚妄颠倒，似非因缘，与</span></b><b><span style="font-size:10.0pt;color:teal">同也</span><span style="color:teal">彼自然；云何开示，不入群邪，获真实心，妙觉明性？<span lang="EN-US"></span></span></b></p>
<p>首句判同外计。谓我今观此，觉缘见性，亦成自然。非生非灭三句，谬取如来所显见性之义，以证成之。非生者，由来本有；非灭者，究竟不坏，即不失不灭科义。若有动、有还、有杂、有碍、有分、俱属虚妄颠倒，前显不动、无还、不杂、无碍、不分，故云远离。此实大乘正理，迥超凡情外计，阿难不达，反取之以证自然，故曰似非因缘<span style="font-size:10.0pt;">即自然</span>，盖外道自然，佛昔所破，今佛所说同彼自然，此疑违昔宗。</p>
<p>云何开示，不入群邪者：意谓佛之所说，与外道自然，或同或异，固所未谙，云何开示分明，令知拣择，不入群邪，顿获无戏论之真实心，而证妙觉明性之全体大用耶？初阿难约遍常义疑自然竟。</p>
<p><span style="color:#333399">巳二<span lang="EN-US">&nbsp;&nbsp;如来约随缘义以破之&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;责惑索体&nbsp;&nbsp;&nbsp;&nbsp;二&nbsp;&nbsp;详与诘破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：我今如是，开示方便，真实告汝，汝犹未悟，惑为自然！<span lang="EN-US"></span></span></b></p>
<p>此破自然。先呼当机之名，而责之曰：我今前来八番，如是开示，费却许多唇舌，或直显旁通，或明彰曲示，种种权巧方便，无非将一真实相之道，告知于汝，汝犹未能悟见性为真本，反乃惑为自然，岂不辜负于我哉！</p>
<p><b><span style="color:teal">阿难！若必自然，自须甄明，有自然体。<span lang="EN-US"></span></span></b></p>
<p>若汝必定，以此觉缘周遍不动，性非生灭，以为是自然者，自当甄别明白，有一自然之体方可。初责惑索体竟。</p>
<p><span style="color:#333399">午二<span lang="EN-US">&nbsp;&nbsp;详与诘破</span></span></p>
<p><b><span style="color:teal">汝且观此，妙明见中，以何为自，此见为复以明为自？以暗为自？以空为自？以塞为自？<span lang="EN-US"></span></span></b></p>
<p>此就中诘问。谓妙明真见、遍见诸缘，汝且观察，此妙明见中，以见何者为自然之体，此二句为总诘。此见为复下，约明、暗、空、塞四缘，逐一别诘。以明为自者，谓以见明者为自然体。下三例知。</p>
<p><b><span style="color:teal">阿难！若明为自，应不见暗；若复以空为自体者，应不见塞；如是乃至，诸暗等相，以为自者，则于明时，见性断灭，云何见明？<span lang="EN-US"></span></span></b></p>
<p>此难破。若以见明为自然体者，自然应当不变，既以明为自，只应见明，至于明去暗来，应不随缘，不能见暗，方成自然？以空为自等，例此可知。如是乃至，超略以塞为自，应不见空？诸暗等相者：子夜黑月，云雾晦瞑等，皆为暗相，既以暗为自然体，自应不随明缘，故难以则于明时暗灭，见性应当断灭，云何明时仍旧见明？既然明来见明，暗来见暗，乃是随缘，有何自然之义？初正遣自然竟。</p>
<p style="margin-left:2.0gd;text-indent:-12.0pt;"><span style="color:#333399">辰二<span lang="EN-US">&nbsp;&nbsp;正遣因缘&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;阿难翻自然而疑因缘&nbsp;&nbsp;&nbsp;&nbsp;二&nbsp;&nbsp;如来约不变义以破之&nbsp;今初</span></span></p>
<p><b><span style="color:teal">阿难言：必此妙见，性非自然，我今发明，是因缘生。心犹未明，咨询如来，是义云何，合因缘性？<span lang="EN-US"></span></span></b></p>
<p>当机闻佛难破自然，转疑因缘。故曰：必此妙明见性，非是自然，我今发明，必定是从因缘所生。此之发明，不是真智发明真理，乃是对待发明，故心犹未曾明悟，必须咨询<span style="font-size:10.0pt;">问也</span>如来，是前来各科，所说遍常之义，云何符合因缘性；诚是未明，今教不但不堕自然，兼亦不堕因缘。初阿难翻自然而疑因缘竟。</p>
<p><span style="color:#333399">巳二<span lang="EN-US">&nbsp;&nbsp;如来约不变义以破之&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;约因破&nbsp;&nbsp;&nbsp;&nbsp;二&nbsp;&nbsp;约缘破&nbsp;&nbsp;&nbsp;&nbsp;今初</span></span></p>
<p><b><span style="color:teal">佛言：汝言因缘，吾复问汝：汝今因见，见性现前，此见为复因明有见？因暗有见？因空有见？因塞有见？<span lang="EN-US"></span></span></b></p>
<p>上段以真如随缘义，破其自然，此段以真如不变义，破其因缘。因是亲因，如种子；缘是助缘，如水土，故分而破之，此先约因破。佛对阿难言：汝言我今发明，是因缘生。吾再来问汝：汝今因见明、暗、空、塞之境，见性乃得现前，但此性为复因明而有见耶？为复因暗而有见耶？若因明有，即是以明为生见之因，余可以此例知。</p>
<p><b><span style="color:teal">阿难！若因明有，应不见暗；如因暗有，应不见明；如是乃至，因空、因塞，同于明暗。<span lang="EN-US"></span></span></b></p>
<p>若见性因明而有，则明为生见之因，及至暗生明灭，则汝见性，应随明以俱灭，不应当再见暗；如因暗有，明暗相倾，明时无暗，则汝见性，应与暗以俱亡，不应当再见明。下因空、因塞，与此相同。初约因破竟。</p>
<p><span style="color:#333399">午二<span lang="EN-US">&nbsp;&nbsp;约缘破</span></span></p>
<p><b><span style="color:teal">复次，阿难！此见又复缘明有见？缘暗有见？缘空有见？缘塞有见？<span lang="EN-US"></span></span></b></p>
<p>此约缘破。复呼当机，谓汝此见性，于明、暗、空、塞四种，究竟以何为发见之缘？</p>
<p><b><span style="color:teal">阿难！若缘空有，应不见塞；若缘塞有，应不见空；如是乃至缘明、缘暗，同于空塞。<span lang="EN-US"></span></span></b></p>
<p>若见性缘空而有，则空为发见之缘，及塞时空灭，则汝见性，应随空以俱灭，不应再见于塞；如缘塞有，塞空相夺，塞时无空，则汝见性，应与塞以俱亡，不应再见于空；下缘明、缘暗，与此相同。二正遣因缘竟。</p>
<p><span style="color:#333399">辰三<span lang="EN-US">&nbsp;&nbsp;迭拂妄情</span></span></p>
<p><b><span style="color:teal">当知如是精觉妙明，非因非缘，亦非自然。<span lang="EN-US"></span></span></b></p>
<p>当知者：应当起智观察，了知见性，离四句，绝百非。精觉妙明：即是见性，以不变之觉体，纯一无杂曰精觉；以随缘之妙用，灵明不昧曰妙明，此申其正义。体既不变，故非因缘；用既随缘，故非自然，此属第一重遣。</p>
<p>又一解：精觉者，见精之体，亲依本觉之性，从妙起明，即明而妙，寂照双具，故曰妙明。众生不达，即明而妙，不变之义，固执而为因缘，则属权宗；不达即妙而明，随缘之义，固执而为自然，竟成外计。故嘱以当知：如是精觉妙明，本如来藏，既非因缘，亦非自然。因缘自然，皆为戏论，古德云：‘非因缘非自然，妙中之妙玄中玄，森罗万象光中现，寻之不见有根源。’上但反诘，此申正义，下更迭拂。</p>
<p><b><span style="color:teal">非不自然，无非不非，无是非是。<span lang="EN-US"></span></span></b></p>
<p>首句非不自然上，应有非不因缘一句，但是遗脱矣！非不之不字，即是上非因非缘，亦非自然之非字，以因缘自然，皆是妄情计度，故上以非字遣之。恐转计不因缘，不自然，仍旧未离戏论，故更以非字遣之，曰：非不因缘，非不自然<span style="font-size:10.0pt;">即非非因缘，非非自然。</span>。此以非遣非，即遣上两句，此属第二重遣。</p>
<p>无非不非者：无字双贯，非与不非，此为蹑遣。以一无字，蹑遣前四句，应具四个无字，属第三重遣。合云：无非因缘，无非自然<span style="font-size:10.0pt;">遣第一重</span>；无不非因缘，无不非自然；即遣非不因缘，非不自然，与遣第二重，不非非不义同。</p>
<p>无是非是者，无字亦双贯，是与非是。此为对遣，防其对非计是，对是计非。或闻上文，诸非尽遣，仍然计是，故更以无字遣之。亦有四句，应具四个无字，属第四重遣。合云：无是因缘，无是自然；或闻是既不存，非仍成立；再以无非是因缘，无非是自然。非是二字，亦即非字，到此重重迭拂，妄情自尽。</p>
<p><b><span style="color:teal">离一切相，即一切法。<span lang="EN-US"></span></span></b></p>
<p>此乃情尽法真。相非万法之自相，乃是妄情计度之心相，即执因缘自然等心。遣之又遣，诸情荡尽，法法元真；当知法本无差，情计成过，但用亡情，何劳坏相？六祖云：‘六尘不恶，还同正觉。’但能离一切妄计之相，即一切诸法，无非全体法界。如唯识云：若离遍计执，当体即是圆成实。’又此二句，即离妄即真四字。三迭拂妄情竟。</p>
<p><span style="color:#333399">辰四<span lang="EN-US">&nbsp;&nbsp;责其滞情</span></span></p>
<p><b><span style="color:teal">汝今云何，于中措心，以诸世间，戏论名相，而得分别？如以手掌，撮摩虚空，祗益自劳，虚空云何，随汝执捉？<span lang="EN-US"></span></span></b></p>
<p>云何责怪词。谓是法非思量分别之所能及，汝今云何于精觉妙明中，措心作意，用诸世间戏论名相，欲得分别妙明真性；此性离名绝相，岂世间戏论名相，而得分别哉！<span>&nbsp; </span>世间戏论名相，因缘权乘所宗，则学者世间戏论；自然外道所宗，即非学者世间戏论。下文所云：‘但有言说，都无实义’是也。</p>
<p>如以手掌，撮摩虚空：下喻明无益，祗增自己劳苦，虚空云何随汝执捉乎？此以手掌撮摩喻戏论，虚空喻真性，虚空既不可措手，而真性又安可措心耶？此科以见性超情论，显其诸情不堕，越远外计、权宗，即四义中，妙明之义。九显见超情竟。</p>
<p><span style="color:#333399">卯十<span lang="EN-US">&nbsp;&nbsp;显见离见&nbsp;&nbsp;分四&nbsp;&nbsp;&nbsp;&nbsp;辰初&nbsp;&nbsp;引教质问&nbsp;&nbsp;&nbsp;&nbsp;二&nbsp;&nbsp;明昔是权&nbsp;&nbsp;&nbsp;&nbsp;三&nbsp;&nbsp;辨今非缘&nbsp;&nbsp;&nbsp;&nbsp;四&nbsp;&nbsp;正显离见&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！必妙觉性非因非缘，世尊云何常与比丘宣说：见性具四种缘？所谓因空、因明、因心、因眼，是义云何？<span lang="EN-US"></span></span></b></p>
<p>此科显见离见，不是常途所谓情见之见，乃指见精自体耳。见精自体，真妄和合，约义可分真、妄二见，并非真妄各体。但约见精带妄时，则名妄见，离妄时，则名真见。如人在梦时，则名梦人，离梦时则名醒人；梦人醒人无二人，真见妄见无二见。今言离见者，即真见离自体中，一分妄见而已，故名为显见离见。即远离依他起，当下即是圆成实。</p>
<p>上科因缘、自然二皆饼遣，此处阿难白佛言：世尊！此妙觉明性，不属外道自然则可，若谓非因非缘，似乎不可；以因缘是自宗，何得与自宗相违？必此见性，非因非缘，世尊云何，昔日常与比丘宣说，见性具四种缘，所谓因空、因明、因心、因眼耶？以目前不空、不明，则不能见，无心无眼，更不待言，所以必因四种，方能成见，则见性自属因缘之义明矣！是义云何者：岂今是而昔非耶？抑或今昔相同，而我未达耶？</p>
<p>当机所引，乃眼根中眼识，如来所显是眼根中见性，正是根、识不分。八识规矩颂云：‘愚者难分识与根’。阿难即其人矣！前来世尊，乃托见精以显见性，欲令证入妙觉明性，而得全体大用，而反认见性为眼识，何异将彩凤为山鸡，视和璞为顽石，可不哀哉？</p>
<p>大乘眼识，九缘方生，所谓：空、明、根、境、作意<span style="font-size:10.0pt;">遍行心所之一</span>、分别<span style="font-size:10.0pt;">第六识</span>、染净<span style="font-size:10.0pt;">第七识</span>、种子<span style="font-size:10.0pt;">三类性境之一</span>、根本<span style="font-size:10.0pt;">第八识</span>；小乘法中略具四缘，缺一不可，即空、明、心、眼四缘，为眼识得生之缘，并未曾说，四缘生妙觉性。良以此性，非生因之所生，乃了因之所了，今说从因缘生，误之甚矣！初引教质问竟。</p>
<p><span style="color:#333399">辰二<span lang="EN-US">&nbsp;&nbsp;明昔是权</span></span></p>
<p><b><span style="color:teal">佛言：阿难！我说世间，诸因缘相，非第一义。<span lang="EN-US"></span></span></b></p>
<p>此明今昔权实不同。佛告阿难，我昔日说四缘生识者，乃一时权巧方便，说世间诸因缘相，引诱小乘学者，免中外道之毒。彼外道妄计自然，我说因缘以破之，非同今日所说第一义谛，修证了义之法，何得取彼而难此耶？二明昔是权竟。</p>
<p><span style="color:#333399">辰三<span lang="EN-US">&nbsp;&nbsp;辨今非缘</span></span></p>
<p><b><span style="color:teal">阿难！吾复问汝：诸世间人，说我能见，云何名见？云何不见？阿难言：世人因于日、月、灯光，见种种相，名之为见；若复无此三种光明，则不能见。<span lang="EN-US"></span></span></b></p>
<p>此科辨今所说，非同昔日因缘。故问之曰：诸世间人，说我能见：是以我为能见，物为所见，此乃一切众生共执。今诘以云何名见，云何不见者：为探其藉缘不藉缘。答以因于日、月、灯三种光明，乃能有见，无光即无见，正述其必定藉缘。此虽单举明缘，以该空、心、眼三缘，缺一不见，此昔日之权。阿难所述固是，然今日所说，是第一义，如第一番显见，盲人瞩暗，与有眼人，处于暗室，所见无异。见性脱根脱尘，灵光独耀，又何藉明缘？此即权实不同也。</p>
<p><b><span style="color:teal">阿难！若无明时，名不见者，应不见暗！若必见暗，此但无明，云何无见？<span lang="EN-US"></span></span></b></p>
<p>此显无明不是无见。若如汝谓，无明时即谓无见者，应当并暗亦不见，方可谓之无见；但无明便谓无见，乃常情所执，故以应不见暗诘之，断无是理。若必见暗下，申其正理。谓若无明时，必能见暗者：此但是明无，而见不无，云何汝说无见？</p>
<p><b><span style="color:teal">阿难！若在暗时，不见明故，名为不见；今在明时，不见暗相，还名不见！如是二相，俱名不见。<span lang="EN-US"></span></span></b></p>
<p>此明、暗相例，以致二皆不见，岂不大谬！</p>
<p><b><span style="color:teal">若复二相，自相陵夺，非汝见性，于中暂无。如是则知，二俱名见，云何不见？<span lang="EN-US"></span></span></b></p>
<p>此结申正义。上科但是因谬反显，决无二俱不见之理，故申以正义曰：若复明暗二相，自相侵陵倾夺，明来暗去，暗生明灭，明暗二相，时有时无，非汝见性，于中暂时或无。此句须著眼，明暗有生灭，见性非有无，明来见明，暗来见暗。非暂无即常有，正显见性常住，不生不灭，不藉因不托缘也。<span>&nbsp; </span>世间常情，惟许见明有见，不许见暗成见，权教亦须具足，空、明、心、眼四缘，方能成见。此经为了义真诠，但取暗中有见，故曰如是则知，见明见暗，二俱名见，云何不见？是则暗中之见，尚不用眼，何假空明，及分别之心耶？是则显一暗中之见，则四缘俱破矣。三辨今非缘竟。</p>
<p><span style="color:#333399">辰四<span lang="EN-US">&nbsp;&nbsp;正显离见&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;先定离缘第一义&nbsp;&nbsp;&nbsp;&nbsp;二&nbsp;&nbsp;例成离见第一义&nbsp;&nbsp;&nbsp;&nbsp;三&nbsp;&nbsp;诘责劝勉善思惟&nbsp;&nbsp;&nbsp;&nbsp;今初</span></span></p>
<p><b><span style="color:teal">是故阿难！汝今当知：见明之时，见非是明；见暗之时，见非是暗；见空之时，见非是空；见塞之时，见非是塞。<span lang="EN-US"></span></span></b></p>
<p>此显今教为第一义。然有浅、深两重，先显离缘第一义。盖见性离缘之义，自盲人瞩暗，显见是心以来，不动、不灭、不失、无还、不杂、无碍诸科，不分前半，所显皆是离缘之见，此见即是见精。前文所云：‘此见虽非妙精明心，如第二月，非是月影。’喻如第二月者，以其带妄之故；虽然带妄，自体离缘，已自超乎因缘宗矣！<span>&nbsp; </span>是故阿难汝今当知。是故二字，承上是明暗，二俱成见之故。汝今当知：见明之时，此之见精，非是因明所有；见暗之时，此之见精，亦非因暗所生；见空见塞，可以例知，则此见精，不属因缘明矣。初先定离缘第一义竟。</p>
<p><span style="color:#333399">巳二<span lang="EN-US">&nbsp;&nbsp;例成离见第一义</span></span></p>
<p><b><span style="color:teal">四义成就。汝复应知：见见之时，见非是见；见犹离见，见不能及。云何复说因缘、自然，及和合相？<span lang="EN-US"></span></span></b></p>
<p>此例显离见第一义。即显妙精明见性，喻如天上真月，此节较上更深一层。四义成就者：即指上面见精，非明、暗、空、塞四缘所有之义，已成就离缘第一义，此理极成，无能破者。<span>&nbsp; </span>尚有离见第一义，汝复应知，若但悟见体离缘，而未见见体，尚非圆悟，必见见体离见，乃真见见体矣，故以离缘为例焉。</p>
<p>见见之时，见非是见者：一、三见字，是纯真无妄，本体之真见，即妙精明心，如第一月；二、四见字，是所带一分无明之妄见，即见精明元，如第二月。无始时来，此之真见，常堕妄见之中，不能见妄<span style="font-size:10.0pt;">如人落水，不见乎水。</span>。若观行力强，脱黏内伏，伏归元真，发本明耀，则真见现前，即能彻见妄体，正当真见，忽见妄见之时，真见即离自体中一分妄见，而不堕在妄中<span style="font-size:10.0pt;">如人觉梦，梦便不在，即已离梦中矣。</span>，此之真见，非是带妄之见也。非是二字，即不堕之意。</p>
<p>又一解：四义成就者，以上四义，皆以能见之性，见于所见之境，而见性原非是境，以此成就，能例之法，例下能见之真见，见于所见之妄见，而真见非是妄见，令难知者，而成易知也。<span>&nbsp; </span>问：‘心见尚不许为二，今于见，何反言二耶？’答：‘真非真恐迷，故不得不分也。但约真见带妄时，即名见精；见精离妄时，即名真见，非实有二体也。而真见之所以非妄，见精之所以为妄之义，待下详示妄因科中，佛自明之。’</p>
<p>见犹离见，见不能及者：第一见字是真见，二、三见字皆带妄之见精，言此真见，犹离于见精之自相，见精亦所不能及也。良以有妄见时，真见全隐，及至弃生灭，守真常，常光现前，即真见现前时，则妄见已空，故曰见精所不能及也。<span>&nbsp; </span>云何复说，因缘自然，及和合相者：此责其执吝昔宗，不肯放舍，今离见第一义，尚非离缘第一义所可及，况世间戏论因缘、自然耶？及和合相，与因缘一类戏论，未应有与不和合一句，谅译者错漏耳。不和合，即自然一类，故以云何复说责之。此约见性离见论，显其自相亦离，转入纯真无妄，亦四义中，常住妙明之义。二例成离见第一义竟。</p>
<p><span style="color:#333399">巳三<span lang="EN-US">&nbsp;&nbsp;结责劝勉善思惟</span></span></p>
<p><b><span style="color:teal">汝等声闻，狭劣无识，不能通达，清净实相。吾今诲汝，当善思惟，无得疲怠，妙菩提路。<span lang="EN-US"></span></span></b></p>
<p>此佛责其滞小，勉其向大。声闻兼有学无学。谓汝等见狭志劣，无有广大殊胜之识，执诸法为实有，不了依他如幻，妄起遍计执情，迷于清净实相之理，故曰不能通达。<span>&nbsp; </span>实相者：即如来藏，清净本然，真实之相，寸丝不挂，一尘不染，故曰清净。实相有三：一、如实空义：称真如实理，空诸虚妄染法，此为无相之实相。远离能、所分别，万法本空，弥满清净，中不容他<span style="font-size:10.0pt;">如六祖所云：本来无一物何处惹尘埃。</span>。下四科七大，一一双非因缘、自然，初销倒想，说空如来藏，即此义也。<span>&nbsp; </span>二、如实不空义：此为无不相之实相。以有自体，常恒不变，体虽不变，用能随缘，下忽生相续，不外清净本然，审除细惑，说不空如来藏，即此义也。&nbsp; 三、如实空不空义：此为无相无不相之实相。诸妄皆空，纤尘不立，万境纷纭，一真不动，真空不碍妙有，妙有不碍真空，下五大圆融，譬如虚空，体非群相，不拒诸相发挥，离即离非，是即非即，极显圆融，清净宝觉，说空不空藏，即此义也。</p>
<p>吾今诲汝下：如来欲阿难，悟明实相之理，故勖以三慧。诲汝者，有诲必闻，闻慧也；善思惟者，正念观察<span style="font-size:10.0pt;">非缘心思虑</span>，思慧也；无得疲怠者：无得因循悠忽，自谓疲劳，遂生懈怠，必须精勤进趣，未可半途或废，修慧也。<span>&nbsp; </span>妙菩提路者：即佛所证，无上菩提之道路。乃从凡至圣，中间所经五十五位，真菩提路也。《正脉》交师，总论十科文辞极妙，收摄得宜，因其字句长短，略为增易：初科显其脱根、脱尘，迥然灵光独耀；二科显其离身、离境，凝然本不动摇；三科显其尽未来际，究竟常住不灭；四科显其从无始来，虽然颠倒不失；五科显其无往、无还，挺物表而常住；六科显其不杂、不乱，超象外以孤标；七科显其观大、观小，转物自在无碍；八科显其无是、无非，见真妄情自息，九科显其诸情不堕，远越外计、权宗；十科显其自相亦离，转入纯真无妄。显见至此，可谓显之至矣！</p>
<p>旧解总将如是显意，而悉为破见，此<span style="font-size:10.0pt;">交师自称</span>所以不得已，而重疏之一端也。特就众生迷位，而尚有二种见妄未除，故曰：带妄显真耳。二种见妄未除，如璞蕴玉，璞虽非玉，毕竟玉不离璞。前带妄显真，如指璞说玉；下文剖妄出真，如剖璞出玉；二见即见性所带，二种颠倒见妄。然真不离妄，如玉在璞；妄未除而真不纯，如璞未剖，而美玉之精莹，不能焕发矣！此下剖妄，虽似破而实显也，不可作破妄解。初带妄显真竟</p>
<p><span style="color:#333399">寅二<span lang="EN-US">&nbsp;&nbsp;剖妄出真&nbsp;&nbsp;分三&nbsp;&nbsp;&nbsp;&nbsp;卯初&nbsp;&nbsp;述迷请示&nbsp;&nbsp;&nbsp;&nbsp;二&nbsp;&nbsp;佛慈许宣&nbsp;&nbsp;&nbsp;&nbsp;三&nbsp;&nbsp;分别开示&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！如佛世尊，为我等辈，宣说因缘，及与自然；诸和合相，与不和合，心犹未开。而今更闻，见见非见，重增迷闷！<span lang="EN-US"></span></span></b></p>
<p>此述其迷闷。谓世尊为我等辈；于显见超情科中，宣说因缘及与自然，二者俱非之义，更加重重迭拂，是我已闻；而诸<span style="font-size:10.0pt;">助语词</span>和合相与不和合，是我未闻，心中犹未开通。心犹未开一句，别指和合与不和合，因先未闻，故心未开，欲望佛说，并无要佛重拂因缘自然之意。而今更闻见见非见，重增迷闷者：因未闻和合不和合之义，已是迷闷，而今更闻，见见非见，此理不明，重增一重迷闷，急于求示。</p>
<p><b><span style="color:teal">伏愿弘慈，施大慧目，开示我等，觉心明净。作是语已，悲泪顶礼，承受圣旨。<span lang="EN-US"></span></span></b></p>
<p>上述迷，此请示。弘者大也，施者赐也。伏愿如来，发大慈心，赐我大慧。此大慧目，即奢摩他，微密观照，称正因之理，所起了因之慧；开示我等觉心，令得明净。觉心即本觉真心，亦即根中见性。二妄未除，迷闷未释，则迷云闷雾，重重笼罩，觉天心地，不得明净，故求开示。使迷闷释，见妄除，则觉心即得明净矣！<span>&nbsp; </span>作是语已巳，悲泪顶礼，承受圣旨者：作是请示语已，悲伤流泪，心有感伤，伤已沉迷不悟；顶礼则求释迷闷，故凝神静虑，承受佛圣之法旨。初述迷请示竟。</p>
<p><span style="color:#333399">卯二<span lang="EN-US">&nbsp;&nbsp;佛慈许宣</span></span></p>
<p><b><span style="color:teal">尔时世尊，怜愍阿难，及诸大众，将欲敷演，大陀罗尼，诸三摩提，妙修行路。<span lang="EN-US"></span></span></b></p>
<p>此经家叙佛，将示妙悟妙修，令得圆证。以当机闻说见见非见，重增迷闷，故于尔时佛生怜愍。怜其智劣，愍其未悟，既然未开圆解，不能遽起妙修。曰将欲敷演者：是尚未敷扬演说，但先悬叙于此也。<span>&nbsp; </span>大陀罗尼，此云大总持：总一切法，持无量义。有多字陀罗尼<span style="font-size:10.0pt;">如楞严咒，尊胜咒等。</span>，少字陀罗尼<span style="font-size:10.0pt;">如六字大明王咒。</span>，一字陀罗尼<span style="font-size:10.0pt;">如唵字，吽字。</span>，无字陀罗尼之别。圭峰禅师疏圆觉经，不取多字、一字，但取无字，即净圆觉心。今亦取无字，即如来密因之理，约因，即众生所具，圆湛不生灭之见性。总持诸法，即《起信论》所云：‘心为大总相法门’。非特近具根中，实则远该万法；约果，即首楞严王大定，总持百千三昧；约因果同时，即自性天然本定，是名妙莲华，即三如来藏，圆融无碍之理，为大总持也。诸三摩提，乃蹑解所起自利之行，即二十五圣圆通法门。妙修行路：乃依行所历之位，即五十五位，真菩提路；乃双蹑定慧，所修两利之行。此则通指信、解、修证诸文。</p>
<p>《正脉》云：‘诸三摩提，总目二十五圆通；妙修行路，密指耳门，意言诸圆通中，妙耳门也。以此二句，释上陀罗尼，显修门中，耳根圆通，即大总持也。’不依旧注，平派定慧止观等。按后阿难请入华屋，即有得陀罗尼，入佛知见之语。及佛许云：‘开无上乘，妙修行路。’又云：‘于佛如来，妙三摩提，不生疲倦。’语意全合，足征此处，是预指后之修门也。</p>
<p><b><span style="color:teal">告阿难言：汝虽强记，但益多闻，于奢摩他，微密观照，心犹未了，汝今谛听，吾当为汝，分别开示。<span lang="EN-US"></span></span></b></p>
<p>此寄责多闻，未开真智。告阿难言：‘汝虽有强记之力，但增益多闻而已。于奢摩他，自性本定之真理。所起微密观照，朗然照体之真智，心中犹未了悟，是则真智未开，不能遽示妙修，必先开圆解，为当务之急也。<span>&nbsp; </span>又微密观照，即称真理，所起之真智，开解照了，自性本定，非同识心分别觉观，粗浮显露，故曰：‘微密’。乃是离妄绝相，照体独立，今之见见非见，即微密观照也。</p>
<p>阿难但知见性是真，而不知所以真；复闻见性是妄，而不知所以妄。宜乎迷闷，而心未了。观犹字，佛亦以迷闷是急，先为开示，令得广开圆解，方为起修之本矣！故警之曰：‘汝今自当谛实而听，依教观心，由言达理，吾当为汝分别真见、妄见，开示奢摩他，微密观照之义。’</p>
<p><b><span style="color:teal">亦令将来，诸有漏者，获菩提果<span lang="EN-US"></span></span></b></p>
<p>此兼益未来。承上佛为分别，见见非见，则真、妄分明。依真智照真理，修微密观照，不特利益现会，亦令将来有漏凡夫，及有学二乘，依此奢摩他，微密观照之圆解，而起从根解结之圆修，得证圆满菩提，无上极果。有漏尚然，无漏可知。二佛慈许宣竟。</p>
<p><span style="color:#333399">卯三<span lang="EN-US">&nbsp;&nbsp;分别开示&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;释其迷闷&nbsp;&nbsp;&nbsp;&nbsp;二&nbsp;&nbsp;开其未开&nbsp;&nbsp;辰初分三&nbsp;&nbsp;&nbsp;&nbsp;巳初&nbsp;&nbsp;双标二见&nbsp;&nbsp;&nbsp;&nbsp;二&nbsp;&nbsp;各举易例&nbsp;&nbsp;&nbsp;&nbsp;三&nbsp;进退合明&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！一切众生，轮回世间，由二颠倒，分别见妄，当处发生，当业轮转。<span lang="EN-US"></span></span></b></p>
<p>此示上文所显，带妄之见精，乃有二种见妄。今阿难既肯认见为心，故佛呼当机，而告之曰：我先说见见之时，见非是见者，以见精尚有二妄，不得不为详剖也。<span>&nbsp; </span>一切众生：不独六凡，亦兼小乘、权教。轮回世间：但指依、正二种世间，与二种见妄相合，而同分妄见，只是自惑所现之依、正，不假业招；而别业妄见，不独惑现，亦兼业招。当处出生句，属同分；当业轮转句，属别业。应知生死大患，其故皆由二种见妄。&nbsp; 由二颠倒者：即是迷真起妄。真、妄颠倒，妄生二种，分别见妄，是谓二颠倒。一者：吾人现在身境，乃亲近之依、正，本是惑、业所现，自己别业之虚影，迷而不知，妄生分别，以为心外，实有同他共住同见之境，此为别业妄见。&nbsp; 二者：所有众生世界，乃疏远之依、正，本是自惑所现，与众同分之虚影，亦迷不知，妄生分别，以为心外实有，与己本身无干之境，此为同分妄见。如是迷执，故曰颠倒分别。同分乃任运微细分别；别业具粗、细二种分别，而见妄体，即陀那细识，见分中和合一分深惑。下文诸佛，异口同音所称，俱生无明，生死结根是也。</p>
<p>当<span style="font-size:10.0pt;">去声</span>处发生者：不离本处发生也。本处即指真心，谓此见妄无别所依，亲依真起，一切妄境皆从妄见所现，妄不离真。如《起信论》所云：‘不了一法界故，不觉心起，而有其念。念无自性，不离本觉。’<span style="font-size:10.0pt;">即当处发生。</span>将全法界真理，遍成迷惑之境，现起世界、众生，本非处而言处耳。下文云：‘迷妄有虚空，依空立世界，想澄成国土，知觉乃众生。’此但惑现，未经业招，乃由根本无明，所现业识，相分境界，方是同分境现也。如见空华，不了自心虚妄显现，是同分妄见。当业轮转者：不离业而轮转也。即于惑境中，不了心现，妄执实有，依惑起业，依业受报，而成无边轮转。起信论所云：‘依业受报，不自在故。’惟是自业幻成，更无别物，此不但惑现，并由业招，乃由枝末无明，造业受报，所感境界，即是别业境成也。如见梦境，迷执实有，妄生苦乐，是别业妄见。</p>
<p><b><span style="color:teal">云何二见？一者众生别业妄见；二者众生同分妄见。<span lang="EN-US"></span></span></b></p>
<p>初句征问，下标列二妄之名。有谓别业约一人，同分约多人，义虽可通，理未周足。当约惑、业，单、双解释：单由惑现，不加业感，乃为同分妄见；双具惑业，既由惑现，再加业招，是为别业妄见。<span>&nbsp; </span>众生个个，都具惑业，而同、别二见，亦复全具。别业者：业别别见，见其自所住持，现得受用，依、正亲近之境；不惟惑现，更由业招，但自业发明，还自取著，颠倒分别，视为心外实有，与他同住共见之境，故曰别业妄见。&nbsp; 同分者：惑同同见，见其他所住持，非己受用，世界疏远之境；虽非业招，亦由惑现，但与众惑同，还同众见，颠倒分别，视为心外实有，与己本身无干之境，故曰同分妄见。</p>
<p>又相宗所释：别业者，即不共业，所感之根身<span style="font-size:10.0pt;">不共众人所造之业，乃个人前生所造业因，今生所感正报根身之业果。。</span>从黎耶识<span style="font-size:10.0pt;">第八识</span>中，不共种子生，以是自业所感，自所受用，故曰别业。<span>&nbsp; </span>同分者：即共业所感器界<span style="font-size:10.0pt;">与众人公共所造之业，依业感报，感受今生依报之器界。</span>。从黎耶识中，共种子所生，以由共业所感，众皆有分，故曰同分。<span>&nbsp; </span>本经别业，不独指正报，亦兼依报，同分并非由业感，祗是惑现，与相宗稍别。初双标二见竟。</p>
<p><span style="color:#333399">巳二<span lang="EN-US">&nbsp;&nbsp;各举易例&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;别业妄见&nbsp;&nbsp;&nbsp;&nbsp;二&nbsp;&nbsp;同分妄见&nbsp;&nbsp;午初分五&nbsp;&nbsp;&nbsp;&nbsp;未初&nbsp;&nbsp;征陈所见&nbsp;&nbsp;二&nbsp;&nbsp;审难即离&nbsp;&nbsp;&nbsp;&nbsp;三&nbsp;&nbsp;详示妄因&nbsp;&nbsp;&nbsp;&nbsp;四&nbsp;&nbsp;喻明所以&nbsp;&nbsp;&nbsp;&nbsp;五&nbsp;&nbsp;以法合喻&nbsp;&nbsp;&nbsp;&nbsp;今初</span></span></p>
<p><b><span style="color:teal">云何名为别业妄见？阿难！如世间人，目有赤眚，夜见灯光，别有圆影，五色重叠。<span lang="EN-US"></span></span></b></p>
<p>首句征问，阿难下陈其所见。如字举例之辞；世间人指凡、外、权、小；目有赤眚<span style="font-size:10.0pt;">眼生红翳</span>，例无明见病；夜指迷位；灯指藏性；五色圆影，例众生五蕴幻躯，世界五尘幻境。因众生有能见之妄见，故有所见之身、心、世界，见妄若除，身界叵得；赤眚不起，圆影何来？好眼例真智，灯例真理；以真智见真理，惟是一真法界，本无所有。<span>&nbsp; </span>此处眚影，与下灾象，皆不是喻，此举别业中之别业，易知之法，例彼别业难知之法，令难知者，亦易知也。有以目眚、灾象，二皆为喻，以喻后之一处多处，则与后文，文理相背。后文明言：‘例汝今日，例阎浮提’等文，皆是以易知例难知也。&nbsp; 良以亲近之身境，虽为别业，实则与众同住共见，诚难觉其为别为虚也。故举眚见灯影，眚目别见，别中之别，虚上之虚。最易知其为别为虚者，以例之。故下文云：‘例汝今日，以目观见，山、河、大地，及诸众生，皆是无始见妄所成。’一人如是，彼彼皆然，即以一人例多人，同是别业妄见，所有亲近之依、正，虽然彼此同住共见，与群翳观灯，所现圆影，虽然是同，其实各病。&nbsp; 又以疏远之境，虽为同分，与己悬隔，受用不一，诚难觉其为同为妄也。故举瘴恶、灾象，举国同见，同中之别，妄中之妄，尚可知其为同为妄者，以例之。故下文云：‘例阎浮提，三千洲中，并洎十方，诸有漏国，及诸众生，同是觉明，无漏妙心，见闻觉知，虚妄病缘。’一处如是，处处皆然，即以一处而例多处矣。</p>
<p>见性本来清净，从来无病，为无明所熏，黏湛发见，转本有智光，为能见之妄见，此属根本见病；见精映色，结色成根，遂有胜义根、浮尘根，赤眚依浮尘根而起，属枝末见病；众生聚见于眼，浮尘眼根，为见精所托之处，眚虽浮根之病，亦即见精之病，圆影为枝末见病之影；身界为根本见病之影。又眚见，双带本、末二病，见精惟属根本见病，单复虽殊，其妄一也。下文云：‘即彼目睛，瞪发劳者，兼目与劳，同是菩提心中，瞪发劳相。’亦此意也。此以眚影为例者，有两重易知：一、易知其为别业，以灯上圆影，为自己病眼独见故；二、易知其为妄见，以五色圆影，虽然似境，毕竟非实故。初征陈所见竟。</p>
<p><span style="color:#333399">未二<span lang="EN-US">&nbsp;&nbsp;审难即离</span></span></p>
<p><b><span style="color:teal">于意云何？此夜灯明，所现圆光，为是灯色？为当见色？<span lang="EN-US"></span></span></b></p>
<p>此双标审问。问曰：在汝之意，以为云何？此夜灯明，所现圆光，即上文灯光所现圆影。下二句双审，即灯即见，试审察看，此夜灯光，所现五色圆影，为是即灯所有；为当即见所有？见约眚见，例众生迷位中，于真理上，所变规身、心、世界，为是真理实有之色法耶？为当妄见所成之色法耶？</p>
<p><b><span style="color:teal">阿难！此若灯色，则非眚人，何不同见？而此圆影唯眚之观？若是见色，见已成色，则彼眚人，见圆影者，名为何等？<span lang="EN-US"></span></span></b></p>
<p>此破双即。谓此圆影，若即灯实有之色，则好眼人，何不同见？而此圆影，唯独眚人之观见？此约非眚不见，破即灯也。<span>&nbsp; </span>若是眚见所成之色，见已成圆影之色，不能以见见见，则彼目眚之人，见圆影之见，当名为何等物耶？此约见体不失，破即见也。此以例合法。</p>
<p>五色圆影，例五蕴根身，五尘境界；灯例真理；非眚人例诸佛并大菩萨；眚人例迷位之众生；眚见例妄见。谓此五蕴五尘之身界，非即真理所有，亦非即眚见之色。按文例云：此之身界，若是真理所有，则诸佛诸大菩萨，何以不见？于其自住三摩地中，不见有少法可得，惟是一真法界。而此身界，惟有无明未破，妄见之众生所见，此约佛圣不见，破即真理所有也；若此身界，谓是妄见之色，见已成身界之色，则迷位众生，见身界之见，当名为何等物耶？此约见体不失，破即见之色也。</p>
<p><b><span style="color:teal">复次，阿难！若此圆影，离灯别有，则合傍观，屏、帐、几、筵有圆影出？离见别有，应非眼瞩，云何眚人，目见圆影？<span lang="EN-US"></span></span></b></p>
<p>此破双离。谓若此圆影，离灯别有，则合<span style="font-size:10.0pt;">当也</span>傍观围屏、帐幔之上，几案、筵席之间，皆有圆影出，今则傍观不见，岂离灯耶？若云离眚见别有者，眚见依眼根，离眚见，并离眼根，则此圆影，应非眼瞩，云何眚病之人，必假目见圆影？今则非眼莫瞩，岂离见耶？例彼五蕴、五尘之身界，若离真理别有，不合前云：‘当处发生’，则合外道所计，时生、方生、梵天生、神我生，究竟实非时、方、梵天、神我而生。前云：‘诸法所生，唯心所现。’心外本来无法，岂离真理耶？</p>
<p>例彼身界，若离妄见别有，则此身界，应非妄见所见，云何必有妄见之众生，方见根身器界耶？《起信论》云：‘以依能见故，境界妄现；若离能见，则无境界。’是则身界，岂离见耶？二审难即离竟。</p>
<p><span style="color:#333399">未三<span lang="EN-US">&nbsp;&nbsp;详示妄因</span></span></p>
<p><b><span style="color:teal">是故当知：色实在灯；见病为影；影、见俱眚，见眚非病，终不应言：是灯是见；于是中有非灯非见。<span lang="EN-US"></span></span></b></p>
<p>此正示妄因。见病二字即妄因。是故者，承上非即灯即见，非离灯离见之故。当知者：应当起智观察，若以净眼观灯，只有光明，并无圆影，今此圆影，究从何来？观察之后，乃知因目有赤眚之故。则能见之见成病，致所见之光有影，色<span style="font-size:10.0pt;">即五色</span>实在于灯，非灯不现故；见因病为影，非病无影故。上句色实在灯，合上非离灯非即见；下句见病为影，合上非离见非即灯。究之此影虽不离灯，原非即灯之影，皆由见病所成；纵不离见，亦非即见之影，都缘眚翳为咎。<span>&nbsp; </span>影见俱眚者：灯影与见病俱因目眚之故，非但所见灯影，是赤眚所生，即能见见病，亦赤眚所成，以见非眚而不病，灯非眚而无影，故合影与见，同是眚为过咎，故曰：‘影、见俱眚’。&nbsp; 见眚非病者：此见是真见，不堕在眚妄之中，故能见于眚。既能见眚，即已离眚，如人既已觉梦，即已离梦，所以非病，正由有此无病见体，故前云：‘见见非见’。</p>
<p>终不应<span style="font-size:10.0pt;">平声</span>言下，诫止之辞，诫人妄情计度。既惟病影，全体无实，不应执此圆影。即灯见生，离灯见有，说即说离，皆不中理。是、非二字，即即、离二字，合例真智照真理，惟是一真法界，本无所有，如好眼观灯，本无圆影也。因一念不觉妄动，遂转本有之智光，而为能见之见分。以有见分，遂有相分，乃成根身、器界耳。故《起信论》云：‘以依动故能见，以依能见故，境界妄现。’所谓见病为影也。是则，不惟所见之根身、器界，是无明之影，即能见见精，亦无明所起，所谓影、见俱眚也。若能照破相、见二分，皆是无明之所熏起，即是真智，亦即真见；离能、离所、脱根、脱尘，本来无病，所谓见眚非病也。末四句，既知真见，离妄独立，无有身、界可缘，说谁为即，说谁为离耶？三详示妄因竟。</p>
<p><span style="color:#333399">未四<span lang="EN-US">&nbsp;&nbsp;喻明所以</span></span></p>
<p><b><span style="color:teal">如第二月，非体非影。何以故？第二之观，捏所成故。诸有智者，不应说言：此捏根元，是形非形，离见非见。<span lang="EN-US"></span></span></b></p>
<p>此方是喻，足证前眚影，后灾象，皆非喻也。二月合上灯光圆影。非体者：此二月固非见体所有之色，合上非见色；非影者：此二月亦非真月本有之影，合上非灯色。何以故下，征释妄因。捏所成故：捏即妄因，捏之则有，不捏元无，合见病为影，此影乃眚病以为其咎，目病则有，不病本无也。<span>&nbsp; </span>诸有智者，不应说言，此捏目之根本元因，所见第二月，谓是真月之形，非真月之形。离见非离见，离字双用。离见即非见，非离见即是见。捏目之根本元因，惟是一妄，若在妄上，更说是非，则妄上加妄，岂智者之所为耶？此合上终不应言，是灯是见，于是中，有非灯非见。四喻明所以竟。</p>
<p><span style="color:#333399">未五<span lang="EN-US">&nbsp;&nbsp;以法合显</span></span></p>
<p><b><span style="color:teal">此亦如是，目眚所成，今欲名谁，是灯是见？何况分别，非灯非见？<span lang="EN-US"></span></span></b></p>
<p>此以法合显。二月非实，惟捏所成；圆影非实，惟眚所成；同一虚妄，无本可据，凭谁说即说离耶？总合眚与无明，皆如捏也；圆影与身界，皆如第二月也。此与前，此见虽非妙精明心，如第二月，非是月影，前后照应。二月从捏目生，见精因动心有，足知所有身界，无非妄影。若不了身界是妄，当观灯影；不了灯影，当观二月。即二月之非有，了灯影之无实；即灯影之无实，悟身界之虚妄。境既是妄，见亦非真，识此见精非真，是名见见；能见见者，自非是妄，故前云：‘见非是见’，后云：‘觉非眚中’。初别业妄见竟。</p>
<p><span style="color:#333399">午二<span lang="EN-US">&nbsp;&nbsp;同分妄见&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;征陈所见&nbsp;&nbsp;&nbsp;&nbsp;二&nbsp;&nbsp;了无其实&nbsp;&nbsp;&nbsp;&nbsp;今初</span></span></p>
<p><b><span style="color:teal">云何名为同分妄见？阿难！此阎浮提，除大海水，中间平陆有三千洲。正中大洲，东西括量，大国凡有二千三百，其余小洲，在诸海中，其间或有三两百国，或一、或二，至于三十、四十、五十。<span lang="EN-US"></span></span></b></p>
<p>初句是征，阿难下陈其所见。此阎浮提，是须弥山南面洲名，此洲多阎浮提树，故以立名。欧、亚各洲，都属南洲。除大海水者：四大部洲，俱在碱水海之中，除大海水，中间平原广陆，为陆居众生所依止者，有三千洲。正中大洲，乃阎浮提中心点，东西括量<span style="font-size:10.0pt;">平声</span>，略南北二字，含在其中，自东南徂西，由南及北，包括量计，大国凡有二千三百，小国则不计也。其余小洲，皆布在大洲之外，亦在碱海之中，其间洲之大小不一，大者或有三百国，二百国，小者或一国、二国，中者或三、四、五十不等。</p>
<p><b><span style="color:teal">阿难！若复此中，有一小洲，只有两国，惟一国人，同感恶缘，则彼小洲，当土众生，睹</span></b><b><span style="font-size:10.0pt;color:teal">见也</span><span style="color:teal">诸一切，不祥境界：或见二日，或见两月，其中乃至晕、适、佩、玦、彗、孛、飞、流、负、耳、虹、霓，种种恶相。<span lang="EN-US"></span></span></b></p>
<p>此灾象，亦不是喻，乃举同分中之别分，易知之法，例彼同分难知之法，令难知者，亦易知也。别举此阎浮提洲中，有一小洲，只有两国，以有两国，所见不同，方可验知，同分妄见。<span>&nbsp; </span>惟一国人，同感恶缘者：两国同洲，心行不同，惟独一国人，同感恶缘。注意‘感’字，乃依因感果，感应不忒，由妄惑为能感之恶因，而灾象为所感之恶缘。故彼小洲，当土众生，依妄惑妄现，种种不祥境界，为与本国众生同见，邻国不见，故知乃由妄惑，妄现咎征，惟应此国，不应彼国。&nbsp; 或见二日，或见两月者：儒云：‘天无二日’，既见二日、两月，自非吉祥之兆。如夏桀之亡，两日并照是也。其中乃至超略其余。恶气环匝曰晕；黑气薄蚀曰适；适昏也。白气在旁如衡璜曰佩；如半环曰玦；此日月之灾象也。如月晕七重，汉高祖在平城，有重围之难。&nbsp; 彗孛飞流，负耳虹霓者：光芒遍指曰彗；俗呼扫帚星。芒气四出曰孛；绝迹横去曰飞；光相下注曰流；此皆星辰灾象。如宋襄公时，星陨如雨，秦始皇时，彗星遍出。</p>
<p>宋景公时，荧惑在心，景公惧，召子韦而问焉。子韦曰：‘荧惑天罚也。心，是宋之分野，祸当君身，虽然灾兆已现，可以移之宰相。’景公曰：‘宰相所使之治国者，而移死焉不祥！寡人愿自当也。’子韦曰：‘可移于民’。公曰：‘民死将谁君乎？宁独死耳。’子韦曰：‘可移于岁’。公曰：‘岁饥民饥必死，为人君欲杀其民以自活，其谁以我为君乎？是寡人之命固尽矣！子无复言矣。’子韦北面再拜曰：‘臣敢贺君！天之处高而听卑，君有仁人之言三，天必三赏君，今夕星必徙舍，君延寿二十一岁。’公曰：‘何以知之？’对曰：‘君有三善，故三赏，星必三舍，舍行七星，星当一年，三七二十一，故知延寿二十一年。臣请伏于陛下以伺之，星不徙，臣请死之。’公曰：‘可’。其夜星三徙舍，如子韦之言。景公不忍损人利己，故得延寿。此诚为贤圣之君，实足为千古之模范也。<span>&nbsp; </span>负耳虹霓，种种恶相者：负耳乃阴阳之气，如弓之背日者名负；如玦之傍日者名耳；映日而晨出者为虹；对日而暮现见者为霓；又雄曰虹，雌曰霓，此皆阴阳之灾象。灾象尚多，总属恶缘感召之咎征，故以种种恶相该之。初征陈所见竟。</p>
<p><span style="color:#333399">未二<span lang="EN-US">&nbsp;&nbsp;了无其实</span></span></p>
<p><b><span style="color:teal">但此国见，彼国众生，本所不见，亦复不闻。<span lang="EN-US"></span></span></b></p>
<p>同一洲中，天原是一象，分有无，足知非实。前必取两国者，以一国不足以显妄，若两国同见，亦不足以显妄，故曰：‘但此国见，彼国众生，本所不见。’但者独也，又非特不见，并亦不闻。虽此国惑同同见，毕竟非实。此说妄处，比别业中，既略即、离，复缺妄因。略者，准上可思；缺者，待下进退合明中例出。然此亦有两重易知：一者易知其为同分，以举国皆见故；二者易知其为妄见，以彼国不见故。是以取此为能例焉。二各举易例竟。</p>
<p><span style="color:#333399">巳三<span lang="EN-US">&nbsp;&nbsp;进退合明&nbsp;&nbsp;分二&nbsp;&nbsp;&nbsp;&nbsp;午初总标&nbsp;&nbsp;&nbsp;&nbsp;二&nbsp;&nbsp;别明&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！吾今为汝，以此二事，进、退合明。<span lang="EN-US"></span></span></b></p>
<p>此总标例法。以即用也；二事乃眚影、灾象之事。进、退合明，按下三节之文，有分属进退合明；交互进退合明二义。<span>&nbsp; </span>若约例处：例汝、例彼、例阎浮提，三番进退合明：先进一人见眚影，别中之别，例阿难见身、界别业之妄，是以一人例多人，属进别例别以合明。次退一国见灾象，同中之别，例彼一人见眚影，别业之妄，是以多人例一人，属退同例别以合明。后进一国所见灾象，同中之别，例彼十方依、正，同分之同，是以一国例诸国，属进同例同以合明。此二进一退，分属合明也。</p>
<p>若约结处：皆是、俱是、同是，三番交互合明。先进眚影，别中之别，合明别业所见身、界，别中之同。则此身、界，固无始根本见病之影，与眚影同一例也；退后身界，别中之同，以合明前之眚影，别中之别，则此眚影，虽枝末见病之影，亦由无始根本见病而来，与身界同一例也；二者皆是无始见病所成。<span>&nbsp; </span>次退一国所见灾象，同中之别，合明一病目人，所见眚影别中之别，则此眚影，亦是一人瘴恶所起，与灾象同一例也；复进一病目人，所见眚影，合明一国，同见灾象，则此灾象，亦一国见病妄现，与眚影同一例也；二者俱是无始见妄所生。&nbsp; 后进一国同见灾象，同中之别，合明十方依、正，同分之同，则此依、正，亦是众生瘴恶所起，与灾象同一例也；复退十方依、正，同分之同，合一国所现灾象，同中之别，则此灾象亦是众生同分之惑所现，与十方依、正同一例也；二者同是觉明无漏妙心，虚妄病缘，此各具进退交互合明也。</p>
<p>释疑：此中第一番交互合明，以眚影合明身界，固是以易知例难知；以身界合明眚影，究属何意？当知：身界虚妄，固比眚影之难知，而目眚远因，皆是无始见病所成，更不易晓。第二番交互合明，以一人所见眚影，合明一国所见灾象，固是以易知例难知；以灾象合明眚影，究属何意？当知：灾象虚妄，固比妄眚之难知，而眚影远因，俱是无始见妄所生，更不易晓。第三番交互合明，以一国灾象，合明十方依、正，固是以易知例难知，以十方依、正，合明一国灾象，究属何意？当知：十方依、正虚妄，固比灾象之难知，而灾象远因，同是觉明无漏妙心，虚妄病缘，岂人所易晓耶？盖必交互合明者，要显本末见病，皆无始无明，以为其咎，此处预为发挥，到下文自易明了也。初总标竟。</p>
<p><span style="color:#333399">午二<span lang="EN-US">&nbsp;&nbsp;别明&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;例明别业&nbsp;&nbsp;&nbsp;&nbsp;二&nbsp;&nbsp;例明同分&nbsp;&nbsp;&nbsp;&nbsp;未初又分三&nbsp;&nbsp;&nbsp;&nbsp;申初&nbsp;&nbsp;举能例法牒定眚妄&nbsp;&nbsp;&nbsp;&nbsp;二&nbsp;&nbsp;就所例法进别合别&nbsp;&nbsp;&nbsp;&nbsp;三&nbsp;&nbsp;结见见即离释迷闷&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如彼众生，别业妄见，瞩灯光中，所现圆影，虽现似境，终彼见者，目眚所成。<span lang="EN-US"></span></span></b></p>
<p>此例明别业，重举能例之法，牒定眚见，全体虚妄。观佛直呼前之眚影，为别业妄见，可以证知不是譬喻。要知灯原无影，眚见似有，故云：如彼众生，有了别业目有赤眚，故成妄见；见已成妄，故瞩<span style="font-size:10.0pt;">看也</span>灯光中，所以现出五色圆影。虽似现前境界，但是幻有，而非实有。其故何也？终彼见者<span style="font-size:10.0pt;">指病目人</span>，目眚所成故。终者究极之谓也，追究到底，实因别业众生，目有赤眚所成。合前文见病为影竟。</p>
<p><b><span style="color:teal">眚即见劳，非色所造。<span lang="EN-US"></span></span></b></p>
<p>首句，重申目眚所成之义。劳即圆影之劳相，谓目有眚病，即见如斯，妄发五色之劳相，不病则无见也。<span>&nbsp; </span>次句重申，虽似前境之义。色指灯上五色，谓此圆影之劳相，非灯上本有之色，亦非灯明所造之色，故曰：‘非色所造’。但眚见似有，妄体本无也。是则所见之圆影，固是目眚所发之劳相，即能见之眚见，亦是菩提心中，瞪发劳相，合前影见俱眚。</p>
<p><b><span style="color:teal">然见眚者，终无见咎。<span lang="EN-US"></span></span></b></p>
<p>此明真见无病。然字转语之辞。见眚者：即能见此眚之真体，由来无病，终不堕眚病之中，故曰：‘终无见咎’。咎即病也。以眚不能自见其眚，今既见眚，自体即离眚妄；如人堕水，一经见水，则身已离水。合前见眚非病。下文觉所觉眚，觉非眚中；又彼见真精，性非眚者，皆指真见之体。初举能例法牒定眚妄竟。</p>
<p><span style="color:#333399">申二<span lang="EN-US">&nbsp;&nbsp;就所例法进别合别&nbsp;&nbsp;分二&nbsp;&nbsp;&nbsp;&nbsp;酉初&nbsp;&nbsp;总成例意&nbsp;&nbsp;&nbsp;&nbsp;二&nbsp;&nbsp;详应前文&nbsp;&nbsp;&nbsp;&nbsp;今初</span></span></p>
<p><b><span style="color:teal">例汝今日：以目观见，山河国土，及诸众生，皆是无始，见病所成。<span lang="EN-US"></span></span></b></p>
<p>此举所例法。例者同一例也，若约三番，分属进退合明，此乃第一番，进以合明；进前眚目见圆影，易知之别业，例今好眼见身界，难知之别业。今日目观者；就今眼前，亲住亲见之近境，山河国土，及诸众生，即所见身界，皆是无始根本见病所成之影，与圆影枝末见病之影，同一例也。<span>&nbsp; </span>又皆是二字，有注家云：‘所见身界之相分，与能见之见分，皆是根本无明，动彼净心，而成业识，转本有智光，为能见之见分，于无相真理中，妄现所见之相分，故见、相二分，皆是根本见病所成，即影、见俱眚也。’此解于文虽顺，于义未足。</p>
<p>结处须以见圆影，与见依、正皆是无始见病所成，于义方足。此属交互进退合明，进圆影合明身界，则身界固无始见病所成，与眚见圆影，同一例虚妄也；退身界合明圆影，而圆影虽为枝末见病所成，亦不离根本见病，以末由本起，亦与身界同一例见妄也。初总成例意竟。</p>
<p><span style="color:#333399">酉二<span lang="EN-US">&nbsp;&nbsp;详应前文</span></span></p>
<p><b><span style="color:teal">见与见缘，似现前境，元我觉明，见所缘眚，觉见即眚。本觉明心，觉缘非眚。<span lang="EN-US"></span></span></b></p>
<p>初二句，妄境似有。见即见分，合上以目观见。见缘即见所缘之相分，合上国土众生。此见、相二分，依自证分而起，属依他起性；依他如幻，非有似有，故曰似现前境。诘其根本，元我真觉堕在妄明之中，以为其咎，觉明二字，亦即四卷中，性觉必明，妄为明觉。性觉即自性之觉体，本具妙明之德用，不假明而明之，设若必定加明于觉体之上，则此必明一念，即是妄为，不当为而为也。即转妙明为无明，性觉成妄觉，由此妄觉，遂起见、相二分之妄。觉明乃为根本无明，诸妄总因。四卷三种忽生相续，无不因此而成。</p>
<p>见所缘眚者：见即转相之见分，所缘即现相之相分，皆由无明之力，转真见成妄见。此见即眚见，遂有所缘依、正之眚影，合上见病为影。</p>
<p>觉见即眚者：接上句，谓非但所缘是眚，即觉明所发之能见，亦即是眚，以俱依无明而有，妄体本无，合上影见俱眚也。</p>
<p>本觉明心，觉缘非眚者：此明真体非病；上觉字指真体，下觉字指妙用。缘字双摄见分、相分，能、所二缘。谓本觉妙明真心，遍觉能、所二缘皆妄，此觉体自不堕妄中，实非有眚妄见可比，故曰：‘非眚’，合上见眚非病。《正脉》云：此阿难所见身境，即有两重难知：‘一者难知其为别业，以与众同住，彼此不异也。二者难知其为妄见，以与众见同，信其实有也。故以前眚 影，两重易知者例之’。问：‘身境同见，何以类眚影之别见？’答：‘众生依自心法界，而迷起梦境，法界唯心，梦境非有，故为别为妄，见同众人，不过业同同见耳，岂同外教共一而实有乎？譬如千灯一室，虽同处而各别光满；又如群翳观灯，似同轮而实各病；及其一人病愈，只消一人之轮，始知非共一，而非实有矣。’二就所例法进退合明竟。</p>
<p><span style="color:#333399">申三<span lang="EN-US">&nbsp;&nbsp;结见见即释离迷闷&nbsp;&nbsp;分二&nbsp;&nbsp;&nbsp;&nbsp;酉初&nbsp;&nbsp;令取上义转释&nbsp;&nbsp;&nbsp;&nbsp;&nbsp;二&nbsp;&nbsp;令对目前会释&nbsp;&nbsp;&nbsp;&nbsp;今初</span></span></p>
<p><b><span style="color:teal">觉所觉眚，觉非眚中。此实见见，云何复名，觉、闻、知、见？<span lang="EN-US"></span></span></b></p>
<p>上来别业中种种发挥，结归觉缘非眚一句，正转释见见非见之迷闷也。首句即上觉缘<span style="font-size:10.0pt;">见相二分</span>二字；二句即上非眚二字。一、三觉字是真体，所觉即能缘所缘，由无明所熏，知见妄发<span style="font-size:10.0pt;">见分</span>，发妄不息，劳见发尘<span style="font-size:10.0pt;">相分</span>，悉皆如眚，真觉未觉时，常堕眚中，一觉所觉是眚，则此真觉，即已离眚，非堕眚中矣！此牒前本觉明心，觉缘非眚，及前能见眚者，终无见咎，又见眚非病之义，亦如圆觉所云：‘知幻即离’是也。</p>
<p>此实见见：此字即指上二句，实即见见非见之义。比显云：真觉觉于所觉是眚时，真觉不堕于眚中<span style="font-size:10.0pt;">此上二句义</span>；即前真见，见于见精带妄时，真见非堕于见精妄中，彼此意义相类。<span>&nbsp; </span>云何下责怪之辞，见性即是寂常心性，所应取为本修因者，云何复将此妙觉明性，名为觉、闻、知、见？何异将连城之璧，唤作碔砆，岂不误哉？觉、闻、知、见，即是六精，体同用异。‘元以一精明，分作六和合。’觉知二字，各具二精，即带妄之见精也。众生既不可执妄为真，亦不可将真作妄，如祗认见、闻、觉、知为心，则被所覆，即不见精明本体矣。须知真心虽不离见、闻、觉、知，本不属见、闻、觉、知，方有超脱之一日也。初令取上义转释竟。</p>
<p><span style="color:#333399">酉二<span lang="EN-US">&nbsp;&nbsp;令对目前会释</span></span></p>
<p><b><span style="color:teal">是故汝今，见我及汝，并诸世间，十类众生，皆即见眚，非见眚者。<span lang="EN-US"></span></span></b></p>
<p>此对境会释，真妄二见。见我即观佛相好，及汝即阿难自身。世间指虚空、山、河、大地。十类众生：于十二类中，除无色、无想；此举圣、凡、依、正。此二见眚，字同义异，上谓见有眚，下谓能见眚。若自惑未除，纵观如来胜相，犹是见带眚病。古德云：‘眼中犹有翳，空里见花红。’非能见眚者之真见。上判是妄非真。</p>
<p><b><span style="color:teal">彼见真精，性非眚者，故不名见。<span lang="EN-US"></span></span></b></p>
<p>彼见即能见眚之见。已离于妄曰真；纯一无杂曰精。性非眚者；其性不变随缘，随缘不变，能为见相所依，不为见相所变，其性不堕于眚妄之中，故曰：‘非眚’。既非是眚，故不应名见。此后二句，判真非妄，即上‘觉非眚中，云何复名觉、闻、知、见。’</p>
<p>一切众生，不达所见身界，皆自心别业之妄影，本来无实，所以凡夫深生取著，二乘深生厌离，皆非解脱之道。若知惑业所现，妄体本空，不生执著，无可厌离，则终日对境，终日不被境转矣！初例明别业竟。</p>
<p><span style="color:#333399">未二<span lang="EN-US">&nbsp;&nbsp;例明同分分三&nbsp;&nbsp;&nbsp;&nbsp;申初&nbsp;&nbsp;举能例法退同合别&nbsp;&nbsp;&nbsp;&nbsp;二&nbsp;&nbsp;就所例法进同合同&nbsp;&nbsp;&nbsp;&nbsp;三&nbsp;&nbsp;结离见即觉教取证&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如彼众生，同分妄见，例彼妄见，别业一人。<span lang="EN-US"></span></span></b></p>
<p>此例明同分，文具能、所二例。若对例阎浮提等，此为能例；若对例别业妄见，此为所例。问：‘前云举国同见灾象，易知其为同分，彼国众生不见，易知其为妄见，既有两重易知，即可例下十方依、正，而更取例于别业者，何也？’答：‘前见灾象文中，元缺详示妄因，故必取例别业之妄，令知同彼眚影，一例虚妄，则妄因成，方可以为能例之法，不得不退例别业也。’故呼当机而告之曰：如彼一国众生，同分妄见，所见种种灾象，例彼目眚，别业妄见之一人。若约三番，分属进退合明，此乃第二番退以合明，退一国同分所见灾象之妄，例彼一人见眚影之别业。</p>
<p><b><span style="color:teal">一病目人，同彼一国，彼见圆影，眚妄所生。此众同分，所见不祥，同见业中，瘴恶所起。<span lang="EN-US"></span></span></b></p>
<p>此承前易知之同分，转取例于易知之别业。即牒定一病目人，同彼一国，彼此合明，例出妄因。彼别业所见圆影，既非即灯即见，亦非离灯离见，但由眚妄所生。此同分所见灾象，既非即空即见，亦非离空离见，同是见业中，瘴恶所起，与彼见圆影，无以异也。</p>
<p>同见业中，瘴恶所起者。由众生见分，妄起能见之业用，故有所见之妄相。而灾象乃瘴疠恶气，上应于天，故现种种不祥之象，但惟瘴恶，是其妄因，岂天象有实体哉？</p>
<p><b><span style="color:teal">俱是无始，见妄所生。<span lang="EN-US"></span></span></b></p>
<p>眚影、灾象，同、别虽殊，为妄则一，皆无实体，究其妄因，俱是无始无明，熏成见妄，所生之虚影。若约交互进退合明，进圆影以合明灾象，则灾象亦一国之眚妄，与圆影同一例也；退灾象以合明圆影，则圆影亦一人之恶缘，与灾象同一例也；二者虽为浮尘根所见之境，推末由本，俱是无始，真见堕在妄见中，所生之妄境，了无实体。初举能例法退同合别竟。</p>
<p><span style="color:#333399">申二<span lang="EN-US">&nbsp;&nbsp;就所例法进同合同</span></span></p>
<p><b><span style="color:teal">例阎浮提，三千洲中，兼四大海，娑婆世界，并洎十方，诸有漏国，及诸众生。<span lang="EN-US"></span></span></b></p>
<p>此举所例之法，进退合明。即以一国同见灾象为能例，若约分属进退合明，此属第三番进以合明。进一国所现灾象，合明十方依、正之境，以灾象一国同见，易知其为同分；彼国不见，易知其为妄见。以此例阎浮提等，依、正；净、秽；苦、乐不等，难知其为同分，无始恒然，非偶尔暂现，难知其为妄见，令难知者，与易知同一例也。三千洲，即阎浮一洲中，有三千洲，兼须弥四面，四大海中，一四天下。娑婆世界：即释迦所主，三千大千世界。并洎十方，诸佛刹土，此由近以及远也。</p>
<p>诸有漏国，及诸众生者：国与众生，均以有漏称，因皆依无明，而得建立也。下文云：‘迷妄有虚空，依空立世界，想澄成国土，知觉乃众生。’无非自心所现之惑境，岂得谓为无分？以因妄而有，故曰‘有漏’。虽遐方异域，他所住持，非己受用之境，例同灾象，亦可易知，其为虚为妄也。</p>
<p><b><span style="color:teal">同是觉明，无漏妙心，见闻觉知，虚妄病缘，和合妄生，和合妄死。<span lang="EN-US"></span></span></b></p>
<p>此合明同妄。同是觉明，与上元我觉明不同，前是真觉而起妄明，此是本觉自具妙明。十方依正，有漏妄法，同依真起，乃依本觉妙明，无漏妙心；心以无漏称故妙，未起烦恼，无有生死，即本源真心；受无明本熏，业识资熏之力，起成见分，映在六根门头，故有见闻觉知，虚妄之病，合上瘴恶。<span>&nbsp; </span>缘字即所缘相分之妄境，指十方依、正同分惑境，乃根本无明，见病之影，合上灾象。&nbsp; 和合妄生，和合妄死者：以依、正二报，总属依他起性。依他如幻，有生有灭；依报有成、住、坏、空，正报有生、老、病、死。皆由无明为因，业识为缘，因缘和合，于无生中，虚妄有生，此有乃为幻有，非实有所生；因缘别离，和合终尽，于无灭中，虚妄名灭，此灭但有其名，非实有所灭。死字应作灭字，方通无情。&nbsp; 若约交互进退合明，进一国灾象，以合明十方依、正，则依、正亦同分之境，与灾象同一例也；退十方依、正，以合明一国灾象，则灾象亦虚妄病缘，与依、正同一例也。</p>
<p>问：‘十方依、正，与己无干，何为同分？’答：‘虽非业招，亦由惑现，自心无明一起，将全法界真心，遍成迷惑之境，于无同异中，炽然成异相之世界。因异显同，复立同相之虚空；因同异发明，复立无同异之众生。未至发真归元，则空沤未灭，十方依、正，皆自心无明，妄现之惑境，固属有分，何得曰非同分耶？’二就所例法进同合同竟。</p>
<p><span style="color:#333399">申三<span lang="EN-US">&nbsp;&nbsp;结离见即觉教取证</span></span></p>
<p><b><span style="color:teal">若能远离诸和合缘，及不和合，则复灭除诸生死因。<span lang="EN-US"></span></span></b></p>
<p>此与上节，同是觉明无漏妙心，见、闻、觉、知，虚妄病缘，和合妄生，和合妄死，正是敌体相翻。上节约从真起妄，妄有二种颠倒，分别见妄，为虚妄病，既有妄见，乃有所缘。缘即所缘依正身境，亦即总标中，当处发生，当业轮转，二妄惑业之境，和合生灭。<span>&nbsp; </span>此节约返妄归真。缘即别业、同分所缘之境。不和合下，亦应有一缘字。和合缘即别业境，不但惑现，还加有业，和合而成，故曰和合缘；不和合缘，即同分境，但由惑现，并无有业，和合其中，故曰不和合缘。若能远离，即微密观照，离妄之功，妄离则真自复。谓修楞严大定者，若能了知同分、别业，二所缘境，为虚为妄，不执实有，即远离诸和合缘，及不和合缘。不能离缘，便为物转，若能离缘，即可转物同如来矣！此二句离缘也。</p>
<p>则复灭除诸生死因：生死因即二种颠倒，分别见妄，为轮回之本。别业妄见，属事识，为分段生死因；同分妄见属业识，为变易生死因；但所缘同、别二境既离，能缘本、末二妄自息，即不起二种颠倒，分别见妄。故曰：‘则复灭除诸生死因’。此句离见也，并上三句，即下文不随分别，世间、业果、众生三种相续，三缘断故，三因不生，文义相类，远离即不随也。<span>&nbsp; </span>又尘既不缘，根无所偶，返流全一，六用不行，十方国土，皎然清净，如净琉璃，内悬明月。</p>
<p><b><span style="color:teal">圆满菩提，不生灭性。清净本心，本觉常住。<span lang="EN-US"></span></span></b></p>
<p>此明即觉，合上离见即觉，如圆觉经离幻即觉，义相同，显言之，即离妄即真也。前二句圆满及性字，皆要双用。不生灭性，即是涅槃，谓妄见即离，真觉全显，即能圆满三菩提性，及圆满三涅槃性。承上能缘之妄见除，则转烦恼圆满菩提性；所缘之妄境离，则转生死圆满涅槃性。此即菩提、涅槃，二转依果。</p>
<p>清净本心，本觉常住者：既已圆满智、断二果，复本心源，究竟清净，本觉到此，方得出缠，常住不变，轮回从此永卸矣！此节文但能不取见缘，不随见妄，则终日对境，终日无境可对，能所不立，法法全真，是谓常住首楞严三昧。如《起信论》云：‘离一切法差别之相，以无虚妄心念，即是真如常恒不变，净法满足’也。初释其迷闷竟。</p>
<p><span style="color:#333399">辰二<span lang="EN-US">&nbsp;&nbsp;开其未开&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;蹑前悟与未悟&nbsp;&nbsp;&nbsp;&nbsp;二&nbsp;&nbsp;正破和合俱非&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝虽先悟，本觉妙明，性非因缘，非自然性；而犹未明如是觉元，非和合生，及不和合。<span lang="EN-US"></span></span></b></p>
<p>此蹑前文，当机述意：‘世尊！为我等辈，宣说因缘及与自然，诸和合相，与不和合，心犹未开，而今更闻，见见非见，重增迷闷。’而佛先其所急，与释迷闷，今了知真见见于见精之时，真见已离自体中一分妄，非是带妄之见矣，则迷闷已释；此当开其未开，谓阿难言：汝虽先前已悟，本觉妙明真心，双超妄情，分别计度，而非因缘性，非自然性。而犹未明下属未悟。以因缘、自然，佛已开示，故得先悟。如是本觉妙心，元非和合生，及不和合，此理实犹未明，故不得不再为开示也。若说觉性，是和合生，则与离一切相相背；若说非和合有，则与即一切法相背，故下正明非和合，及非不和合之义。初蹑前悟与未悟竟。</p>
<p><span style="color:#333399">巳二<span lang="EN-US">&nbsp;&nbsp;正破和合俱非&nbsp;&nbsp;分二&nbsp;&nbsp;&nbsp;&nbsp;午初先破和合&nbsp;&nbsp;&nbsp;&nbsp;二&nbsp;&nbsp;破非和合&nbsp;&nbsp;午初又分二&nbsp;&nbsp;&nbsp;&nbsp;未初&nbsp;&nbsp;总举妄惑&nbsp;&nbsp;&nbsp;&nbsp;二&nbsp;&nbsp;别为破斥&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！吾今复以前尘问汝：汝今犹以一切世间，妄想和合，诸因缘性而自疑惑，证菩提心和合起者。<span lang="EN-US"></span></span></b></p>
<p>前破因缘等，皆约前尘而破，以见离尘不显故；今破和合，亦以前尘为问。故佛云：吾今复以前尘问汝，汝今犹以一切世间，妄想情计，疑见性为和合而有，此诚不当。观犹以二字，有责怪意，和合上加妄想二字，以真见本无和合，妄想情计，妄计和合。诸因缘性一句，以和合与因缘相关，故兼言之；自生疑惑，即是妄想。</p>
<p>证菩提心，和合起者：此二句按定错计。上句即指真见，以真见为能证菩提之因地心，此心为如来密因，由来不变，岂属和合起者？故不应自生疑惑。初总举妄惑竟。</p>
<p><span style="color:#333399">未二<span lang="EN-US">&nbsp;&nbsp;别为破斥&nbsp;&nbsp;分二&nbsp;&nbsp;&nbsp;&nbsp;申初&nbsp;&nbsp;破和&nbsp;&nbsp;&nbsp;&nbsp;二&nbsp;&nbsp;破合&nbsp;&nbsp;&nbsp;&nbsp;今初</span></span></p>
<p><b><span style="color:teal">则汝今者，妙净见精，为与明和？为与暗和？为与通和？为与塞和？<span lang="EN-US"></span></span></b></p>
<p>此仍用见精者，以真见、见精无别体故。因二妄既剖，故加妙净二字，以此见虽然处染，毕竟不染，其清净本体，由来不变，故曰：‘妙净’。为与明和等，即以前尘为问也。</p>
<p><b><span style="color:teal">若明和者，且汝观明，当明现前，何处杂见？见相可辨，杂何形像？<span lang="EN-US"></span></span></b></p>
<p>首句牒定，下以名、义、体、相四意破之。先约相破。杂即和也，凡言和者，必有二物，相投不分，方成和义。故难云：且汝观见明相，正当明相现前之时，何处杂和汝见耶？<span>&nbsp; </span>见相可辨，杂何形像者：见精属内心，明相属外境，如果杂和为一，亦应可辨；如朱与面粉二物杂和，则朱失其红，面失其白，成为非红非白之色，今见相二者杂和，究竟作何色相耶？</p>
<p><b><span style="color:teal">若非见者，云何见明？若即见者，云何见见？<span lang="EN-US"></span></span></b></p>
<p>二约义破。凡言和者，必有二物，先相离而后相即，方成和义。难云：见与明相和后，毕竟还是见耶？非是见耶？若和后明相非是见者，应无所属，云何而能见明！此非离也。若和后明相即是见者，相既成见，应不能自见其相，若仍见其相，云何以见自见其见？此非即也。如是观察，则和义不成。</p>
<p><b><span style="color:teal">必见圆满，何处和明？若明圆满，不合见和！<span lang="EN-US"></span></span></b></p>
<p>三约体破。凡言和者，必二体各不圆满，方可相和。难云：必其见性圆满，何处可以再和明相？若使明相圆满，不合更容见与之和？</p>
<p><b><span style="color:teal">见必异明，杂则失彼，性、明名字，杂失明、性，和明非义。<span lang="EN-US"></span></span></b></p>
<p>四约名破。凡言和者，必二物不同，而后相和，既和当失本名。难云：若见性与明相，未杂之时，见是见，明是明，有情之见性，必异于无情之明相，杂和之后，则必失彼见性明相，本有之名字，而见当非见，明应非明；如水土相和，则失彼水土本名，转名为泥矣。杂和既失明相见性之本名，则说见性和明相者非义矣。</p>
<p><b><span style="color:teal">彼暗与通，及诸群塞，亦复如是。<span lang="EN-US"></span></span></b></p>
<p>以明例余，彼暗与通塞，非和之义，亦复如是。初破和竟。</p>
<p><span style="color:#333399">申二<span lang="EN-US">&nbsp;&nbsp;破合</span></span></p>
<p><b><span style="color:teal">复次，阿难！又汝今者，妙净见精，为与明合？为与暗合？为与通合？为与塞合？<span lang="EN-US"></span></span></b></p>
<p>此破合。凡言合者，如盖与函相合附，而不离也。</p>
<p><b><span style="color:teal">若明合者，至于暗时，明相已灭，此见即不与诸暗合，云何见暗？若见暗时，不与暗合，与明合者，应非见明！既不见明，云何明合，了明非暗？<span lang="EN-US"></span></span></b></p>
<p>此正破明合。若与明合者，如圆盖合于圆函，附而不离，至于暗时，暗生明灭，见与明合，自必随明以俱灭，此见即不与诸暗合，既不合暗，云何而能见暗？<span>&nbsp; </span>若见暗时，不与暗合者：恐防谬计，不必暗合，而能见暗。故破云：若见暗之时，不必定与暗合，依旧与明合，而能见暗者，则不合能见，合应不见，汝见与明合者，应当见暗，而非见明矣！</p>
<p>云何明合，了明非暗。此归正破。既与明合，应非见明，云何现前，与明合时，了知是明非暗也？明暗是二，见性是一，明、暗有生灭，见性无去来，岂可说合耶？</p>
<p><b><span style="color:teal">彼暗、与通，及诸群塞，亦复如是。<span lang="EN-US"></span></span></b></p>
<p>此以上可以例知，故云亦复如是。初破和合竟。</p>
<p><span style="color:#333399">午二<span lang="EN-US">&nbsp;&nbsp;破非和合&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;承示转惑&nbsp;&nbsp;&nbsp;&nbsp;二&nbsp;&nbsp;别为破斥&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！如我思惟：此妙觉元，与诸缘尘，及心念虑，非和合耶？<span lang="EN-US"></span></span></b></p>
<p>当机闻说，证菩提心，不从和合起，遂转惑非和非合，离缘别有，此妄情计度，势所必至。观其问词曰：如我思惟，末句殿以耶字，是未敢自决，而请佛求决也。<span>&nbsp; </span>此妙觉元者：指此根中见性，乃本妙觉明，元清净体，具不变随缘二义；依不变义故非和合，依随缘义非不和合，性、相互融，真、俗无碍，此以剖妄之后，乃立斯名。</p>
<p>与诸缘尘：即明、暗、通、塞，所缘尘境。及心念虑：即六处识心，以心为识体，念虑为识用，此正辩根性之与尘识，非则俱非也。初承示转惑竟。</p>
<p><span style="color:#333399">未二<span lang="EN-US">&nbsp;&nbsp;别为破斥&nbsp;&nbsp;分二&nbsp;&nbsp;&nbsp;&nbsp;申初&nbsp;&nbsp;破非和&nbsp;&nbsp;&nbsp;&nbsp;二&nbsp;&nbsp;破非合&nbsp;&nbsp;&nbsp;&nbsp;今初</span></span></p>
<p><b><span style="color:teal">佛言：汝今又言，觉非和合。吾复问汝：此妙见精，非和合者，为非明和？为非暗和？为非通和？为非塞和？<span lang="EN-US"></span></span></b></p>
<p>此正破非和，以显非不和也。非和者两物异体，各不相入之谓也。佛言：汝今又言此妙觉元，非和合者，吾复问汝，此妙见精，非和合者，应如砖石并砌，彼此各不相入，为与明、暗、通、塞，四法之中，与何法非和耶？此中见精称妙者，亦二妄已剖故也。</p>
<p><b><span style="color:teal">若非明和，则见与明，必有边畔！汝且谛观：何处是明？何处是见？在见在明，自何为畔？<span lang="EN-US"></span></span></b></p>
<p>此但约明破。若见非与明和，如砖、石并砌，体不相入，则见之与明，必有边际界畔，此是必然之理。汝且现今谛实观察，何处是明相？何处是见精？在见精与明相二者之间，自何处为界畔耶？此先与索畔。</p>
<p><b><span style="color:teal">阿难！若明际中，必无见者，则不相及，自不知其明相所在，畔云何成？<span lang="EN-US"></span></span></b></p>
<p>此蹑成破意。谓言纵有边畔，亦如砖石之不相入。际者界限也。承上见精、明相，各有界限，见中无明，明中无见。若明相界限中间，必无见者，则彼此不相及，自然不知明相所在之处；处尚不知，边畔从何分别？畔既不分，则非和之义不成矣！</p>
<p><b><span style="color:teal">彼暗、与通，及诸群塞。亦复如是。<span lang="EN-US"></span></span></b></p>
<p>此破一，自可例余。初破非和竟。</p>
<p><span style="color:#333399">申二<span lang="EN-US">&nbsp;&nbsp;破非合</span></span></p>
<p><b><span style="color:teal">又妙见精，非和合者，为非明合？为非暗合？为非通合？为非塞合？<span lang="EN-US"></span></span></b></p>
<p>此破合可知。</p>
<p><b><span style="color:teal">若非明合，则见与明，性、相乖角，如耳与明，了不相触。<span lang="EN-US"></span></span></b></p>
<p>首句牒定。若见不与明合者，则见与明，一属性，一属相，彼此乖违角立，各不相顺。此据理论，下以喻明。既然非合，应如耳根之与明相，了无关系，不相触合；触即合也。</p>
<p><b><span style="color:teal">见且不知，明相所在，云何甄明，合非合理？<span lang="EN-US"></span></span></b></p>
<p>此承上既不相合，纵见之亦不能见，见且不见，自然不知明相所在；如耳听明，听且不能听，岂知所在耶？知既不知，云何甄别明白，合与非合之理？</p>
<p><b><span style="color:teal">彼暗、与通，及诸群塞，亦复如是。<span lang="EN-US"></span></span></b></p>
<p>此例破，可知。后无结文者，因此科但释前超情科中余情，故不另结。文自阿难妄识破后，求示寂常妙明真心，而如来指与根中见性，十番极显其真，二见复剖其妄，克就当人分上，最亲切处，分明指出，会见、闻、觉、知，虚妄病缘，妄不离真，同是觉明无漏妙心；此中复明，本妙觉元，非和合与不和合，密示万法一体之旨，大科克就根性，直指真心已竟。自此以前但显理究竟坚固，若不知所指之心，不独近具根中，实则量周法界，则何以明事究竟坚固耶？故下会通四科，全事即理，圆彰七大，全相皆性，极于三如来藏，圆融无碍；说奢摩他，令悟一切事相，无非理性，乃统世界、身、心，为一定体。自此见性，转名如来藏性，以能遍为诸法实体，乃对万法而立名也。初克就根性直指真心竟。</p>
<p align="right" style="text-align:right;text-indent:24.0pt;word-break:break-all">楞严经讲义第五卷终<span>&nbsp; </span></p>
