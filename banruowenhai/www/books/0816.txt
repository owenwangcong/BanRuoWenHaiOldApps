<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(重重诲勉第三十六)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">重重诲勉第三十六<span lang="EN-US"></span></span></p>
<p>本品为折伏众生恶业，而示诲勉。首显恶因恶果，令知畏惧。末劝端正身心，不忘功夫，以免败悔。</p>
<p><b><span style="color:teal">佛告弥勒：吾语汝等。如是五恶、五痛、五烧，辗转相生。敢有犯此，当历恶趣。或其今世，先被病殃，死生不得，示众见之。或于寿终，入三恶道。愁痛酷毒，自相燋然。<span lang="EN-US"></span></span></b></p>
<p>上明五恶、五痛、五烧相生之祸。《嘉祥疏》曰：‘展转相生者，明三毒。不除恶，恶不绝，苦果不息。’又《会疏》曰：‘五恶是因，勤苦是果。依果诫因，展转相生，现（世）痛后（世）烧，相因而生故。’两说俱明‘相生’，但未详明‘辗转’之义，净影、憬兴与望西明之。望西云：‘初明恶生痛烧。次明烧生恶痛。’净影云：‘初明从恶生痛生烧。下明其从烧生恶生痛。’憬兴同焉。是谓恶与痛烧，互相辗转而生。恶生痛烧，故入恶趣。但恶趣众生，三毒弥甚，故烧复生恶痛。如鸡生蛋，蛋又生鸡，彼此辗转而生，何有已时。故下云‘敢有犯此’，‘此’者恶也。敢犯恶者，必当永劫辗转于恶趣之中。故云‘当历恶趣’。‘历’者经历。恶趣是作恶自招之果。故举果相，以诫众生令止恶因也。‘或其今世’至‘示众见之’，明五痛也。乃现世之华报也。‘被’者受也。‘病’者疾病，诸业病也。‘殃’者殃祸，水火之灾、刑罚之祸等等皆是。作恶之人，于现在世，或生重病，或招灾祸，求生不得，求死不得。忧苦万端，不能出离。故云‘死生不得’。下云‘示众见之’者，显此恶果，普令大众，皆得见之。令知因果不虚，而生戒惧。下云‘或于寿终，入三恶道’，乃后世之果报，明五烧也。‘愁痛’者，忧悲苦痛也。‘酷毒’，极惨之苦痛也。‘焦’者，灼也，炙也，为火所伤也。‘然’者燃烧。《会疏》曰：‘燋然，狱火剧貌。自者，自业所感也。’故云‘自相燋然’。</p>
<p><b><span style="color:teal">共其怨家，更相杀伤。从小微起，成大困剧。<span lang="EN-US"></span></span></b></p>
<p>《净影疏》谓上四句，乃‘从烧起恶’。</p>
<p>‘更相杀伤’等，据望西意，‘是则烧生杀生恶也。’恶人在狱火中，痛极生嗔，互相伤杀。是则烧中，重复造恶，结怨成仇，故云‘怨家’。互相报债，甲杀乙，乙复杀甲，故云‘更相杀伤’。从微至著，愈演愈烈，无有穷期。故云‘从小微起，成大困剧’。‘剧’者，甚也，烈也，多也，增也。行恶不止，苦增不已，乃成大困，创重祸深，故云‘成大困剧’，又《魏译》作‘久后大剧’。《净影疏》曰：‘身受劳苦，苦增不息，名久大剧。’</p>
<p><b><span style="color:teal">皆由贪著财色，不肯施惠。各欲自快，无复曲直。痴欲所迫，厚己争利。富贵荣华，当时快意。不能忍辱，不务修善。威势无几，随以磨灭。天道施张，自然纠举，茕茕忪忪，当入其中。古今有是，痛哉可伤！<span lang="EN-US"></span></span></b></p>
<p>上重明三毒恶因，反复诫诲。</p>
<p>‘皆由贪著财色’。多求无厌足为贪。贪心牢固曰著。《宝积经》云：‘邪念生贪著，贪著生烦恼。’‘财色’者，‘财’指钱财货物。‘色’者色情，指男女间之情欲。《嘉祥疏》曰：‘或贪财，或贪皮肉。’又云：‘“皆由贪著”下，出三毒之过。贪著荣华，贪现在乐造恶。’‘不肯施惠’者，不肯以财物施人也。《会疏》云：‘贪欲虽多，以财色为大，故偏举。不能施惠，悭吝之相也。’‘各欲自快，无复曲直’，只求自利快心。不问是非曲直也。‘痴欲所迫’，贪欲之心，实根于痴，故曰痴欲。《遗教经》云：‘若有智慧，则无贪著。’故此经文明痴贪二恶。至于嗔毒，已见上段。‘所迫’者，《会疏》云：‘爱欲逼迫，常想欲境’也。是故损人利己，但慕‘富贵荣华’，以求快意于当时。不愿忍辱修善，积累福报于来日。于是威势不常，随即消灭。‘天道施张，自然纠举’。‘施’者，张也。‘纠’者，正也，察也，举其非也。自然之理，法尔之道，谓之天道。《净影疏》云：‘天下道理，自然施立。是故名为天道施张。造恶必彰，名自纠举。’《会疏》云：‘今所言天道者，但是因果报应之报。’又云：‘事已发者依法断割之。事未发者审察之。是云纠举。举，示也。’‘茕茕’，忧思也，无所依也。‘忪忪’，心悸不安，惊惶失措也。‘当入其中’者，《会疏》云：‘茕茕者，单独貌，独生独死故。忪忪者，心动也，惊惶貌。轮回无间也。其中者，五道之中也。’又《净影疏》云：‘罪者归之，无人伴匹。故云茕忪当入其中。’下云：‘古今有是，痛哉可伤！’，表三毒所作恶因，定感痛烧之恶果也。</p>
<p>以上诫恶，下文劝善。</p>
<p><b><span style="color:teal">汝等得佛经语，熟思惟之。各自端守，终身不怠，尊圣敬善，仁慈博爱。当求度世，拔断生死众恶之本。当离三途忧怖苦痛之道。若曹作善，云何第一？当自端心，当自端身。耳目口鼻，皆当自端。身心净洁，与善相应。勿随嗜欲，不犯诸恶。言色当和，身行当专。动作瞻视，安定徐为。作事仓卒，败悔在后。为之不谛，亡其功夫。<span lang="EN-US"></span></span></b></p>
<p>上经文乃如来普劝闻经之人专精修善也。</p>
<p>‘佛经语’通指舍恶修善、背尘合觉之一切法门。别则专指弥陀一乘愿海、六字洪名之净土三经。其中第一，即本经也。‘熟思惟之’，从闻而思也。‘端守不怠’从思起修也。‘端守’者，正守。如教奉行也。又憬兴云：‘端守者，匡邪守正故。’尽此一生，端守佛诲，终无懈怠，故云‘终身不怠’。‘尊圣敬善，仁慈博爱’。憬兴曰‘圣通佛僧。善，世出世法，是无上宝，故敬之。此则三宝也。仁爱慈悲，博济众民，故云仁慈博爱，所谓博爱济众也。’‘当求度世’者，自度度他，自觉觉他，普令一切众生永脱虚妄生死。‘拔断生死众恶之本’者，勤修戒定慧，息灭贪嗔痴也。轮回六道，贪欲为本。生死苦海，智为能度。以智慧剑斩断贪欲无明等烦恼，即是拔断生死之本。如是则永离三途之苦。恶尽则痛烧俱息也。故云‘当离三涂忧怖苦痛之道’。</p>
<p>次劝端正身心，与善相应，世尊直指作善之第一著。‘作善’浅释为行善，究实则为‘是心作佛’也。‘端正身心耳目口鼻’，浅释则为身端心正，如‘非礼勿视，非礼勿听’等也。深析之则‘耳当自端’即为观音大士反闻自性之耳根圆通也。大士不逐闻尘，返闻自性，是为端耳。如是演申，不逐色尘，返观自性，是为端目。如是六根，不逐六尘，朗照心源，方名端正，故为第一也。下云‘身心净洁，与善相应’，亦同具上之浅深二义。浅言之即身心离垢无染，身之所行，口之所言，意之所思，悉是善也。深言之始觉智妙契本觉理，才是‘与善相应’。但应谛知，此第一之善，究竟不离‘诸恶莫作，众善奉行’。</p>
<p>更就本宗，第一之善，实即大势至法王子之念佛法门‘都摄六根，净念相继’也。一声佛号，六根俱摄。即六根自端也。又灵峰大师‘佛号投于乱心，乱心不得不佛’。心既是佛，六根自然悉皆是佛。故云‘耳目口鼻，皆当自端’。‘自端’者，一声佛号，六根自然端正也。自然‘身心净洁，与善相应’。‘善’者，‘是心是佛’也。</p>
<p>品末重复劝勉，应弃欲止恶，安和专诚。‘嗜’者，爱好与贪求也。‘欲’者，《大乘义章七》曰：‘染爱尘境，名之为欲。’‘尘’，色声香味触五尘。此五者能起人之贪欲，故又名五欲。《智度论》曰：‘五欲又名五箭，破种种善事故。’是故世尊劝诫众生，‘勿随嗜欲’。且诸欲之中，淫欲之毒最深，故戒出家人首重断淫也。若能离欲，则可‘不犯诸恶’，是乃深劝诸恶莫作也。‘言色’者，言语与容颜也。‘和’者和祥。言和者，即四摄之爱语。色和者，慈光照人也。‘身行’者自身之所行也。‘专’者专一、专诚、专精。‘当专’指应当专精行道。若就本经，则劝一向专念也。‘动作’者，行动也。‘瞻视’者，看也。‘徐’者，和缓。故‘动作瞻视，安定徐为’，即一举一动，皆当安详镇定，从容不迫。‘仓卒’者，匆促也，慌忙也。‘谛’者，审慎也。作事慌忙，则必将失败与后悔。所行不慎，则‘亡其功夫’。‘亡’者丧失也。‘功夫’者，修持之功力。</p>
