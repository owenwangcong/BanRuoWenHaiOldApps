<p align="center" style="text-align:center"><b><span style="font-size:36.0pt;color:#FF6600">逆耳言<span lang="EN-US"></span></span></b></p>
<p align="center" style="text-align:center"><b><span style="font-size:24.0pt;color:#FF6600">（弘护丛书之五）<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">李炳南老居士讲述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">腊月三十日大扫除</a></span></p>
<p align="center" style="text-align:center"><span lang="EN-US"><a href="#a02">弘法护法</a></span></p>
<p align="center" style="text-align:center"><span lang="EN-US"><a href="#a03">多文多患</a></span></p>
<p align="center" style="text-align:center"><span lang="EN-US"><a href="#a04">佛生年代缩短</a></span></p>
<p align="center" style="text-align:center"><span lang="EN-US"><a href="#a05">空腹大佛</a></span></p>
<p align="center" style="text-align:center"><span lang="EN-US"><a href="#a06">入佛异趣</a></span></p>
<p align="center" style="text-align:center"><span lang="EN-US"><a href="#a07">知内知外</a></span></p>
<p align="center" style="text-align:center"><span lang="EN-US"><a href="#a08">契机法言</a></span></p>
<p align="center" style="text-align:center"><span lang="EN-US"><a href="#a09">人习善恶之今因</a></span></p>
<p align="center" style="text-align:center"><span lang="EN-US"><a href="#a10">法运兴衰由心向背</a></span></p>
<p align="center" style="text-align:center"><span lang="EN-US"><a href="#a11">顶蹴栴檀皆染香气</a></span></p>
<p align="center" style="text-align:center"><span lang="EN-US"><a href="#a12">盗亦有道</a></span></p>
<p align="center" style="text-align:center"><span lang="EN-US"><a href="#a13">波旬放言</a></span></p>
<p align="center" style="text-align:center"><span lang="EN-US"><a href="#a14">伪君子辩</a></span></p>
<p align="center" style="text-align:center"><span lang="EN-US"><a href="#a15">舍利</a></span></p>
<p align="center" style="text-align:center"><span lang="EN-US"><a href="#a16">佛诞忆妙峰山</a></span></p>
<p align="center" style="text-align:center"><span lang="EN-US"><a href="#a17">未证真如应慎因缘</a></span></p>
<p align="center" style="text-align:center"><span lang="EN-US"><a href="#a18">消极积极辩</a></span></p>
<p align="center" style="text-align:center"><span lang="EN-US"><a href="#a19">不明教相难言空有</a></span></p>
<p align="center" style="text-align:center"><span lang="EN-US"><a href="#a20">迷人破法立执</a></span></p>
<p align="center" style="text-align:center"><span lang="EN-US"><a href="#a21">名之害</a></span></p>
<p align="center" style="text-align:center"><span lang="EN-US"><a href="#a22">发大心</a></span></p>
<p align="center" style="text-align:center"><span lang="EN-US"><a href="#a23">教不可变质</a></span></p>
<p align="center" style="text-align:center"><span lang="EN-US"><a href="#a24">受赞增慢</a></span></p>
<p align="center" style="text-align:center"><span lang="EN-US"><a href="#a25">以德行护法兼用其他</a></span></p>
<p align="center" style="text-align:center"><span lang="EN-US"><a href="#a26">学佛先识大本</a></span></p>
<p align="center" style="text-align:center"><span lang="EN-US"><a href="#a27">斌宗法师仪行</a></span></p>
<p align="center" style="text-align:center"><span lang="EN-US"><a href="#a28">一士谔谔</a></span></p>
<p><a name="a01"></a><span style="color:#333399">腊月三十日大扫除<span lang="EN-US"></span></span></p>
<p>光阴迅速得很，一个年又过去了。区区住在台中，在年前的近几天，听到两种声音，是最刺激心情的。虽然是区区的感觉，却有介绍给大家的必要。</p>
<p>一、是年关这个月，正是农历十一月，台中莲友历年以来，都是从十一日起，至十七日弥陀圣诞止，结七念佛。恰巧今年圆满的这天，是国历腊月三十日。主七师在第六天讲开示，有这样的几句话：‘大家怎么样：只剩明日一天了！’听了这话，我随著一抬头，忽看到壁上挂的日历，书的是十二月二十九，突然触动起‘腊月三十日’那话头来。回想到佛七中间，毫无所得，不由的大吃一惊。</p>
<p>二、是政府下令，新年举行大扫除。在通知单上注明：三十日检查。送通知的人，放下单子，又叮咛了一句‘三十日来检查。’从此以后，家家户户，提水桶，扬扫帚，忙个不休。却有几个莲友，知道区区是没办法的，来替帮忙。自然要谦让推辞，大家说‘‘明天就是三十日’，若不打扫清净，是要招麻烦的。’这几句又触起那话头来了。我辈二惑具足，三业未净，真的‘腊月三十日’来临，怎么了呢？不免倒抽了一口凉气。</p>
<p>总算徼幸，糊糊涂涂，年关闯过去了。但是每天晚间，念的警众偈‘是日已过，命亦随减’试问是年已过，命当如何？还不是将来总有个‘腊月三十日’教命过不去。往者难谏，来者可追。在这接迎新岁以后，是要振作一番的。</p>
<p>《受新岁经》中记载，世尊在新岁之日，令击楗槌集众，公开检讨自己的过失。有这么两句话：‘我今欲受新岁，我无过咎于众人乎？又不犯身口意耶？’世尊何等之人，对于光阴都这样警惕，德业都这样精进，我辈生死凡夫，前途一团黑漆，岂可再放逸懈怠，听凭‘腊月三十日’来临，自招手忙脚乱呢？是应当在新岁开始，重新自己检讨，趁时所作早办，那才是真的聪明人。</p>
<p><a name="a02"></a><span style="color:#333399">弘法护法<span lang="EN-US"></span></span></p>
<p>佛之盛衰，人之盛衰也。道在人弘，非佛法与时合背，而感盛衰。此为明眼人所共认者也。今日佛法景象，岂例外乎？若徒知惊外教之侵凌，或咎魔道之淆混，而不一自反其身，是专务于末矣。假使无外教魔道之来，吾徒所为之种种，便可踌躇满志耶？恐无外教魔道之来，即此今日之景象，或更下之。古哲云：‘无敌国外患者国恒亡。’从知忧患，故不在于外也。</p>
<p>‘君子之德风，小人之德草。’亟望真缁真素大德长者，痛吾教之板荡，各发大心，以担荷自任，起而直追，亡羊补牢，犹未之晚。</p>
<p>然事虽万端，举纲则目自张，宜体察时病，先扼乎其要也。所要维何？一切暂取方严而已！弘法必使受弘者知所重，护法必使被护者显其尊。知重则受持必殷，显尊则魔外自退。反求诸己，不徇物情，风行草偃，教不勃兴者，吾不信也。纵教不即兴，亦保存固有之元气。元气存，谓教之不衰也，乌乎不可。</p>
<p>儒家孝经有云：‘士有争友，则身不离于令名；父有争子，则身不陷于不义。’此区区今日之志也。非敢以白衣之卑，而妄发议论，尚希大德长者，共体教艰，悯我赤心，恕我愚诞。</p>
<p><a name="a03"></a><span style="color:#333399">多文多患<span lang="EN-US"></span></span></p>
<p>修道之人，不事多言，受诬不辩；为自利者，尚矣。然恐损于他方，自不得不甘冒不韪，起而辩之，盖为消他方之烦恼，且免各方之疑误也。</p>
<p>有人问曰：汝焚毁某大师之注经乎？初闻甚忽之，继闻始讶之，三闻无已于言矣。某大师德学皎如日月，余胡为而妄如是。纵为之，是无损于大师，而造罪于己耳，余岂傎乎？或谓余因学派，有慊于大师；余与大师川宁追随，炙教十载，其私谊之雅，更非外人所能知者矣。是言之来，乃好事者，故作滑稽之举，或备四月一日逗趣而已。</p>
<p>予为树刊作卷头语，实经数人怂恿，而勉写之。其旨仅对初机，作普通之贡献，决不敢攻私人！不料竟招是非，甲来责曰：胡为刺我；乙亦曰：刺我似之；丙又起曰：此真刺我矣。噫！余罪障未尽，大事未明，忏悔之不惶，奚暇别刺我哉。然世虽无杀人之曾参，鸩人之羊叔子，以无德而好言，咎过又何辞焉。今后自当随缘，定行定止，能与管城子绝交，则幸也夫。</p>
<p>黄州说鬼，本可姑听，然昧之者，信以为真，或致疑于各方大德，则背因果矣。故余曰：‘恐损于他，不得不言，不得不辩。’</p>
<p><a name="a04"></a><span style="color:#333399">佛生年代缩短<span lang="EN-US"></span></span></p>
<p>佛生年代，由来争执。古主西周昭王，是距今二千九百余年。欧洲学者，考希腊史及阿育王华表，定佛入灭在西纪元前四八三年。我国学者，又据‘众圣点记’，谓佛灭后九七五年，为南齐永明七年。除古说外。中西学者考证，不无有据，佛生距今均主二千五百数十年。今忽退为二千五百，更为世界佛徒公认，吾陋故疑。</p>
<p>梁任公佛学十八篇，据‘众圣点记’，略谓‘佛入灭在周敬王三十五年，即西纪元前四八五年。’按本年为西历一九五六年，加前四八五，佛世寿八十，是共为二五二一年，是一说也。</p>
<p>考各史及新教育研究会，所编本国史年代表，周敬共四三年，依梁之说，退三五年结至周末，尚有三○四年，秦一五，两汉新莽共四二五，三国五四，两晋一五五，南北朝一六九，隋二九，唐二八九，五代五三，宋三一七，元九一，明二七六，清二九八，民今岁四五，加‘众圣点记’九七五，佛世寿八十，是共为二五五三年，是二说也。</p>
<p>再考‘众圣点记’，至齐永明七年，为九七五点，自永明七年，算至本年为一四九九，加佛世寿八十，是共为二五五四年，是三说也</p>
<p>中西学者，所据之‘众圣点记’，阿育王华表，可信乎？不可信乎？如谓可信则历代年数井然可考，何至佛生退后？谓不可信，一切之断简残篇，应俱在怀疑之例。二千五百年之说，胡能成定论耶？吾陋故疑。</p>
<p><a name="a05"></a><span style="color:#333399">空腹大佛<span lang="EN-US"></span></span></p>
<p>近年佛教之衰，患不在外，在乎自身之腐也。心未淡泊利名，行故多违务本，知见不正，所以动作乖方也。</p>
<p>往者无论矣，试看今之碧湖山，造一空腹大佛，内设阶梯，开放登陟，绿女红男，衣履秽臭，钻耳穿眼，踞顶跨肩，嬉笑喧哗，咳唾侮慢，是以佛身为媟狎之所耶？抑以为玩弄之具耶？二者必居其一焉。</p>
<p>天下事有作者，即有和者，闻彰化八卦山，亦拟仿效。经云：造像有大功德，反之，慢佛当有大罪业。罪以吾言为过乎？请举事以明之。</p>
<p>国家之旗，可以臀坐乎？家祀木主，可以裤袜加其上乎？古德椅上书佛字，而不敢坐。真修行人，室中供佛，且不袒胸。手捧经时，不向人拜。与出家人同行，必居其后，视其恭敬三宝，果如何耶？兴斯事者，不知与释迦有和冤仇，竟出妙想而侮辱之！</p>
<p>或问：‘废之与止造乎？’曰：‘非也’。前不云乎？造像有功德，慢佛是罪业。宜于已成者，立止攀登；正造者，专供瞻拜，系铃解铃，转祸为福矣。</p>
<p><a name="a06"></a><span style="color:#333399">入佛异趣<span lang="EN-US"></span></span></p>
<p>众生根性各异，思想不同，入佛旨趣，亦有别焉。根异者何？概分最上上中下下下诸等也。旨别者何？可分大、小、偏、错、邪诸类也。</p>
<p>念无边众生，迷惑颠倒，受苦酬业，无有尽时，发大悲心。思与拔救。忻羡佛力，广求智通，以其一切成办，普度他危。发是心归佛门者，名之曰‘大’，是最上根人所为者也。</p>
<p>自痛五盖十缠，牵引六道，头出头没，劫经恒沙。椎心泣血，，谢绝尘缘，誓求出离，住涅盘乐。发是心归佛门者，名之曰‘小’，是上根人所为者也。</p>
<p>不了幻妄，执著欲尘，来喜去悲，患得患失。盛衰之机，信由因果，习善戒恶，冀佛护持。发是心归佛门者，名之曰‘偏’，是中根人所为者也。</p>
<p>恃才傲物，好高喜名，欲借梵典，广其见闻。著述雄谈，眩耀博雅，颠倒经义，逞佞凌人。发是心归佛门者，名之曰‘错’，是下根人所为者也。</p>
<p>私心滔滔，沉迷物欲，不畏因果，百计营求。幻想佛法，可赖敛财，行解俱无，专为享受。发是心归佛门者，名之曰‘邪’，是下下根人所为者也。</p>
<p>发大心者，自无论矣，小心者，亦是正途。即畏祸希福而归佛者，虽云是偏，尚不失为小果。若尔错而邪者，不独贻累佛门之羞，恐终自罹其殃，正可悯也夫。愿初机学人，登途有所择焉。</p>
<p><a name="a07"></a><span style="color:#333399">知内知外<span lang="EN-US"></span></span></p>
<p>圆证一乘，彻了大事，当求诸内，是佛法之正果。三千威仪，八万细行，为彰于外，皆佛法之正因。正果期众生同证，正因期众生齐修。同证之后，即是佛国庄严；齐修之时，即是人间净土。此佛法竖穷三际，横遍十方之全体大用也。一而二，二而一，未可使之强分。是以欲了大事，而忽仪行，或只讲仪行，而不究一乘者，皆为纡曲其道也。</p>
<p>吾辈初机，望大道而多岐，，自当循一标准庶不致堕坑落堑，唐捐时功。其标准宜先知乎内外，内外无所乖，道虽未得，亦近之矣。</p>
<p>知内者何？一者严持戒律，不破不穿。二者或净或禅，相继不失。三者广研经教，求启智慧。四者守正知见，不徇俗情。五者善恶知识，依教亲远。知外者何？一者威仪具足，貌庄气温。二者护法弘法，不厌不疲。三者众善奉行，厚培福德。四者善巧方便，远离非道。五者众皆为师，平等恭敬。</p>
<p>此内外五重二法，具有相互之关系，必须排偶玩索，方有省焉。愿学者勿以近而忽之，未始无所助也。</p>
<p><a name="a08"></a><span style="color:#333399">契机法言<span lang="EN-US"></span></span></p>
<p>客问予曰：‘向人谈论佛法，何语方为契机？’予应之曰：‘逢初机宜说玄妙，遇宿学宜讲因果。’客仰天而哂，似笑予言背也。予固耄，实尚未昏，请申其意。</p>
<p>今人大都崇拜洋风，视国学久已蔑如，于佛学更不寓目。言偶及之，辄率尔斥谓迷信。成竹横胸，几近阐提，是其心深为骄慢所固蔽。果欲利之，必先折之。故应使彼畅闻佛学，精深幽邃之义，惊未曾有，躐级而言，亦知其不能尽解，惟藉是搴其慢幢，即与潜种善种矣。</p>
<p>今日宿学，固多戒急行笃耆德，实亦不乏好大浮夸之类，且为时潮冲动，竟至舍己从他，甚有愿作学者，耻称信徒之概。以故偏重研教，怠忽行持，高目放言自标玄远，瑰异倜傥，俨然六朝名士。若辈法法皆能，所希微者，战战竞竞，敬慎心耳，故宜与讲因果。纵一时被笑迂腐，然此一粒种子，终有遇缘生起现行之日，斯真益其慧命矣。</p>
<p>客之观念，冬裘夏葛，顺乎理之常也。予之观念，砭肤针肌，应乎时之变也。</p>
<p><a name="a09"></a><span style="color:#333399">人习善恶之今因<span lang="EN-US"></span></span></p>
<p>人作善恶，因素虽多，求其本源，不离心性。孔子曰‘相近习远’，孟子曰‘性善’，荀子曰‘性恶’，告子曰‘性可善可恶’，杨子曰‘性善恶混’，我佛则曰‘本觉’，曰‘无始无明’，是皆指善与恶总属性分之事也。</p>
<p>善者应何使其进，恶者应何使其改，此在教育熏陶，非关法律绳治，而教育方针，实又受政治之支配。固知今多犯罪，虽系教育目标未能对准症瘕而选医选药，更惜乎政治之未尝加意焉。</p>
<p>所谓教育者，家庭学校社会，皆其教室也。家庭部分短，多无统系。学校部分长，且有组织，入学校则受于家庭者，即被其夺。社会部分广，性多炫曜，入社会则受于学校者，亦被其夺。考其趋势，而转移心性之力，学校社会当任其重，而家庭当任其轻。</p>
<p>细玩各种学校设施之教材，凡关仁爱信义廉耻等趣者，却不多采入。而社会歌剧电影艺术之作品，有涉诲杀诲盗诲淫等事者，则极力推奖。如是因，如是果，显而易见，又奚必讳言当前，固作曲折，而他求哉。</p>
<p><a name="a10"></a><span style="color:#333399">法运兴衰由心向背<span lang="EN-US"></span></span></p>
<p>‘时当末法，魔外繁兴’此二语，乃吾教今所引为深忧者也。实则佛法，如日丽天，并无正末之相，不过地球自为向背，粗看似日有正末耳。</p>
<p>地面向日者，境界光华，自然庶民百工，应时兴起，礼乐衣冠，进退不紊。地面背日者，气象阴惨，便有山魈木魔，伺机为祟，哭号叫嗥，跳梁攫啖。今佛法岂非昔之圣言耶？今佛徒多非昔之风尚矣。是法无正末，而人有向背，此正不必为法忧，应当为人悲也。</p>
<p>急戒急乘，有禅有净，自行化他，发真实心，不为名闻利养，是之谓‘向’，人兴正法住矣，何惮于魔外。戒等告朔饩羊，教则鲁鱼亥豕，禅净俱废，自欺欺人，念不在道，无非名利是求，是之谓‘背’，人衰末法由之，何尤于魔外。</p>
<p>故曰：‘法无正末，在我向背；教之兴衰，在我向背；魔外之悔，在我向背。’或疑吾言为常谈乎？请择而试之，以观厥后。</p>
<p><a name="a11"></a><span style="color:#333399">顶蹴栴檀皆染香气<span lang="EN-US"></span></span></p>
<p>佛法住世，俨如日月经天。日纵令冷，月纵令热，佛法固如是也。以其义理真实而不虚，言语精确而难易故。虽有毁谤，只等日月之光，现有云遮影蚀，不过一时一地之幻象而已。实则云之与影，距日月正不知几万亿里，绝未少减日月之明，刹那之间，影云都归乌有，世之毁谤佛者，亦犹是耳。韩欧程朱之谤佛，三武一宗之毁法，几曾有毫末之损哉？而谤者毁者，毕竟低首，化为一家。经有之：佛法如栴檀，顶之蹴之皆染香气，信斯言也。</p>
<p>儒自西汉，奄有国教之尊，政教皆由出之，而君相士庶，硕学鸿儒，率多奉佛，宋明理学，皆佛脱胎，是儒融于佛也。道尝敌视佛教，而寇谦之王浮之流，均剽佛典，造作道经。其念诵仪式，且依样葫芦，红鱼青磬，梵赞呗音，是道亦佛化也。他如五花八门，善坛善社等，无不颠倒梵典，自称佛徒，实则不侔，然人事上因以息争矣。</p>
<p>基督教非今世之雄耶，道风山教堂，已仿佛式；某会更夹讲心经；今香港证道出版社，新印一种传单，题为罪人之梦，设喻插图，大都抄袭佛经，略加变化。学术者，天下之公器，本无专权，善且喜与人同，极希其继续采用，思想接近，磨擦会当减少，佛耶从可联谊矣。</p>
<p><a name="a12"></a><span style="color:#333399">道亦有盗</span><span lang="EN-US" style="color:#333399"></span></p>
<p>庄子曰：‘盗亦有道。’吾曰：‘道亦有盗。’此意云何？俗赞佳贼，‘杀富济贫’（杀作减损释）是盗有道也；若借道而杀贫济富，故曰道有盗也。</p>
<p>吾教六度，布施为首。遇有艰困贫厄，义当量力周济。讵近忽有一般青年，衣冠楚楚，或称是某法师弟子，或言是某居士弟子，专向佛教团体，撞骗钱财。不曰路途被窃，即曰偶缺车资，暂借即还。得钱而去，辄见其衔雪茄、乘三轮、吃菜馆、看电影，而乐其乐也。</p>
<p>佛教类多贫窭，身出数十百元，即须减口旬日。若辈则纵其嗜欲，一挥而尽，已是杀贫济富。若仅论此，尚是小端。然受骗者，不止一人。一人受骗，不止十次。发觉以后，互以施借为诫，布施之门因塞，反使真困穷途者，无告无贷。推其祸源，是谁之咎？此种作风，真是杀尽贫人，而不见血，其阴毒贻害，宁堪言耶？</p>
<p>若辈既命佛徒，或明点滴因果，且系伶俐青年，不难正当谋利，何苦借道行恶，专杀困穷。试思济贫悲也，杀富则恶，故仍称盗；至于济富，犹非君子，更进杀贫，是盗不若也。奉劝发大惭愧，勇猛回头，涅盘会上，放下屠刀，立有成就。否则因果不虚，噬脐再悔，恐无及矣。</p>
<p><a name="a13"></a><span style="color:#333399">波旬放言<span lang="EN-US"></span></span></p>
<p>吾教盛衰，吾徒之责，未可推在众生分上，谓其福德厚薄感招也。谋之臧，虽衰能振；谋不臧，盛亦转堕，此在审机自警，权巧应付环境也。</p>
<p>今辄闻人忧曰：‘供应太薄、僧伽不增、教律过严，来学却步。’便于生产，百计营求，剃度僧尼，尽量诱劝，且拟大撒藩篱，放宽戒律，甚而提议娶妻食肉，顺人大欲，藉为广招之策。呜呼！此真迷途不返，齐末忽本者也。果如所云，是僧伽愈多，而教愈破矣。</p>
<p>试问佛法重心何在？异与他教者何在？是政治耶？是啖饭之敲门砖耶？是名场中之地位耶？不思及此，故有毫厘千里之谬。若本质变矣，何教不可奉信，又奚取于佛教为哉。</p>
<p>予以为今日之事，僧伽在精，不在多寡；戒律宜严，不宜宽纵。居士则律仪宽严，任其自择，不限龙蛇，一体不舍；僧伽戒律道精，方显其尊。数少则供应可厚。居士律仪方便，不使畏难，可以收摄普广。僧伽师也，居士弟也，自应师少于弟。不见夫耶教之普乎？亦非人人神父，个个牧师。若皆神父牧师矣，被教化者何人哉？既不人皆神父牧师，又何碍其教之昌耶 。</p>
<p><a name="a14"></a><span style="color:#333399">伪君子辩<span lang="EN-US"></span></span></p>
<p>二十年前，尝闻愤世嫉俗者，骂人曰：某‘伪君子’，某‘说人话不做人事’被骂者辄引为辱，实亦为社会所不齿。</p>
<p>今有如是之‘伪君子’、‘说人话不做人事者’，吾则向之顶礼膜拜，称赞大德。有疑斯言为傎乎？兹愿引申其义。</p>
<p>君子者，有德之称。伪者，名不副实。然此人犹有‘羞恶之心’、‘是非之心’未可以满分坏人目之也。人话者，仁义礼智信之言。（亦佛家根本五戒）不做者，言行不能合一。然虽身意业恶，而口业尚善，亦未可以满分坏人目之也。</p>
<p>有羞恶是非之心，是正知正见，根柢未腐，可与生善。行恶而言善，只损于己，未惑人心，未败良俗，甚或有信其言，而行其实者。若不求全责备，斯二类人，皆有可取。善根既未断尽，当来即是诸佛，吾何人斯？岂敢轻慢。</p>
<p>世俗勿论已，反观吾教，有羞恶是非之心，有口不谤法，不拨因果者，便是今之善知识。拜之赞之，傎何之有？如曰：宁做真小人，不须说人话，乃是革新龙象，机契时潮，惜吾瞀瞆，不能达斯旨矣。</p>
<p><a name="a15"></a><span style="color:#333399">舍利<span lang="EN-US"></span></span></p>
<p>教者道之表，道者教之质。有质虽不尚表，道仍不失其为道。徒尚表而无质者，教亦何尝其为教。儒家有曰：‘率性之谓道，修道之谓教。’既无道矣，教云乎哉？</p>
<p>佛教云何？世出世法，一切觉了也。有漏世善，既括无余；无漏至道，为佛独有。进言之，他方善美，早乘佛教之糟粕。佛教特质，他教尚在摸索，竟至认贼做子，误以识神为本来面目，可不哀哉！</p>
<p>证真实道者，是依法证得心性功夫，此亦惟证得者自信，喻如饮水，冷暖自知，未证之人，实无从测其境界。虽为是言，非空洞也，然外境却有种种瑞相，足堪表显其道成就，舍利子即是其一也。</p>
<p>此次乎图克图章嘉大师，圆寂以后，荼毗所得舍利子，舍利花等，异光璀灿。报载以数千计，各界惊异，咸称神奇。其实亦修行者之平常事耳。昔年印光大师荼毗，得舍利全牙等六类，量亦数千。太虚大师荼毗，舍利亦多。古德如是者，更难枚举矣。</p>
<p>吾人对于此事，虽亦赞叹景仰，惟非仅重其物，乃验知其人之证得耳。他如净宗修士，预知时至，天乐鸣空，香光四溢等，亦皆有明确之瑞。无道者，定不有此，环顾他教，修而证者，证有表显者，可得言乎？</p>
<p><a name="a16"></a><span style="color:#333399">佛诞忆妙峰山<span lang="EN-US"></span></span></p>
<p>燕京之西，有妙峰山，为佛教道场。当佛诞月也，十方进香者，如云集焉，竟月而不息。</p>
<p>山麓至巅，荦确蜿蜒，超四十里。登者昧爽而进，必数憩，卓午始达。绀宫连绵，各据形胜。如遍礼佛，尽游览，一日之间，势有难及。故登者辄逾日下，而乐道者，好游者，或信宿盘恒，或经旬，且多有终其月者。</p>
<p>最难忘者，即佛家慈悲平等之精神，化现一角之净土也。山中各径，肩相摩，足交错，偶误撞误践，必含笑互道虔诚二字，表示歉怀，从无诤諠。渴欲饮，则有梅豆茶各汤；饥欲食，则有粥饼菜各品。履破有补者，衣污有浣者。晴踏草鞋，雨张油伞，宿有馆，病有医，概不取值。闻皆十方善信，所来结缘者也。</p>
<p>因而联想大陆数十省，每当腊月，四众弟子，例施米粥。街头巷尾，陈大鼎，热气蒸腾。捧盂缩颈，团团而啜，各听尽其量。贫黎得不冻馁者，不胜计也。此两种无遮大会，实胜耶教之配给为广。乃眷西顾，但不知今日如何矣。</p>
<p><a name="a17"></a><span style="color:#333399">未证真如应慎因缘<span lang="EN-US"></span></span></p>
<p>学重行解相应。解而不行，说食数宝；行而不解，多入歧途，两俱有过。今修净者，但曰念佛，求生西方，只知向果上攀缘，至于所念，如法与否，慢不加察。是于因力、缘力，反而忽之，宁非不知务本耶？经曰：‘因地不真，果招纡曲。’又曰：‘缘谓一切功德善根，资助了因，开发证因。’乌可不深长思之！</p>
<p>所谓净土者，无逆恶烦恼之清净果也。念佛者，无逆恶烦恼之清净因心也。复次，更说众善万德之行，是又尚乎助缘也。因与缘如鸟左右双翼，双翼必齐举，始得飞高图远，达其所向。因缘必同修，方能感应道交，成办其果也。</p>
<p>古德之其如此，诲人无不从因提撕。曰：‘自净其意’，曰：‘心净土净’，已显示之，欲证净果，须植净因也。虽曰‘带业往生’，乃指潜伏旧种；不曰‘造孽往生’，可见不许新殃。明乎此，方万修万去，昧之则因力不充，希果云乎哉。</p>
<p>净土三经，并重助缘，极赞福德。小本：‘不可以少善根福德因缘，得生彼国。’大本：‘令舍五恶，令去五痛，令离五烧。’《观经》：‘欲生彼国者，当修三福。’经训煌煌，茍有其因，而无其缘，犹以为不可也。</p>
<p>或曰：‘至心念佛一句，能消八十亿劫生死重罪。’业既消矣，何劳讲究因缘？予曰：‘一念嗔心起，八万障门开。障门开矣，业不复生乎？’大都今之学人，一面念佛，一面造孽，却似右手扫地，左手扬尘。试思何勤何怠，如不自欺，会当哑然失笑。所以老实念佛者，无不警惕因缘。因缘不净，已非老实，于行解乎何有？如此求生，只是意图徼幸而已。</p>
<p><a name="a18"></a><span style="color:#333399">消极积极辩<span lang="EN-US"></span></span></p>
<p>五浊恶世，众苦迫煎，欲离无由，忍而受之，此所以谓之‘娑婆’也。我佛大悲，为与拔救，频作不速之客，而来应化，累至此世，已达八千余次矣。夫大教不尚空谈，必有行以表之。故先弃富贵，献身群众，四十九年说法，多至三百余会，即言即行，遂使教被十方，度生无算。然非止于是，虚空劫波众生，三俱无尽，我佛大悲，乘愿再来，正亦无有尽也。</p>
<p>为大乘根性者，说‘利众法’，则‘四弘誓愿’、‘四无量心’、‘四摄六度’，详矣尽矣，已无有法，更加其上也。至力行时，财产妻子，头目脑髓，均作布施。跳火坑，入地狱，在所不辞，纵救一个众生，而经多劫相随，且不疲不厌也。</p>
<p>为小乘根性者，说‘不害法’，则诸恶莫作，无欲求，无嗔恚，无恶言，此三业净，已与物无忤，与世无争。虽不明言利众，实已阴利之矣。其力行标准：不置田产，不视女色；著粪扫衣，日乞一食；远离愦闹，依居林冢；饮必滤水，灯必加笼；彻底自损，至无可损；常怀惭愧，犹以为未至其极也。</p>
<p>综观世尊言行，教乘大小，或利众，或不害，无不大公无私，心力俱尽。此就教体统论，非谓事或偶有，行仅一端而已。时髦者流，未窥门墙，辄詈消极，一人唱之，多人和之。呜呼，此而消极，不知积极者，为如何耶？</p>
<p>若必鸡鸣而起，孳孳焉，沽百世之名，屯一家之货，攘掠争夺，五欲奉身口，方得谓之积极欤？果尔，是积极于自私也。智者视之，正为意志颓废，精神消亡，死于心者也。心死者，代哀之尚不遑，又奚暇与之积极消极，而置辩哉。<span lang="EN-US"> </span></p>
<p><a name="a19"></a><span style="color:#333399">不明教相难言空有<span lang="EN-US"></span></span></p>
<p>佛学说空说有，如掌与拳，本为一事，经云：‘色即是空，空即是色’也。抉窈摘微，端在般若，此门乃佛延至第四教时，方为畅演，固非为初机所说也，明矣。不善学者，往往偏执一面，致使圆通康衢，依方生迷，群言淆乱，多启斗诤，利生云乎哉？</p>
<p>有言妙有，是铨其相；空言真空，是铨其体。因体空故有不变义；因相有故有随缘义，且也相实依体而起；体亦依相得显，非权非实，是二是一，斯契圆解圆修之旨，决非自相矛盾，语有两岐也。</p>
<p>今之信净土者，依三经而说种种庄严，是言其相，并非庄生寓言。疑净土者，仅说唯心自性，是言其体，宁忽如来三身。若互诽谤，几近说火否认其热，说水否认其湿也。于空色即是之义何有，于不变随缘之义何有。</p>
<p>凡少研净宗者，咸之土有四分，实报虽说是相，寂光宁非说体，必取体而拨相，理固不圆，事亦非真实也。倘于西只许唯心自性之体，不许极乐弥陀，三处庄严之相；于东亦应只许唯心自性之体，不许娑婆释迦，八苦三途之相。如于娑婆诸相，竟认其有，自应于极乐诸相，亦认不无，事理方各不违，否则等说西方人手只有拳，东方人手只有掌矣。或曰我只许心内，不许心外试思何法在心外，心外是何处？</p>
<p><a name="a20"></a><span style="color:#333399">迷人破法立执<span lang="EN-US"></span></span></p>
<p>云何佛法，凡能言说、能思议者，即不能言说、不能思议者，无不皆是也。岂必四谛六度，即治世语言，资生事业，若善用之，皆顺正法，故有‘佛事门中，不舍一法’，及何者不是般若之言也。设有一法，出诸佛外，则佛法是有边际，于广大圆融之义何有？是以笤帚，麻三斤，干屎橛等，俱能持之证道，而况惶惶三藏灵文哉！此经法应依之义也。</p>
<p>一切一切，均能得称佛法，便是佛本无法，不过佛喻医王，诸法如药，观察众生之病，而与之药。对症则牛溲马勃，立起沉痾，不对症，参术苓蓍，亦足戕命。或说空有，或说体相，莫非善巧方便，无实无虚，总取其愈病而已。愈病勉说是实，用药勉说是权，既云权矣，故又可曰：所谓佛法者，即非佛法，此二执应破之义也。</p>
<p>佛与诸祖，或立空破有，或赞有贬空，或隐体演相，或借相显体，本是活泼泼地，因机施教。虽有破斥之言，全属破执，非破其法，不然《法华》说后，余经都当废也。可怜末法众生，钝根痴迷，破执生执，东倒西歪，竟拾张三医头之药，去与李四医脚之病，甚且依佛骂祖，或依祖呵佛，遂使清净门中，顿生一股火药气味，可胜叹哉。如曰破斥之言，出诸佛祖，依而述之，有何伤焉。殊不知法眼未开，言所破者，尽是经法，自执未除，而对众生之执，何曾会破少分。</p>
<p>六祖曰：‘东方人造罪，念佛求生西方；西方人造罪，念佛求生何国？’永明曰：‘有禅无净土，十人九错路。’甚者丹霞烧佛，南泉斩猫，为启他悟，另出手眼。试看各祖门庭，得度者何止千百，若夫未见性者，本属一团黑漆，何苦强作解人，鹦鹉学语，而不以盲引盲，同落火坑者几希。祖师云：‘谤我者生天堂，学我者入地狱。’此一棒呵，正为是等人而发也。</p>
<p><a name="a21"></a><span style="color:#333399">名之害<span lang="EN-US"></span></span></p>
<p>名是实之声响，实是名之本质，必有其实，自溢其名，所谓实至名归也。然实有益于自他者也，名无益于自他者也。无论世出世法，凡求事业成就，必须立志发愿，务其本质。若先存心在名，是已舍本务末，因地不真，而望真果，岂可得哉。</p>
<p>有阴德者‘隐名’，高尚其志者‘逃名’，谦抑者‘让名’，此皆有实德，而以名为耻者也。廉洁自持者‘惜名’，喜功者‘争名’，此亦有其实，而昧于道者也。羡虚荣者‘沽名’，欺世者‘盗名’，贪货利者‘冒名’，出事出风者‘造名’，此皆无其实，但以多欲塞胸，而不计罪福者也。</p>
<p>求道求名，两相背驰，故真实学人，必远名闻利养。此关不破，遑能论道。惜莲池大师，远参遍融和尚，膝行再请，融仅曰：‘守本分，不要去贪名逐利’数语。退出，同行者大笑曰：‘千里远来，原来不值半文。’莲师却奉若拱璧，一生遵守，故其成就也大。</p>
<p>尝见今之学人，初受三皈，恂恂然虚怀好问。继受五戒，则有矜色，便以问人为耻。进受菩萨戒，学与德反见其退，后所尚者，多在自吹自擂、架子场面上用功夫矣，虽作一切佛事，大都色庄者乎，故其成就也少。</p>
<p>或曰：今日世运，魔外繁兴，拥护吾教，亦有赖于宣扬，纵无内而有外，不胜内外皆无乎？殊不知无内者，绝不有外，实以言为心声，动为心相，心既被名所驱，则口有言，身有行，显为名之表现，适足招他讪讥，宣扬云乎哉？多见其于已于教，损而已矣。</p>
<p><a name="a22"></a><span style="color:#333399">发大心<span lang="EN-US"></span></span></p>
<p>是月也，台中灵山寺，传授在家菩萨大戒，四众憧憧，往来于道，相见互曰：‘发大心’彼此唯唯否否，嗫嚅而去。实则言者在口，听者在耳，若夫言发于心，听印于心者，恐百无二三焉。倘试问大心云何？都漫以菩萨心对。窃谓此语儱侗，难悟新学。予不敏，仅就大之所指，及戒后应作，摭拾贡献，愿受戒诸菩萨，幸一垂察。</p>
<p>（一）大事因缘，唯佛究尽，为‘极菩萨行’，求戒以后，不希图人天福报，不沉滞化城涅盘，要取‘无上正等正觉’，上与诸圣把臂齐肩，勇猛直进，誓圆佛果，如满月轮。为其所证应大，是名‘发大心’。</p>
<p>（二）悲悯众生，末生死海，为‘行菩萨道’，求戒以后，了知四生有情，六道含识，皆是多劫亲眷，与我一体。睹其众苦煎迫，轮转三途，自当本大乘精神，牺牲一切，六度齐资，四摄并用，不厌不疲，不舍一众，如日普照。为其所摄应大，是名‘发大心’。</p>
<p>（三）五浊恶世，刚强难化，为‘培菩萨德’，求戒以后，上弘下化，只有精进，环境反应如何，在所不计，或被讥讪，或被侮辱，或被嫉妒，或被陷害，或被刀杖，或被毒药，如是等等，安然忍受，等饮甘露，不怨不退，如海广纳。为其所容应大，是名‘发大心’。</p>
<p>（四）世间尘劳，皆是佛事，为‘尽菩萨责’，求戒以后，弘法种种方便，护法种种事业，自修种种法门，利他种种设施，一时二时，至二六时，俱不休息，一事二事，至百千事，俱不畏缩，为地能生。为其所载应大，是名‘发大心’。</p>
<p>学菩萨者，必证摄容载四端皆大，方合大心。始勉强而著相，终自然而无相，人自赞曰四大皆空，茍于此都无行解，人亦讥曰四大皆空。新戒菩萨，当鉴此赞讥，知所警惕焉。</p>
<p><a name="a23"></a><span style="color:#333399">教不可变质<span lang="EN-US"></span></span></p>
<p>政治维持秩序，宗教克制心理，秩序定心理未必安，心理安秩序自趋定，二者各有特质，正不必强曰孰重孰轻。惟教有辅政之功，政有护教之能，互相为用，为无可否认者。然教自教，政自政也。</p>
<p>如必使政尽乎教，废征讨刑罚而不用，处今叔季之世，势必有所难行。或强名教定即是政，弃禅定净念而不修，于彼大事因缘，又有何关涉。适见其政不政，教不教，名乖言乱，各事俱不成也。</p>
<p>佛教自有屹然独立精神，常新为日，今不过明珠韫匮，一时隐晦而已。其不显者，咎在卖珠之人，自不信珠之贵。闻世俗喜金，则趋附曰：珠似金也。闻喜石，又趋附曰：珠似石也。不知世人早已饱赏正庄之金石，再向人叫卖相似之金石，宁能引起重视？此珠所以久晦也。吾徒眩惑势炎，欲变本质，傍人门户，是失自信之心。自不信，而强人之信，欺人乎，自欺乎？</p>
<p>古德云：‘齐家治国平天下，自有周公孔圣人。’是不以教附政治也。吾人为一大事因缘求自利，以‘戒定慧’缮其心性，则社会赖以安。为圆满菩提求利他，以‘四摄六度’增其福缘，则社会因蒙益。教与政治有良好影响，自是事实，如四皓平勃各安汉室，途径正不必同也。</p>
<p>尚有应注意者，众生崇佛，其为政治耶？其为大事因缘耶？弘教者明乎此，庶于教之前途，方有光明，古谚有云：‘只愁无道，不愁无庙。’吾师其意曰：‘只愁无道，不愁无教。’有道则政治皈依教，无道虽欲以教皈依政治，恐亦不为人所受。是故君子，必自强不息也。</p>
<p><a name="a24"></a><span style="color:#333399">受赞增慢<span lang="EN-US"></span></span></p>
<p>读书，听话，知一而不能广其义，是谓执著。能广其义，墨守而不知变通，亦是执著，皆谓之死在句下。</p>
<p>古谚：‘若要佛法兴，除非僧赞僧。’僧者众也。应广其义，凡出家、在家四众，俱括在内。若只限出家赞出家，得非出家不赞在家，在家不赞出家，在家不赞在家乎？为是此疆彼界，互不合作。佛法未见可兴，此不能广其义而执著也。</p>
<p>窃谓今日佛法兴衰，已非赞不赞之问题矣。细审种种之不景象，患不在外侮来侵，而在内容自侮之也。不此之悟，是忽其本。试思四众今纵交口互赞，佛法能即兴乎？不谓不兴，行见其愈衰也。盖不知已短，恶不能改，不知他长，善无由生，而再日受赞誉，非奖其谬，即增其慢，无徒既谬且慢，而望佛法之兴，斯真南辕北辙矣。</p>
<p>然则如何而可？予谓应变其义曰：‘今要佛法兴，除非僧劝僧。’良以家内之事，家内自知，外人来劝，总是隔靴搔痒。果能四众，痛念教衰，各自反省，识其病根，推诚相与，必先自改作风，然后暗劝他人。使吾徒充耳皆是规箴，观心渐少惑业，人各自强，法有不兴者乎？此能变其义，而善用也。</p>
<p>更应知能解劝字圆义，始明赞字真义。劝赞义何？劝实寓赞，劝为赞之因也；赞实寓劝，赞为劝之诱也；且也，昔非赞而不有劝。今非劝而不许赞，以时行权，是谓得之，岂可死在句下。</p>
<p><a name="a25"></a><span style="color:#333399">以德行护法兼用其他<span lang="EN-US"></span></span></p>
<p>皈佛者，必护其教，义之所在，不容少忽。诚以诸佛之心，即是众生，教如不兴，摄众不普，是以欲报佛恩，先顺佛心，自应摄新众生，皈佛机构，此教之所以必护也。</p>
<p>教何以护，其道略三焉。廪粟币帛，供养以时，心身尽瘁，奔走捍卫，此以‘财力’护之也。精研教义，口宣笔述，辞辟外侮，诱掖来者，此以‘学识’护之也。戒行严修，三业清净，恺悌慈祥，闻接皆化，此以‘德行’护之也。</p>
<p>财力护者，只可外观庄严。学识护者，仅得叹为希有。德行护者，则能使人倾心悦服而输诚焉。三者兼用，固为善之善者，惟财力或有所困，学识或未可强，若夫德行，则未有不能者也。其不能者，不肯而已，肯则未有力不足者。盱衡今日所需，尚是德行护教为急且要耳。</p>
<p>‘若问黑心人，念佛堂里寻’佛面之大辱也。果如所言，非外界之来侮，乃吾辈之所自腐，教乌得不衰乎？‘若问德行人，念佛堂里寻’佛面之光荣也。果如所言，非外界之来誉，乃吾辈有以自强，教乌得不兴乎？然则教之兴衰，实由吾辈之行径，古哲云：‘人能宏道，非道宏人’可不信哉。</p>
<p><a name="a26"></a><span style="color:#333399">学佛先识大本<span lang="EN-US"></span></span></p>
<p>希有哉世尊，竖穷三际，横遍八方，其学吾有偶也，其行亦无有匹也。世间之学，灿若众星，约其大旨，无非为众福利，解除艰苦。考其实际，皆及其小者末者，而大者本者，反熟视无赌焉。</p>
<p>根本大苦，莫过生死，千古以来，对此问题，所闻只是叹息、痛悼，或强作达观耳，竟未闻一解决之方，岂非颠倒疏忽耶？虽有各宗教出而讨论，大抵盲人摸象，偶得一端而已。惟我世尊，亲身体证，究极微妙，十二部经，三百余会，事理权实，罄无不尽，人肯依修，就路还家。呜呼！希有哉其学也。</p>
<p>为众谋服牺牲，美辞也，彻底作者，果几人哉？至其牺牲迹象，亦自不等。有能牺牲其小者，而大者则吝之，或虽牺牲，势有非得已者，比比然矣。若夫世尊，多劫以来，为法为众，头目脑髓，捐舍累累，此次以国储之贵，天下之富，弃若弊屐，献身九有，更异无聊之人，假宗教思满其领导欲者，所可同语，呜呼！希有哉其行也。</p>
<p>或曰：是赞佛与？曰否，予不解赞佛也，世圣帝尧，孔子尚曰：‘荡荡乎民无能名焉。’孔亦世圣，后儒亦曰：‘孔子以前未有孔子，孔子以后未有孔子。’仅此囫囵两语。佛何圣也，予何人也，而能有赞。不过聊举荦荦大者，俾人识其所要，从而获益，是予之心也。复概乎末法钝器，独于斯二者，疑而且诟，如郑人之买椟还珠，故少能自利而利他，是又予今日之欲有言也。</p>
<p><a name="a27"></a><span style="color:#333399">斌宗法师仪行<span lang="EN-US"></span></span></p>
<p>僧伽为三宝之一，得有高僧住世，众生之胜福田也。斌宗法师者，台籍之高僧，精持戒律，端整威仪，禅定教乘，俱各深入。盛年硕德，方为众生仰赖，胡天不吊，溘然示寂耶？</p>
<p>日据台时之佛化，教、重乘而轻戒，文、崇日而黜汉。师则远求四方，众戒具足，专于汉学，淹贯群经，屹然卓立，不同其流，固领众、则僧相庄严，讲经、则辩才无碍。</p>
<p>其言行举止，不率不茍，处人接物，无不起人畏敬。予与师曾有二事，至今印象犹深。或为师印所箸心经，浼予署眉，师传语曰：‘经忏须楷勿草漫也。’予闻而惕然恭书。又予介一显者皈依，师遽诘曰：‘是出本人之愿乎？否则不必。’予不敢欺，事遂不果。斯二者虽属琐细，亦足觇师之门风矣。</p>
<p>师不奔竞豪贵，不贪眷属，不入热闹场，不背正法随顺世情，因之，人尝讥其寡合。呜呼！此正为师德之高峻处，际此末法，千人诺诺，不如一士之谔谔，或有契心，闻风而兴者，自必挽回法运不少，安可以是反谓诟病哉。</p>
<p>举荼毗后，出舍利，或颗或片，皆如水晶，见者惊异，是师之成就信而有征焉。向慕者，咸冀师乘愿再来，予独流涕曰：‘其如现世之众生何！？’</p>
<p><a name="a28"></a><span style="color:#333399">一士谔谔<span lang="EN-US"></span></span></p>
<p>今日台岛佛教，较诸往昔，无论传戒、讲教、宣传，似勃勃而有生气，抱乐观者曰：‘吾教兴矣。’细察之，实则未也。各市县镇，所有新旧寺庙，多者不过二十，而莲社、念佛堂等，或一或二，或有或无，势若晨星而已。反观乎耶教，其在都市之教堂，固已星罗棋布，皇乎堂矣，而再乡村，每一角落，靡不有十字标志之建设，甚而狭短一街，且有四五处之出现，直如雨后春笋，事实在前，不容否认者也。至两教吸收信徒，亦有优劣，人则礼貌物质热烈访劝，种种招徕，我正猜嫉斗诤冷酷排挤，极力分化，孰兴孰衰，吾不得而知矣。</p>
<p>在此沉闷之际，竟有谔谔之士，振铎高呼，四众团结，凤鸣高冈，时将旦欤？阅觉世旬刊第四十一号，十日谈栏中，载一钜论，题曰：‘努力迎接佛教复兴机运’其始曰：‘这些进步的成果，是由大陆来台的法师居士们热心宏法，以及本省信徒们的热心护法，乃至政府给佛教以相当扶助等三方面的力量换来的，还有一个重要因素，就是外教给我们的刺激。’其结曰：‘今后我们从事弘法佛教工作的大德法师，和居士们，以及住持寺庙的比丘、比丘尼大德们，应该本著四摄六度的教义······用服务的精神去纠正人们对佛教的误解，去接引人们向佛陀的正道来皈依。’噫！美哉言乎，功归群伦，勖勉四众，胸襟恢宏，眼光远大，洞破症瘕，蔼言如春，不图今日有斯论也。予护教热心，虽老未衰，兹当北面稽首百拜，更愿继斯论而多有起者，呼吁四众精诚团结，吾教庶乎迎接复兴。日月出矣，爝火可息，予亦将从此投笔，洗耳恭听昌言也。</p>
