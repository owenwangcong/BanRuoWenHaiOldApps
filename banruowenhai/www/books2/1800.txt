<p align="center" style="text-align:center"><b><span style="font-size:36.0pt;color:#FF6600">文殊师利般若经<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">梁扶南国三藏曼陀罗仙译<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">文殊师利所说摩诃般若波罗蜜经卷上</a></span></p>
<p align="center" style="text-align:center"><span lang="EN-US"><a href="#a02">文殊师利所说摩诃般若波罗蜜经卷下</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">文殊师利所说摩诃般若波罗蜜经卷上<span lang="EN-US"></span></span></p>
<p>如是我闻：一时，佛在舍卫国祇树给孤独园，与大比丘僧满足千人，菩萨摩诃萨十千人俱。以大庄严而自庄严！皆悉已住不退转地。</p>
<p>其名曰：弥勒菩萨，文殊师利菩萨，无碍辩菩萨，不舍担菩萨，与如是等大菩萨俱。</p>
<p>文殊师利童真菩萨摩诃萨，明相现时，从其住处来诣佛所，在外而立。</p>
<p>尔时，尊者舍利弗，富楼那弥多罗尼子，大目犍连，摩诃迦叶，摩诃迦旃延，摩诃拘絺罗，如是等诸大声闻，各从住处俱诣佛所，在外而立。</p>
<p>佛知众会皆悉集已。尔时如来从住处出，敷座而坐。告舍利弗：汝今何故，于晨朝时在门外立？</p>
<p>舍利弗白佛言：世尊！文殊师利童真菩萨先已至此，住门外立，我实于后晚来到耳。</p>
<p>尔时世尊问文殊师利：汝实先来到此住处，欲见如来耶？</p>
<p>文殊师利即白佛言：如是！世尊！我实来此欲见如来。何以故？我乐正观利益众生。我观如来如如相，不异相不动相不作相，无生相无灭相，不有相不无相，不在方不离方，非三世非不三世，非二相非不二相，非垢相非净相。以如是等正观如来利益众生。</p>
<p>佛告文殊师利：若能如是见于如来，心无所取亦无不取，非积聚非不积聚。</p>
<p>尔时舍利弗语文殊师利言：若能如是，如汝所说，见如来者，甚为希有！为一切众生故，见于如来，而心不取众生之相。化一切众生向于涅槃，而亦不取向涅槃相。为一切众生发大庄严，而心不见庄严之相。</p>
<p>尔时文殊师利童真菩萨摩诃萨语舍利弗言：如是！如是！如汝所说，虽为一切众生发大庄严心，恒不见有众生相。为一切众生发大庄严，而众生趣亦不增不减。假使一佛住世，若一劫若过一劫，如此一佛世界，复有无量无边恒河沙诸佛，如是一一佛，若一劫若过一劫，昼夜说法，心无暂息，各各度于无量恒河沙众生，皆入涅槃，而众生界亦不增不减。乃至十方诸佛世界，亦复如是。一一诸佛说法教化，各度无量恒河沙众生，皆入涅槃，于众生界亦不增不减。何以故？众生定相不可得故，是故众生界不增不减。</p>
<p>舍利弗复语文殊师利言：若众生界不增不减，何故菩萨为诸众生求阿耨多罗三藐三菩提，常行说法？</p>
<p>文殊师利言：若诸众生悉空相者，亦无菩萨求阿耨多罗三藐三菩提，亦无众生而为说法。何以故？我说法中，无有一法当可得故。</p>
<p>尔时佛告文殊师利：若无众生，云何说有众生及众生界？</p>
<p>文殊师利言：众生界相，如诸佛界。</p>
<p>又问：众生界者，是有量耶？</p>
<p>答曰：众生界量，如佛界量。</p>
<p>佛又问：众生界量，有处所不？</p>
<p>答曰：众生界量，不可思议。</p>
<p>又问：众生界相，为有住不？</p>
<p>答曰：众生无住，犹如空住。</p>
<p>佛告文殊师利：如是修般若波罗蜜时，当云何住般若波罗蜜？</p>
<p>文殊师利言：以不住法为住般若波罗蜜。</p>
<p>佛复问文殊师利：云何不住法名住般若波罗蜜？</p>
<p>文殊师利言：以无住相，即住般若波罗蜜。</p>
<p>佛复告文殊师利：如是住般若波罗蜜时，是诸善根，云何增长？云何损减？</p>
<p>文殊师利言：若能如是住般若波罗蜜，于诸善根无增无减。于一切法亦无增无减。是般若波罗蜜性相亦无增无减。</p>
<p>世尊！如是修般若波罗蜜，则不舍凡夫法，亦不取贤圣法。何以故？般若波罗蜜不见有法可取可舍。如是修般若波罗蜜，亦不见涅槃可乐，生死可厌。何以故？不见生死，况复厌离！不见涅槃，何况乐著！</p>
<p>如是修般若波罗蜜，不见垢恼可舍，亦不见功德可取。于一切法心无增减。何以故？不见法界有增减故。</p>
<p>世尊！若能如是，是名修般若波罗蜜。</p>
<p>世尊！不见诸法有生有灭，是修般若波罗蜜。</p>
<p>世尊！不见诸法有增有减，是修般若波罗蜜。</p>
<p>世尊！心无悕取，不见法相有可求者，是修般若波罗蜜。</p>
<p>世尊！不见好丑，不生高下，不作取舍。何以故？法无好丑，离诸相故。法无高下，等法性故。法无取舍，住实际故。是修般若波罗蜜。</p>
<p>佛告文殊师利：是诸佛法，得不胜乎？</p>
<p>文殊师利言：我不见诸法有胜如相，如来自觉一切法空，是可证知。</p>
<p>佛告文殊师利：如是！如是！如来正觉，自证空法。</p>
<p>文殊师利白佛言：世尊！是空法中，当有胜如而可得耶！</p>
<p>佛言：善哉！善哉！文殊师利！如汝所说，是真法乎！</p>
<p>佛复谓文殊师利言：阿耨多罗是名佛法不？</p>
<p>文殊师利言：如佛所说，阿耨多罗是名佛法。何以故？无法可得名阿耨多罗。</p>
<p>文殊师利言：如是修般若波罗蜜，不名法器，非化凡夫法，亦非佛法，非增长法，是修般若波罗蜜。</p>
<p>复次，世尊！修般若波罗蜜时，不见有法可分别思惟。</p>
<p>佛告文殊师利：汝于佛法不思惟耶？</p>
<p>文殊师利言：不也，世尊！如我思惟，不见佛法，亦不可分别是凡夫法，是声闻法，是辟支佛法，如是名为无上佛法。</p>
<p>复次，修般若波罗蜜时，不见凡夫相，不见佛法相，不见诸法有决定相，是为修般若波罗蜜。</p>
<p>复次，修般若波罗蜜时，不见欲界，不见色界，不见无色界，不见寂灭界。何以故？不见有法是尽灭相，是修般若波罗蜜。</p>
<p>复次，修般若波罗蜜时，不见作恩者，不见报恩者，思惟二相，心无分别，是修般若波罗蜜。</p>
<p>复次，修般若波罗蜜时，不见是佛法可取，不见是凡夫法可舍，是修般若波罗蜜。</p>
<p>复次，修般若波罗蜜时，不见凡夫法可灭，亦不见佛法而心证知，是修般若波罗蜜。</p>
<p>佛告文殊师利：善哉！善哉！汝能如是善说甚深般若波罗蜜相，是诸菩萨摩诃萨所学法印，乃至声闻缘觉，学无学人，亦当不离是印而修道果。</p>
<p>佛告文殊师利：若人得闻是法，不惊不畏者，不从千佛所种诸善根，乃至百千万亿佛所久植德本，乃能于是甚深般若波罗蜜，不惊不怖！</p>
<p>文殊师利白佛言：世尊！我今更说般若波罗蜜义。</p>
<p>佛言：便说。</p>
<p>世尊！修般若波罗蜜时，不见法是应住是不应住，亦不见境界可取舍相。何以故？如诸如来不见一切法境界相故，乃至不见诸佛境界，况取声闻、缘觉、凡夫境界！不取思议相，亦不取不思议相。不见诸法有若干相，自证空法不可思议。如是菩萨摩诃萨，皆已供养无量百千万亿诸佛，种诸善根，乃能于是甚深般若波罗蜜，不惊不怖！</p>
<p>复次，修般若波罗蜜时，不见缚，不见解，而于凡夫乃至三乘，不见差别相，是修般若波罗蜜。</p>
<p>佛告文殊师利：汝已供养几所诸佛？</p>
<p>文殊师利言：我及诸佛如幻化相，不见供养及与受者。</p>
<p>佛告文殊师利：汝今可不住佛乘耶？</p>
<p>文殊师利言：如我思惟，不见一法，云何当得住于佛乘？</p>
<p>佛言：文殊师利！汝不得佛乘乎？</p>
<p>文殊师利言：如佛乘者，但有名字，非可得，亦不可见，我云何得？</p>
<p>佛言：文殊师利！汝得无碍智乎？</p>
<p>文殊师利言：我即无碍，云何以无碍而得无碍？</p>
<p>佛言：汝坐道场乎？</p>
<p>文殊师利言：一切如来不坐道场，我今云何独坐道场？何以故？现见诸法住实际故。</p>
<p>佛言：云何名实际？</p>
<p>文殊师利言：身见等是实际。</p>
<p>佛言：云何身见是实际？</p>
<p>文殊师利言：身见如相，非实非不实，不来不去，亦身非身，是名实际。</p>
<p>舍利弗白佛言：世尊！若于斯义谛了决定，是名菩萨摩诃萨。何以故？得闻如是甚深般若波罗蜜相，心不惊！不怖！不没！不悔！</p>
<p>弥勒菩萨白佛言：世尊！得闻如是般若波罗蜜具足法相，是即近于佛坐。何以故？如来现觉此法相故。</p>
<p>文殊师利白佛言：世尊！得闻甚深般若波罗蜜，能不惊！不怖！不没！不悔！当知此人，即是见佛。</p>
<p>尔时复有无相优婆夷白佛言：世尊！凡夫法、声闻法、辟支佛法、菩萨法、佛法，是诸法皆无相。是故于所从闻般若波罗蜜，皆不惊！不怖！不没！不悔！何以故？一切诸法，本无相故。</p>
<p>佛告舍利弗：善男子、善女人，若闻如是甚深般若波罗蜜，心得决定，不惊！不怖！不没！不悔！当知是人即住不退转地。若人闻是甚深般若波罗蜜，不惊不怖！信乐听受，欢喜不厌！是即具足檀波罗蜜，尸波罗蜜，羼提波罗蜜，毗梨耶波罗蜜，禅波罗蜜，般若波罗蜜，亦能为他显示分别，如说修行。</p>
<p>佛告文殊师利：汝观何义为得阿耨多罗三藐三菩提，住阿耨多罗三藐三菩提？</p>
<p>文殊师利言：我无得阿耨多罗三藐三菩提，我不住佛乘，云何当得阿耨多罗三藐三菩提？如我所说，即菩提相。</p>
<p>佛赞文殊师利言：善哉！善哉！汝能于是甚深法中，巧说斯义。汝于先佛久种善根，以无相法，净修梵行。</p>
<p>文殊师利言：若见有相，则言无相，我今不见有相，亦不见无相，云何而言以无相法净修梵行？</p>
<p>佛告文殊师利：汝见声闻戒耶？答曰：见。</p>
<p>佛言：汝云何见？</p>
<p>文殊师利言：我不作凡夫见，不作圣人见。不作学见，不作无学见。不作大见，不作小见。不作调伏见，不作不调伏见。非见非不见。</p>
<p>舍利弗语文殊师利言：汝今如是观声闻乘，若观佛乘当复云何？</p>
<p>文殊师利言：不见菩提法，不见修行菩提及证菩提者。</p>
<p>舍利弗语文殊师利言：云何名佛？云何观佛？</p>
<p>文殊师利言：云何为我？</p>
<p>舍利弗言：我者，但有名字，名字相空。</p>
<p>文殊师利言：如是！如是！如我但有名字，佛亦但有名字，名字相空，即是菩提。不以名字而求菩提。菩提之相，无言无说。何以故？言说、菩提二俱空故。</p>
<p>复次，舍利弗！汝问：云何名佛？云何观佛者？不生不灭，不来不去，非名非相，是名为佛。如自观身实相，观佛亦然，唯有智者，乃能知耳，是名观佛。</p>
<p>尔时舍利弗白佛言：世尊！如文殊师利所说般若波罗蜜，非初学菩萨所能了知。</p>
<p>文殊师利言：非但初学菩萨所不能知，及诸二乘，所作已办者，亦未能了知。如是说法，无能知者。何以故？菩提之相，实无有法而可知故。无见无闻，无得无念，无生无灭，无说无听，如是菩提，性相空寂，无证无知，无形无相，云何当有得菩提者？</p>
<p>舍利弗语文殊师利言：佛于法界，不证阿耨多罗三藐三菩提耶？</p>
<p>文殊师利言：不也，舍利弗！何以故？世尊即是法界，若以法界证法界者，即是诤论。舍利弗！法界之相，即是菩提。何以故？是法界中无众生相，一切法空故。一切法空即是菩提，无二无分别故。</p>
<p>舍利弗！无分别中，则无知者。若无知者，即无言说。无言说相，即非有非无，非知非不知，一切诸法亦复如是。何以故？一切诸法不见处所决定性故。如逆罪相，不可思议。何以故？诸法实相不可坏故。如是逆罪，亦无本性，不生天上，不堕地狱，亦不入涅槃。何以故？一切业缘，皆住实际，不来不去，非因非果。何以故？法界无边，无前无后故。是故舍利弗，若见犯重比丘不堕地狱，清净行者不入涅槃，如是比丘非应供非不应供，非尽漏非不尽漏。何以故？于诸法中住平等故。</p>
<p>舍利弗言：云何名不退法忍？</p>
<p>文殊师利言：不见少法有生灭相，名不退法忍。</p>
<p>舍利弗言：云何复名不调比丘？</p>
<p>文殊师利言：漏尽阿罗汉是名不调。何以故？诸结已尽，更无所调，故名不调。若过心行名为凡夫。何以故？凡夫众生不顺法界，是故名过。</p>
<p>舍利弗言：善哉！善哉！汝今为我善解漏尽阿罗汉义。</p>
<p>文殊师利言：如是！如是！我即漏尽真阿罗汉。何以故？断求声闻欲，及辟支佛欲。以是因缘，故名漏尽得阿罗汉。</p>
<p>佛告文殊师利：诸菩萨等坐道场时，觉悟阿耨多罗三藐三菩提不？</p>
<p>文殊师利言：菩萨坐于道场，无有觉悟阿耨多罗三藐三菩提。何以故？如菩提相，无有少法而可得者，名阿耨多罗三藐三菩提。无相菩提，谁能坐者？亦无起者，以是因缘，不见菩萨坐于道场，亦不觉证阿耨多罗三藐三菩提。</p>
<p>文殊师利白佛言：世尊！菩提即五逆，五逆即菩提。何以故？菩提、五逆无二相故。无学无学者，无见无见者，无知无知者，无分别无分别者，如是之相，名为菩提。见五逆相，亦复如是。若言见有菩提而取证者，当知此辈即是增上慢人。</p>
<p>尔时世尊告文殊师利：汝言我是如来，谓我为如来乎？</p>
<p>文殊师利言：不也，世尊！我谓不是如来为如来耶。无有如相可名为如，亦无如来智能知于如。何以故？如来及智无二相故。空为如来，但有名字，我当云何谓是如来？</p>
<p>佛告文殊师利：汝疑如来耶？</p>
<p>文殊师利言：不也，世尊！我观如来无决定性，无生无灭，故无所疑。</p>
<p>佛告文殊师利：汝今不谓如来出现于世耶？</p>
<p>文殊师利言：若有如来出现世者，一切法界亦应出现。</p>
<p>佛告文殊师利：汝谓恒沙诸佛入涅槃耶？</p>
<p>文殊师利言：诸佛一相，不可思议。</p>
<p>佛语文殊师利：如是！如是！佛是一相，不思议相。</p>
<p>文殊师利白佛言：世尊！佛今住世耶？</p>
<p>佛语文殊师利：如是！如是！</p>
<p>文殊师利言：若佛住世，恒沙诸佛亦应住世。何以故？一切诸佛，皆同一相，不思议相，不思议相无生无灭。若未来诸佛出兴于世，一切诸佛，亦皆出世。何以故？不思议中，无过去、未来、现在相。但众生取著，谓有出世，谓佛灭度。</p>
<p>佛语文殊师利：此是如来、阿罗汉、阿鞞跋致菩萨所解。何以故？是三种人，闻甚深法，能不诽谤，亦不赞叹！</p>
<p>文殊师利白佛言：世尊！如是不思议法，谁当诽谤？谁当赞叹？</p>
<p>佛告文殊师利：如来不思议，凡夫亦不思议。</p>
<p>文殊师利白佛言：世尊！凡夫亦不思议耶？</p>
<p>佛言：亦不思议。何以故？一切心相皆不思议。</p>
<p>文殊师利言：若如是说，如来不思议，凡夫亦不思议，今无数诸佛，求于涅槃，徒自疲劳。何以故？不思议法即是涅槃，等无异故。</p>
<p>文殊师利言：如是凡夫不思议，诸佛不思议。若善男子、善女人，久习善根，近善知识，乃能了知。</p>
<p>佛告文殊师利：汝欲使如来于众生中为最胜耶？</p>
<p>文殊师利言：我欲使如来于诸众生为最第一，但众生相亦不可得。</p>
<p>佛言：汝欲使如来得不思议法耶？</p>
<p>文殊师利言：欲使如来得不思议法，而于诸法无成就者。</p>
<p>佛告文殊师利：汝欲使如来说法教化耶？</p>
<p>文殊师利白佛言：我欲使如来说法教化，而是说及听者，皆不可得。何以故？住法界故，法界众生，无差别相。</p>
<p>佛告文殊师利：汝欲使如来为无上福田耶？</p>
<p>文殊师利言：如来是无尽福田，是无尽相，无尽相即无上福田，非福田非不福田，是名福田。无有明闇生灭等相，是名福田。若能如是解福田相，深植善种，亦无增减。</p>
<p>佛告文殊师利：云何植种不增不减？</p>
<p>文殊师利言：福田之相，不可思议，若人于中如法修善，亦不可思议。如是植种，名无增无减，亦是无上最胜福田。</p>
<p>尔时大地以佛神力，六种震动，现无常相，一万六千人，皆得无生法忍。七百比丘，三千优婆塞，四万优婆夷，六十亿那由他六欲诸天，远尘离垢，于诸法中得法眼净。</p>
<p>文殊师利所说摩诃般若波罗蜜经卷上终</p>
<p><a name="a02"></a><span style="color:#333399">文殊师利所说摩诃般若波罗蜜经卷下<span lang="EN-US"></span></span></p>
<p>尔时阿难从座而起，偏袒右肩，右膝著地，白佛言：世尊！何因缘故，如是大地六种震动？</p>
<p>佛告阿难：我说福田无差别相，故现斯瑞！往昔诸佛，亦于此处，作如是说福田之相，利益众生，一切世界六种震动。</p>
<p>舍利弗白佛言：世尊！文殊师利是不可思议。何以故？所说法相不可思议。</p>
<p>佛告文殊师利：如是！如是！如舍利弗言，汝之所说实不可思议。</p>
<p>文殊师利白佛言：世尊！不可思议不可说，思议亦不可说，如是思议不思议性，俱不可说，一切声相非思议，亦非不可思议。</p>
<p>佛言：汝入不思议三昧耶？</p>
<p>文殊师利言：不也，世尊！我即不思议，不见有心能思议者，云何而言入不思议三昧？我初发心，欲入是定，而今思惟，实无心相而入三昧。如人学射，久习则巧！后虽无心，以久习故，箭发皆中！我亦如是，初学不思议三昧，系心一缘，若久习成就，更无心想，恒与定俱。</p>
<p>舍利弗语文殊师利言：更有胜妙寂灭定不？</p>
<p>文殊师利言：若有不思议定者，汝可问言，更有寂灭定不？如我意解，不可思议定尚不可得，云何问有寂灭定乎？</p>
<p>舍利弗言：不可思议定，不可得耶？</p>
<p>文殊师利言：思议定者，是可得相，不可思议定者，不可得相，一切众生实成就不思议定。何以故？一切心相，即非心故，是名不思议定。是故一切众生相，及不思议三昧相，等无分别。</p>
<p>佛赞文殊师利言：善哉！善哉！汝于诸佛久殖善根，净修梵行，乃能演说甚深三昧，汝今安住如是般若波罗蜜中。</p>
<p>文殊师利言：若我住般若波罗蜜中，能作是说，即是有想，便住我想。若住有想、我想中者，般若波罗蜜便有处所。般若波罗蜜若住于无，亦是我想，亦名处所，离此二处，住无所住，如诸佛住，安处寂灭，非思议境界，如是不思议，名般若波罗蜜住处。般若波罗蜜处，一切法无相，一切法无作。般若波罗蜜即不思议，不思议即法界，法界即无相，无相即不思议，不思议即般若波罗蜜。般若波罗蜜法界，无二无别，无二无别即法界，法界即无相，无相即般若波罗蜜界，般若波罗蜜界即不思议界，不思议界即无生无灭界，无生无灭界即不思议界。文殊师利言：如来界及我界，即不二相。如是修般若波罗蜜者，则不求菩提。何以故？菩提相离，即是般若波罗蜜故。</p>
<p>世尊！若知我相而不可著，无知无著，是佛所知。不可思议，无知无著，即佛所知。何以故？知体本性无所有相。云何能转法界？若知本性无体无著者，即名无物，若无有物，是无处所，无依无住。无依无住即无生无灭，无生无灭即是有为无为功德。若如是知，则无心想，无心想者，云何当知？有为无为功德无知即不思议，不思议者，是佛所知，亦无取无不取，不见三世去来等相，不取生灭及诸起作，亦不断不常，如是知者，是名正智，不思议智如虚空，无此无彼，不可比类，无好恶，无等等，无相无貌。</p>
<p>佛告文殊师利：若如是知，名不退智。</p>
<p>文殊师利言：无作智名不退智。犹如金铤，先加锤打，方知好恶，若不治打，无能知者，不退智相，亦复如是，要行境界，不念不著，无起无作，具足不动，不生不灭，尔乃显现。</p>
<p>尔时佛告文殊师利言：如诸如来，自说己智，谁当能信？</p>
<p>文殊师利言：如是智者，非涅槃法，非生死法，是寂灭行，是无动行，不断贪欲、嗔恚、愚痴，亦非不断。何以故？无尽无灭，不离生死，亦非不离，不修道，非不修道，作是解者，名为正信。</p>
<p>佛告文殊师利言：善哉！善哉！如汝所说，深解斯义。</p>
<p>尔时摩诃迦叶白佛言：世尊！于当来世，若说如是甚深正法，谁能信解，如闻受行？</p>
<p>佛告迦叶：今此会中，比丘、比丘尼、优婆塞、优婆夷，得闻此经者，如是人等，于未来世，若闻是法，必能信解，于甚深般若波罗蜜，乃能读诵，信解受持，亦为他人分别演说。譬如长者，失摩尼宝，忧愁苦恼，后若还得，心甚欢喜！如是迦叶！比丘、比丘尼、优婆塞、优婆夷等，亦复如是，有信乐心，若不闻法，则生苦恼，若得闻时，信解受持，常乐读诵，甚大欢喜！当知此人，即是见佛，亦即亲近供养诸佛。</p>
<p>佛告迦叶：譬如忉利天上，波利质多罗树，疱初出时，是中诸天，见是树已，皆大欢喜！此树不久，必当开敷！若比丘、比丘尼、优婆塞、优婆夷，得闻般若波罗蜜，能生信解，亦复如是，此人不久，亦当开敷，一切佛法。于当来世，有比丘、比丘尼、优婆塞、优婆夷，闻般若波罗蜜，信受读诵，心不悔没，当知是人，已从此会，听受是经，亦能为人聚落城邑，广说流布，当知是人，佛所护念！如是甚深般若波罗蜜中，有能信乐无疑惑者，是善男子、善女人，于过去诸佛，久已修学，殖众善根！譬如有人，以手穿珠，忽遇无上真摩尼宝，心大欢喜！当知是人，必已曾见。</p>
<p>如是迦叶！若善男子、善女人，修学余法，忽然得闻甚深般若波罗蜜，能生欢喜，亦复如是，当知此人已曾闻故。</p>
<p>若有众生，得闻甚深般若波罗蜜，心能信受，生大欢喜！如是人等，亦曾亲近无数诸佛，从闻般若波罗蜜，已修学故。譬如有人，先所经见城邑、聚落，后若闻人赞叹彼城，所有园苑，种种池泉，华果林树，男女人民，皆可爱乐！是人闻已，即大欢喜！更劝令说，是城园苑，众好严饰，杂华池泉，多诸甘果，种种珍妙，一切爱乐，是人得闻，重甚欢喜！如是之人，皆曾见故。若善男子、善女人，有闻般若波罗蜜，信心听受，能生欢喜，乐闻不厌，而更劝说。当知此辈已从文殊师利，曾闻如是般若波罗蜜故。</p>
<p>迦叶白佛言：世尊！若将来世，善男子、善女人，得闻是甚深般若波罗蜜，信乐听受，以是相故，当知此人亦于过去佛所，曾闻修学。</p>
<p>文殊师利白佛言：世尊！佛说诸法，无作无相，第一寂灭！若善男子、善女人，有能如是谛了斯义，如闻如说，为诸如来之所赞叹！不违法相，是即佛说。亦是炽然般若波罗蜜相，亦名炽燃具足佛法，通达实相，不可思议。</p>
<p>佛告文殊师利：我本行菩萨道时，修诸善根，欲住阿鞞跋致地，当学般若波罗蜜。欲成阿耨多罗三藐三菩提，当学般若波罗蜜。若善男子、善女人，欲解一切法相，欲知一切众生心界，皆悉同等，当学般若波罗蜜。</p>
<p>文殊师利，欲学一切佛法，具足无碍，当学般若波罗蜜。欲学一切佛，成阿耨多罗三藐三菩提时，相好威仪，无量法式，当学般若波罗蜜。欲知一切佛，不成阿耨多罗三藐三菩提，一切法式及诸威仪，当学般若波罗蜜。何以故？是空法中，不见诸佛菩提等故。若善男子、善女人，欲知如是等相无疑惑者，当学般若波罗蜜。何以故？般若波罗蜜，不见诸法若生若灭，若垢若净。是故善男子、善女人，应作如是学般若波罗蜜。</p>
<p>欲知一切法无过去、未来、现在等相，当学般若波罗蜜。何以故？法界性相，无三世故。欲知一切法，同入法界，心无挂碍，当学般若波罗蜜。</p>
<p>欲得三转十二行法轮，亦自证知，而不取著，当学般若波罗蜜。欲得慈心，遍覆一切众生，而无限齐，亦不作念有众生相，当学般若波罗蜜。欲得于一切众生不起诤论，亦复不取无诤论相，当学般若波罗蜜。欲知是处非处，十力、无畏，住佛智慧，得无碍辩，当学般若波罗蜜。</p>
<p>尔时文殊师利白佛言：世尊！我观正法，无为无相，无得无利，无生无灭，无来无去，无知者，无见者，无作者。不见般若波罗蜜，亦不见般若波罗蜜境界。非证非不证，不作戏论，无有分别。一切法无尽、离尽。无凡夫法，无声闻法，无辟支佛法、佛法。非得非不得，不舍生死，不证涅槃，非思议非不思议，非作非不作，法相如是。不知云何当学般若波罗蜜？</p>
<p>尔时佛告文殊师利：若能如是知诸法相，是名当学般若波罗蜜。菩萨摩诃萨，若欲学菩提自在三昧，得是三昧已，照明一切甚深佛法，及知一切诸佛名字，亦悉了达诸佛世界，无有障碍，当如文殊师利所说般若波罗蜜中学。</p>
<p>文殊师利白佛言：世尊！何以故名般若波罗蜜？</p>
<p>佛言：般若波罗蜜，无边无际，无名无相，非思量，无归依，无洲渚，无犯无福，无晦无明，犹如法界，无有分齐，亦无限数，是名般若波罗蜜，亦名菩萨摩诃萨行处，非行非不行处，悉入一乘，名非行处。何以故？无念无作故。</p>
<p>文殊师利白佛言：世尊！当云何行，能速得阿耨多罗三藐三菩提？</p>
<p>佛言文殊师利：如般若波罗蜜所说行，能速得阿耨多罗三藐三菩提。复有一行三昧，若善男子、善女人，修是三昧者，亦速得阿耨多罗三藐三菩提。</p>
<p>文殊师利言：世尊！云何名一行三昧？</p>
<p>佛言：法界一相，系缘法界，是名一行三昧。若善男子、善女人，欲入一行三昧，当先闻般若波罗蜜，如说修学，然后能入一行三昧。如法界缘，不退不坏，不思议，无碍无相。</p>
<p>善男子、善女人，欲入一行三昧，应处空闲，舍诸乱意，不取相貌，系心一佛，专称名字，随佛方所，端身正向，能于一佛，念念相续，即是念中能见过去、未来、现在诸佛。何以故？念一佛功德，无量无边！亦与无量诸佛功德无二。不思议佛法等无分别，皆乘一如，成最正觉。悉具无量功德，无量辩才，如是入一行三昧者，尽知恒沙诸佛法界无差别相。阿难所闻佛法，得念总持，辩才智慧，于声闻中，虽为最胜，犹住量数，则有限碍。若得一行三昧，诸经法门，一一分别，皆悉了知，决定无碍，昼夜常说，智慧辩才，终不断绝。若比阿难多闻辩才，百千等分不及其一。</p>
<p>菩萨摩诃萨应作是念，我当云何逮得一行三昧，不可思议功德，无量名称？</p>
<p>佛言：菩萨摩诃萨，当念一行三昧，常勤精进，而不懈怠，如是次第，渐渐修学，则能得入一行三昧，不可思议功德作证。除谤正法，不信、恶业、重罪障者，所不能入。</p>
<p>复次，文殊师利！譬如有人，得摩尼珠，示其珠师。珠师答言：此是无价真摩尼宝。即求师言：为我治磨，勿失光色。珠师治已，随其磨时，珠色光明，映彻表里。文殊师利！若有善男子、善女人，修学一行三昧，不可思议功德，无量名称，随修学时，知诸法相，明达无碍，功德增长，亦复如是。</p>
<p>文殊师利！譬如日轮，光明遍满，无有减相，若得一行三昧，悉能具足一切功德，无有缺少，亦复如是。照明佛法，如日轮光！</p>
<p>文殊师利！我所说法，皆是一味、离味、解脱味、寂灭味。若善男子、善女人，得是一行三昧者，其所演说，亦是一味、离味、解脱味、寂灭味，随顺正法，无错谬相。</p>
<p>文殊师利！若菩萨摩诃萨，得是一行三昧，皆悉满足助道之法，速得阿耨多罗三藐三菩提。</p>
<p>复次，文殊师利！菩萨摩诃萨，不见法界有分别相，及以一相，速得阿耨多罗三藐三菩提相不可思议。是菩提中，亦无得佛。如是知者，速得阿耨多罗三藐三菩提。</p>
<p>若信一切法，悉是佛法，不生惊怖，亦不疑惑，如是忍者，速得阿耨多罗三藐三菩提。</p>
<p>文殊师利白佛言：世尊！以如是因，速得阿耨多罗三藐三菩提耶？</p>
<p>佛言：得阿耨多罗三藐三菩提，不以因得，不以非因得。何以故？不思议界，不以因得，不以非因得。若善男子、善女人，闻如是说，不生懈怠，当知是人，已于先佛种诸善根，是故比丘、比丘尼，闻说是甚深般若波罗蜜，不生惊怖！即是从佛出家。若优婆塞、优婆夷，得闻如是甚深般若波罗蜜，心不惊怖！即是成就真归依处。</p>
<p>文殊师利！若善男子、善女人，不习甚深般若波罗蜜，即是不修佛乘。譬如大地，一切药木，皆依地生长。文殊师利！菩萨摩诃萨，亦复如是，一切善根，皆依般若波罗蜜而得增长，于阿耨多罗三藐三菩提不相违背。</p>
<p>尔时文殊师利白佛言：世尊！此阎浮提，城邑、聚落，当于何处演说如是甚深般若波罗蜜？</p>
<p>佛告文殊师利：今此会中，若有人闻般若波罗蜜，皆发誓言：于未来世，常得与般若波罗蜜相应，从是信解，未来世中，能听是经。当知此人，不从余小善根中来所能堪受！闻已欢喜！</p>
<p>文殊师利！若复有人，从汝听是般若波罗蜜，应作是言：此般若波罗蜜中，无声闻法、辟支佛法、菩萨法、佛法，亦无凡夫生灭等法。</p>
<p>文殊师利白佛言：世尊！若比丘、比丘尼、优婆塞、优婆夷，来问我言：云何如来说般若波罗蜜？我当答言：一切诸法，无诤论相，云何如来当说般若波罗蜜？何以故？不见有法可与法诤论，亦无众生心识能知。</p>
<p>复次，世尊！我当更说究竟实际。何以故？一切法相，同入实际，阿罗汉无别胜法。何以故？阿罗汉法、凡夫法，不一不异故。</p>
<p>复次，世尊！如是说法，无有众生已得涅槃，今得、当得。何以故？无有决定众生相故。文殊师利言：若人欲闻般若波罗蜜，我当作如是说，其有听者，不念不著，无闻无得，当如幻人，无所分别，如是说者，是真说法。是故听者，莫作二相，不舍诸见，而修佛法，不取佛法，不舍凡夫法。何以故？佛及凡夫，二法相空，无取舍故。若人问我，当作是说，如是安慰，如是建立。善男子、善女人，应如是问，作如是住，心不退不没，当如法相，随顺般若波罗蜜说。</p>
<p>尔时世尊叹文殊师利：善哉！善哉！如汝所说，若善男子、善女人，欲见诸佛，应学如是般若波罗蜜。欲亲近诸佛，如法供养，应学如是般若波罗蜜。若欲言如来是我世尊，应学如是般若波罗蜜。若欲言如来非我世尊，亦应学如是般若波罗蜜。若欲成阿耨多罗三藐三菩提，应学如是般若波罗蜜。若欲不成阿耨多罗三藐三菩提，亦应学如是般若波罗蜜。若欲成就一切三昧，应学如是般若波罗蜜。若欲不成就一切三昧，亦应学如是般若波罗蜜。何以故？无作三昧，无异相故，一切法无生无出故。</p>
<p>若欲知一切法假名，应学如是般若波罗蜜。若欲知一切众生修菩提道，不求菩提相，心不退没，应学如是般若波罗蜜。何以故？一切法皆菩提相故。</p>
<p>若欲知一切众生行非行相，非行即菩提，菩提即法界，法界即实际，心不退没，应学如是般若波罗蜜。</p>
<p>若欲知一切如来神通变化无相无碍，亦无方所，应学如是般若波罗蜜。</p>
<p>佛告文殊师利：若比丘、比丘尼、优婆塞、优婆夷，欲得不堕恶趣，当学般若波罗蜜一四句偈，受持读诵，为他解说，随顺实相。如是善男子、善女人，当知决定得阿耨多罗三藐三菩提，则住佛国。若闻如是般若波罗蜜，不惊不畏！心生信解，当知此辈佛所印可，是佛所行大乘法印。若善男子、善女人，学此法印，超过恶趣，不入声闻辟支佛道，以超过故。</p>
<p>尔时帝释三十三天，以天妙华、优钵罗华、拘物头华、芬陀利华、天曼陀罗华等，天栴檀香及余末香，种种金宝，作天伎乐，为供养般若波罗蜜，并诸如来及文殊师利，以散其上，作是供养已，愿我常闻般若波罗蜜法印。</p>
<p>释提桓因复作是愿：愿阎浮提善男子、善女人，常使得闻是经，决定佛法，皆令信解，受持读诵，为人演说，一切诸天，为作拥护。</p>
<p>尔时佛告释提桓因言：憍尸迦！如是！如是！善男子、善女人，当得决定诸佛菩提。</p>
<p>文殊师利白佛言：世尊！如是受持，善男子、善女人，得大利益，功德无量！</p>
<p>尔时以佛神力，一切大地，六种震动！佛时微笑，放大光明！遍照三千大千世界。</p>
<p>文殊师利白佛言：世尊！即是如来印般若波罗蜜相。</p>
<p>佛言：文殊师利！如是！如是！说般若波罗蜜已，皆现此瑞，为印般若波罗蜜故，使人受持，令无赞毁！何以故？无相法印，不可赞毁！我今以是法印，令诸天魔，不能得便。</p>
<p>佛说是已，尔时诸大菩萨及四部众，闻说般若波罗蜜，皆大欢喜，信受奉行。</p>
<p>文殊师利所说摩诃般若波罗蜜经卷下终</p>
