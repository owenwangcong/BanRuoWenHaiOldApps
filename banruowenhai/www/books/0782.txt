<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(德遵普贤第二)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">德遵普贤第二<span lang="EN-US"></span></span></p>
<p>第二品是上品圣众之补充。本品之首，于菩萨众中。拈出上首之贤护等十六正士。品末复标余之三众及诸天大众。以补足上品中六成就中之众成就。尤应著眼，本品名《德遵普贤》，盖表与会之无量无边诸大菩萨，咸共遵修普贤之德。普贤之德，实亦无量，而其心中之心，要中之要则为十大愿王导归极乐也。是为本品之纲。</p>
<p><b><span style="color:teal">又贤护等十六正士，所谓善思惟菩萨、慧辩才菩萨、观无住菩萨、神通华菩萨、光英菩萨、宝幢菩萨、智上菩萨、寂根菩萨、信慧菩萨、愿慧菩萨、香象菩萨、宝英菩萨、中住菩萨、制行菩萨、解脱菩萨，而为上首。<span lang="EN-US"></span></span></b></p>
<p>‘正士’者，《度世经》曰：开士、大士、圣士、力士、正士等，皆菩萨之异称。又《甄解》云：‘正’谓正道，‘士’谓士夫，在家之称。此等大士，外现凡形，内深达正道故，居家名为正士。又《会疏》曰：十六正士者，《文殊师利严净经》言：‘菩萨八万四千及十六正士’。则明知正士之名，云居家菩萨。‘正’谓正道，‘士’谓居士。此等大士，虽葆光和尘，久出于邪道，深达于正法，故云正士也。’准上可知，正士者，即在家菩萨。又十六者，密宗以十六数，表圆满无尽。《出生义》云：‘厥有河沙尘海数量，举十六位焉；亦尘沙之数不出于此矣。’</p>
<p>‘贤护’等十六正士，常见经论。《胜思惟梵天经》及《思益经》，列十六名。《智度论》标十六，但仅列六名。论曰：‘善守<span lang="EN-US">(即贤护)等十六菩萨是居家菩萨。’下列五名，兹不俱引。《思益经》云：‘若众生闻名者，毕竟得三菩提，故云善守。’又《大方等大集贤护经》曰：‘王舍大城有优婆塞，名曰贤护，为众上首。’又《大宝积经贤护长者会》佛说贤护长者众乐事：‘其受于快乐果报，虽复忉利帝释天王，犹不能及，况复人间。’又《名义集》曰：‘□陀婆罗，翻为贤护。自护贤德，复护众生故。或云贤首，以位居等觉，为众贤之首故。’可见贤护正士，乃示生于王舍城，位登等觉之在家菩萨。若按今经别意，据《般舟三昧经》此跋陀和(即贤护)菩萨，是念佛三昧发起人，亲见弥陀。今故来此胜会，助显念佛三昧无上法门。</span></p>
<p>‘善思惟菩萨’。唐译为善思维义菩萨，魏译为善思议菩萨。按《四童子经现生品》善思维等正士，是他方世界来此示现之在家菩萨。经云：‘东方去此佛刹十千俱胝，有一世界名宝鸣。佛名狮子鸣声如来。有一菩萨名善思议<span lang="EN-US">(即善思维)应托来到此土，化生阿阇世王宫内。南方去此五百亿世界，有一世界，佛名宝积善现如来，有一菩萨名寂静转(即慧辩才)，于此舍卫城内，生大居士似师子家。西方去此过八亿百千佛刹，乐音如来所，有一菩萨名无攀缘(即观无住)。于此波罗奈国，化生大居士善鬼家。北方去此六万四百千亿佛土，住菩提分转如来所，有一菩萨名开敷神德(即神通华)，生此毗耶离城大将师子家。此四童子与无量大众，共来娑罗双树所，恭敬供养。’又此下光英菩萨等四正士，如《佛名经第七》说光英、慧上(即智上)、寂根、愿慧四菩萨，从四方佛土，来集此界之相。又《文殊师利严净经》亦说此四正士，从四方来，同上所说。又《月灯三昧经第三》说：‘香象菩萨从东方阿<img src="../books2/1200.files/image001.gif" width="16" height="16" align="absmiddle">（音同触ㄔㄨˋ）佛，与那由多菩萨，共来问讯释迦牟尼佛。’以上贤护至香象共为十正士。其余六人如《甄解》云：‘其余智幢(即宝幢)、宝英、中住、制行、解脱等，虽未见经证，准前思之，必应是他方来大士也。’按《甄解》所注是《魏译》。《魏译》仅列十五正士之名。其中缺慧辩才菩萨。此菩萨见于《唐译》。《甄解》以为信慧即慧辩才，今经开为两人，始合十六之数。故知信慧菩萨亦应如宝幢等正士，亦是他方来者。《甄解》于此，更有阐明。文曰：‘初列贤护等十六正士者，彰此法不以出家发心为本。次列他方来者，彰十方佛土中，悉以此法为出世大事故。共来精进求此法。’此议甚得经旨。盖在家修行，最宜持名念佛也。十方大士悉来听法，表此法殊胜，实为大事因缘故。</span></p>
<p>又‘贤护’表如来善护念诸菩萨。一乘愿海，六字洪名，三根普被，万类齐收，正是贤护之义。又‘善思维’，表正智明了，深信佛慧，并表法藏因地五劫思维，结得大愿胜因。‘慧辩才’，表明信佛慧，辩才无碍，即经中‘演慈辩，授法眼’，‘常以法音觉诸世间’之义。‘观无住’<span lang="EN-US">(见《唐译》。《魏译》作空无)，表经中‘譬善幻师，现众异相，于彼相中，实无可得’。亦表法藏永劫因行，说空无相无愿之法。‘神通华’表从神通力，集万行之德华，以自庄严，具足方便，成就众生。如经云：‘游步十方，行权方便。’‘光英’，表光明英发，又经中无量光、无边光、无碍光等，光中极尊，是光英义。‘宝幢’(见《唐译》。《魏译》作智幢)，表智慧殊胜犹如宝幢。‘智上’(见《唐译》。《魏译》作慧上)，表经中‘无等无伦，最上胜智，’‘威德广大不思议智’，如是无上妙智，超出一切，故名智上。‘寂根’，《会疏》云：‘寂灭境智，诸根清净，故名寂根。’《甄解》云：‘境智寂灭，根本严净，云寂根。’今据本经中《真实功德品》云：‘究竟菩萨诸波罗蜜，而常安住不生不灭诸三摩地。’正表寂为根本，照用无穷。照而常寂，故表寿命无量。‘信慧’，《会疏》云：‘信心智慧，永断疑网。’《甄解》云：‘明信佛智，无上智慧。’又本经中‘已曾供养诸如来，则能欢喜信此事，’‘人身难得佛难值，信慧闻法难中难’。此净土宗，是难信法，若能信入，皆因宿具慧根。‘愿慧’表阿弥陀大愿之王，智慧广大，又可与信慧正士合参，正表净土以信愿持名为宗。‘香象’菩萨乃东方阿<img src="../books2/1200.files/image001.gif" width="16" height="16" align="absmiddle">（音同触ㄔㄨˋ）佛国菩萨，曾于维摩会上，作同闻众。香象身出香风，此菩萨身香亦如之。香象力大，表弥陀愿力无边。‘宝英’表弥陀愿海，乃无量功德妙宝之所庄严，能令凡夫，无功德者迳登不退，证入涅槃。是乃宝中之英，故曰宝英。‘中住’，安往中道，不落二边，当相即道，即事而真，净念相继，即念离念，是中住义。‘制行’，表严持净戒，制恶行善。又念佛即是持戒，是制行义。‘解脱’，表灭除结缚，故名解脱。如经云：‘身独度脱，获其福德，可得长寿泥洹之道。’又‘值斯经者，随意所愿，皆可得度。’</span></p>
<p>‘而为上首’，表以上十六正士为会中无量无边、一时来集之在家菩萨中之上首。据《会疏》及《甄解》义：（一）普贤、文殊正是释迦会中上首。故举两大士总摄会中一切菩萨。（二）弥勒是当来贤劫成佛诸菩萨之上首。（三）贤护等十六正士是会中居家菩萨之上首。此说稳妥，故不采净影之说。彼将文殊、普贤亦并于贤劫成佛之菩萨中也。</p>
<p><b><span style="color:teal">咸共遵修普贤大士之德，具足无量行愿，安住一切功德法中。游步十方，行权方便。入佛法藏，究竟彼岸。<span lang="EN-US"></span></span></b></p>
<p>本品从‘咸共遵修……’至品末之‘不可思议’皆是赞叹普贤大士暨会中一切菩萨之德。</p>
<p>‘大士’者即菩萨，即大道心有情。士谓士夫。大者，即前释大道心之大，兹不赘。本经会中，以普贤菩萨为一切菩萨之上首，余文殊、弥勒、贤护等出家在家菩萨，暨十方来会无量无边之诸大菩萨，皆悉遵行普贤大士之德。普贤大士乃华严长子，其至德即十大愿王，导归极乐也。《华严经普贤行愿品》谓大士十种广大行愿……一者，礼敬诸佛。二者，称赞如来。三者，广修供养。四者，忏悔业障。五者，随喜功德。六者，请转法轮。七者，请佛住世。八者，常随佛学。九者，恒顺众生。十者，普皆回向。如上十愿，愿愿皆曰：‘我此大愿，无有穷尽。念念相续，无有间断。身语意业，无有疲厌。’《行愿品》复云：‘若人诵此愿者。……是人临命终时，最后刹那，一切诸根，悉皆散坏，一切亲属，悉皆舍离。一切威势，悉皆退失。辅相大臣、宫城内外，象马车乘，珍宝伏藏，如是一切，无复相随。唯此愿王，不相舍离。于一切时引导其前。一刹那中即得往生极乐世界。到已，即见阿弥陀佛，……其人自见生莲华中。蒙佛授记。得授记已，经于无数百千万亿那由他劫，普于十方不可说不可说世界，以智慧力，随众生心而为利益。……能于烦恼大苦海中，拔济众生，令其出离。皆得往生阿弥陀佛极乐世界。’又其中第十愿‘普皆回向’显‘普’。从初礼敬乃至第九愿‘恒顺众生’显‘贤’。故知十种大愿，显‘普贤’义。‘贤’则竖穷三际，‘普’则圆摄无余。《清凉疏》云：‘果无不穷曰普。不舍因门曰贤。’正显经中普贤，即位后普贤，亦即善导大师所谓，从果向因之相。又普贤偈云：‘我既往生彼国已，现前成就此大愿。……普愿沉溺诸众生，速往无量光佛刹。’是即普贤自言，我既往生极乐国已，成就所发之十种大愿。乃以殊胜行愿功德，皆悉回向众生，同生极乐。普皆回向，乃成‘普’义。弥陀四十八愿，摄一切众生，是‘普皆回向’之本源。普贤十大愿王，正是弥陀大愿之第三十五愿之广演。愿曰：‘生我国者，究竟必至一生补处。除其本愿为众生故，被宏誓铠，教化一切有情皆发信心，修菩提行，行普贤道。’<span lang="EN-US">(此愿留在第二卷中详释)由是可见，会中圣众，多是曾生极乐，被宏誓铠，游化十方，助佛宏化。如是辗转教化，辗转度脱，是故经中，无量无边一切菩萨，皆遵普贤大士之德。</span></p>
<p>‘具足无量行愿，安住一切功德法中’。上两句初赞诸大士之实德。‘无量’者，其多其大，无法称量，名曰无量。《摄大乘论释》云：‘不可以譬类得知为无量。’行谓六度四摄等大行。愿谓四宏誓与十大愿等胜愿。愿以导行，行以满愿，行如足，愿如目，互相依持。‘具足’谓圆满无余。《行愿品》云：‘闻此愿王’，‘读’，‘诵’，‘书写’ ……‘是诸人等，于一念中，所有行愿，皆得成就。’此正显从果向因，以弥陀之善巧方便加持回向，成就无量超出十地诸圣之行愿。</p>
<p>‘安住一切功德法中’。‘一切功德法’指佛果之无尽功德。《仁王经疏》云：‘施物名功，归己曰德。’《净影疏》曰：‘功谓功能，诸行皆有利益之功，故名为功。此功是善行家德<span lang="EN-US">(指自有之德)，故名功德。……德体名法。’‘法’者，梵云达磨。通于一切，无论小者、大者、有形者、无形者、真实者、虚妄者、是事物者、是道理者，皆称为法。《唯识论》曰：‘法谓轨持。’轨谓轨范，可生物(指众生)解。例如‘无常’，使人生起无常之解。持谓住持，不舍自相。一切诸法，各有其相。</span></p>
<p>‘安住一切’者，《会疏》云：‘安住者，不动义。德成不退，故曰安住。无德不具，故云一切。’前引《行愿品》中，‘于一念中，所有行愿，皆得成就’者，即是一念中，圆成行愿，故能安住于如来一切佛果功德之法。</p>
<p>‘游步十方，行权方便’。此二句初赞大士之权德。游步，是游行与游化之义。十方者，东西南北四方，东南，西南，东北，西北四隅是为八方，更合上下二方，名为十方。盖表空间之一切处所。‘游步十方’表大士神通游戏，自在游行，化度十方世界一切众生。‘行权方便’者，权，对实而说。具权宜与权变之义，俗谓通权达变。权亦即‘方便’之异名。《法华文句》曰：‘方者法也，便者用也。’浅言之，方是方法，便是便利。按佛教义，则如《大集经》云：‘能调众生，悉令趣向阿耨多罗三藐三菩提，是名方便。’又如《法华玄赞》云：‘施为可则曰方。善逗机宜曰便。’又《净影疏》云：‘化行善巧，随物所宜，种种异现，名权方便。’纵上经论，故知以善巧稳便之法，妙契众生根机，导向究竟之果觉，名为行权或行方便。</p>
<p>‘入佛法藏，究竟彼岸’。入者，《嘉祥疏》释为‘解契宗源’。《净影疏》云：‘证会为入。’可见入者，为契会证入之义。亦即《法华》中‘入佛知见’中之入字也。‘佛法藏’者，《嘉祥疏》云：‘名理为藏。’盖谓佛法藏为法性之理体。法性含藏无量之性德，故名佛法藏。又法性中含摄一切佛法，故名佛法藏。是故‘入佛法藏’即《法华》中‘善入佛慧，通达大智’之义。又《甄解》据从果向因义，释云：‘如来一切功德宝藏，佛果功德也。此之功德大宝海，说言佛法藏，即是佛所得一乘也。’《甄解》之说，显会中诸菩萨皆是大权示现，从果向因，已入如来一乘果海，，但不舍因行，故来会赞助释尊也。</p>
<p>‘究竟’者，至极之义。‘彼岸’者，《智度论》云：‘波罗，秦言彼岸。’又云：‘以生死为此岸，涅槃为彼岸。’又《涅槃经》云：‘彼岸者，喻如来也。’是以净影师释‘究竟涅槃’曰：‘彰果毕竟，涅槃彼岸，到名究竟。’<span lang="EN-US">(疏谓彰明已得至极之觉果，到达涅槃彼岸，名为究竟。)按《甄解》意，则为证入佛之一乘大功德宝海，契佛所得涅槃(以上两说同旨。)。是诸大士，圆证果德已，从果向因，遵普贤德，普现十方，来法会中，同宏净法。</span></p>
<p>彭际清居士曰：‘行权方便，入佛法藏，究竟彼岸。’三句义中，全摄净土法门。菩萨一切所行，不离方便。以方便故，取于净土，得常见佛。以见佛故，闻法修行，入佛法藏，圆满觉心，究竟彼岸。若无方便，无量行门，终不成就。如《大般若经》云：‘是菩萨由与般若波罗蜜多相应故，从此处没，生余佛土。从一佛国，至一佛国。在在生处，常得值遇诸佛世尊，供养恭敬，尊重赞叹。乃至无上正等菩提，终不离佛。’当知欲不离佛，须以念佛为因。如《华严》十地，始终不离念佛。按彭氏之说，菩萨度生，须有方便。最胜方便，是教人念佛。念佛生佛国，见佛闻法，终不离佛，故能入佛法藏，究竟彼岸。彭氏之论，深得经旨。</p>
<p><b><span style="color:teal">愿于无量世界成等正觉。舍兜率，降王宫，弃位出家，苦行学道，作斯示现，顺世间故。以定慧力，降伏魔怨。得微妙法，成最正觉。天人归仰，请转法轮。常以法音，觉诸世间。破烦恼城，坏诸欲堑。洗濯垢污，显明清白。调众生，宣妙理，贮功德，示福田。以诸法药救疗三苦。升灌顶阶，授菩提记。为教菩萨，作阿阇黎，常习相应无边诸行。成熟菩萨无边善根。无量诸佛咸共护念。<span lang="EN-US"></span></span></b></p>
<p>上段末二句‘入佛法藏，究竟彼岸。’再赞大士之实德。今文及下文两段，则再赞菩萨，普于十方，示现八相成道之殊胜权德。</p>
<p>‘愿于无量世界成等正觉’。‘愿’者，誓愿也。《法窟》曰：‘于出世道悕求为愿。’<span lang="EN-US">(悕者，念也，愿也，故悕求同希求。)又‘世界’者，世指时间，界指空间。《首楞严经》曰：‘世为迁流，界为方位。汝今当知，东西南北、东南、西北、上下为界。过去、未来、现在为世。’‘等正觉’见《唐译》，是为新译。《魏译》为等觉，是为旧译。等觉有二义：（一）等觉是菩萨之极位，将得妙觉之佛果。其智慧功德，等似妙觉，故谓之等觉。昙鸾大师曰：‘望于妙觉犹有一等，比下名觉，故名等觉。’（二）等觉即佛果。《往生论注》曰：‘以诸法等，故诸如来等。是故诸佛如来，名为等觉。’又《智度论》曰：‘诸佛等，故名为等觉。’《会疏》云：‘等觉有二义。一、如来名等觉。二、一生补处位。’于是注经家于此经文，亦有两说。一谓，是住等觉位菩萨，于十方示现八相成道。一谓，此乃果佛，从果向因，示现八相，乃成佛后之力用。总之，大觉妙用，不可思议，似不必于此二者强执一说，不妨并存。盖因菩萨众多，境界不一也。</span></p>
<p>‘舍兜率，降王宫，位出家，苦行学道……’表八相成道。但其位不一，凡有五等。《甄解》曰：‘（一）如《华严贤首品》及《起信论》。于十信满位，示现八相。《占察经》说四种作佛中，第一信满作佛当之。（二）如《大集经》中，灌顶住菩萨<span lang="EN-US">(十住满位)能于无佛世界，示现八相。《占察经》第二，解满作佛当之。（三）《仁王经菩萨教化品》明初地八相。《占察经》第三，证满作佛当之。（四）《入如来智德不思议经》明究竟地(一生补处)八相示现。《占察经》第四，一切功德行满成佛当之。（五）《华严不思议品》诸佛念念出生智。此明佛后得智，出生八相示现也。此五中，前四是因中示现。第五，佛后业用也。斯经所明，若依诸师，多是第四(补处)作佛。若依今宗，此中无所属，以弥陀巧方便回向所作故，因果共不可思议。若强论之，或应在第五(佛后)之中焉。’由上可见，示现八相成道之人，阶位有五，一般只知补处成佛所现。《甄解》则偏重为佛后。诸说不妨并存，五位不妨齐有。盖十方来会之菩萨无量无边，其阶位于平等中，亦不碍于差别也。</span></p>
<p>又‘八相成道’指本师释迦与一切诸佛示现成道之通途。但诸经论因开合不同，所说亦异。或说七相，乃至九相、十相。今说八相者，乃从经论之多数也。再者八相之中，内容亦不尽同。《大乘起信论》谓八相为：‘（一）从兜率天下，（二）入胎，（三）住胎，（四）出胎，（五）出家，（六）成道，（七）转法轮，（八）入涅槃’。但《四教仪》则为：‘（一）从兜率天下，（二）托胎，（三）出生，（四）出家，（五）降魔，（六）成道，（七）转法轮，（八）入涅槃。’两相对照，便知《四教仪》是开《起信论》之‘成道’为‘降魔’与‘成道’，合《起信论》之‘入胎’与‘住胎’于‘托胎’。可见两者，只是开合不同，内容无别。</p>
<p>《嘉祥疏》依《四教仪》判《魏译》之八相，甚合于今此会集本。故仍依之。经中‘舍兜率’是第一相。‘降王宫’是第二与第三两相。‘弃位出家，苦行学道’是第四相。‘降伏魔怨’是第五相。‘成最正觉’是第六相。‘请转法轮，常以法音，觉诸世间’及以下诸句，是第七相。下段文中之‘于此中下，而现灭度’是第八相。</p>
<p>‘舍兜率’即第一相从兜率天降生也。’兜率‘或’兜术‘、’睹史多‘本是一名，译音有异。其义为妙足，知足，喜足等。乃欲界中第四天。内院现为弥勒大士之净土。外院则为天众欲乐之处。《普曜经说法门品》云：‘其兜术天，有大天宫，名曰高幢。广长二千五百六十里。菩萨常坐，为诸天人，敷演经典。’《佛地论第五》云：‘睹史多天，后身菩萨，于中教化。’，后身菩萨即一生补处菩萨。此世界过现未三世之补处大士，皆从此天降生。</p>
<p>‘降王宫’降生于王宫，是中含摄第二相之托胎，与第三相之出生。本师释尊之托胎，如《因果经》云：‘于时摩耶夫人于眠寤之际，见菩萨乘六牙白象腾空而来。从右胁入，身现于外，如处琉璃。’至于出生则如《涅槃经》云：‘从母摩耶而生。生已，即周行七步。’周行者，乃指四维上下之十方。《净影疏》曰：‘于十方各行七步，示现丈夫奋迅之力，于十方独出无畏。’又《魏译》曰：‘从右胁生。’《释迦谱》亦云：‘菩萨渐渐从右胁出。’</p>
<p>‘弃位出家，苦行学道’。此表‘出家’之第四相。《魏译》甚详，文曰：‘现处宫中色味之间。见老病死，悟世非常。弃国财位，入山学道。服乘白马，宝冠缨珞。遣之令还。舍珍妙衣，而著法服。薙除须发。端坐树下。勤苦六年，行如所应。’《普曜经》云：‘尔时太子日服一麻一麦。六年之中结跏趺坐。’修习艰难勤苦之行。</p>
<p>‘作斯示现，顺世间故’。以上二句，出自《唐译》。深显《法华》玄旨。《法华寿量品》云：‘一切世间天人及阿修罗，皆谓今释迦牟尼佛，出释氏宫，去伽耶城不远。坐于道场，得阿耨多罗三藐三菩提。然善男子，我实成佛以来，无量无边，百千万亿那由他劫。……自从是来，我常在此娑婆世界，说法教化。亦于余处，百千万亿那由他阿僧祇国，导利众生。……如来见诸众生，乐于小法，德薄垢重者，为是人说，我少出家，得阿耨多罗三藐三菩提。然我实成佛已来，久远若斯。但以方便教化众生，令入佛道，作如是说。’两经合参，信知本师，作八相成道之种种示现，只为随顺世间众生之根机，行权方便，普皆度脱而已。实则释尊久已成佛。</p>
<p>‘以定慧力，降伏魔怨’。此二句亦自《唐译》。是第五相之降魔。魔者，梵语魔罗之略称。此翻障碍，能为修道作障碍故。又翻杀者，害人善故。又常行放逸，断慧命故。又翻恶者，多爱欲故。魔类有四：净影曰：‘一烦恼魔，谓贪嗔等，能害善法。二阴魔，谓五阴身，共相摧灭。三者死魔，能坏命根。四者天魔，好坏他善。’今经所降伏者指天魔。如《婆沙论》云：‘<span lang="EN-US">(节录)菩萨昔居菩提树下，初夜魔女来相婚乱……中夜魔军忽(皆也)来逼恼。……须臾觉察即入定，令魔兵众，推败堕落。’又《西域记》云：‘集诸神众，齐整魔军。治兵振旅，将胁菩萨。……菩萨于是入大慈定。凡厥兵仗，变为莲花，魔军怖骇，宾士退散。’以上均表菩萨定力。又《智度论》云：‘菩萨智慧力故，大破魔军。’则显菩萨慧力。是故经云：‘以定慧力，降伏魔怨。’怨指怨家。</span></p>
<p>‘得微妙法，成最正觉。’此二句是第六相成道之义。‘微妙’者，《维摩经》曰：‘微妙是菩提，诸法难知故。’菩提者佛之知见，亦即实际理体，当人自性。经云：‘非是语言分别之所能知。’故云微妙难知，与‘微妙是菩提’也。又《净影疏》曰：‘理是妙法，由得此法，故成正觉。’理指实际理体，故亦同于上经。又《长阿含经》曰：‘如来大智，微妙独尊。’综上而言，‘得微妙法’者，即契世尊之佛智，入实相之妙理，证正真之菩提。故成正觉。正觉者，如来之实智。故成佛曰成正觉。‘最正觉’者，崇显佛觉之无上圆满究竟。如《释迦谱》曰：‘得无上正真之道，为最正觉。’《会疏》曰：‘觉之中为最极，故云成最正觉。’成最正觉即究竟成佛。</p>
<p>‘天人归仰，请转法轮’暨以下诸句，为第七相。天人者，天道中人。归者归敬，仰者钦仰。《智度论》云：今是释迦文佛得道后，五七日寂不说法。自言，‘我法甚深，难解难知。一切众生缚著世法，无能解者。不如默然入涅槃乐。’是时诸菩萨及释提桓因、梵天王诸天，合掌敬礼，请佛为诸众生初转法轮。佛时默然受请。到波罗奈鹿林中转法轮。又《法华经》云：‘尔时诸梵王，及诸天帝释，护世四天王，及大自在天，并诸余天众，眷属百千万，恭敬合掌礼，请我转法轮。’‘法轮’者，指佛之教法，演说佛之教法，称为转法轮。轮者，转轮圣王之轮宝，回转四天下，碾摧诸怨敌。故以譬喻佛之教法，亦流转一切众生界，破除诸烦恼。《法华文句》云：‘转佛心中化他之法，度入他心，名转法轮。’嘉祥师云：‘自我至彼，故称为转。’又《探玄记》解法轮曰：‘法是轨持义。通有四义：谓教、理、行、果。轮是所成。义亦有四：（一）圆满之义，以离缺减故。（二）是具德义。以毂辐辋等，悉是皆俱故。（三）有用义。谓摧辗惑障故。（四）转动之义，谓此向彼。即从佛至众生。亦从彼向此，即从众生至佛果。’</p>
<p>‘常以法音，觉诸世间’。从此句下，直至‘于此中下，而现灭度’以前，亦皆是第七转法轮之相。‘法音’者，广指如来教法，不局限于言语音声，盖世尊说法，乃尘说，刹说，炽然说，无间说，说时说，默时亦说。不但有情说，无情亦说。故不宜以法音限于世尊之言教也。‘世间’者，罗什大师曰：‘世间者，三界也。’即欲界、色界、无色界也。世尊受请后，广演一代大小权实偏圆诸法，觉醒三界一切众生，故曰：‘常以法音，觉诸世间。’此是转法轮之总相。</p>
<p>‘破烦恼城’<span lang="EN-US">(见《唐译》)。烦恼者，贪嗔痴等，烦心恼身，故名烦恼。又贪、嗔、痴、慢、疑、身见、边见、邪见、见取、戒取十种，称为十烦恼。天台宗以见思、尘沙、无明三惑称为三烦恼。《智度论》曰：‘烦恼者，能令心烦，能作恼故。’城者，城堡也。佛演妙法，摧破众生身心中烦恼之堡垒，故曰：‘破烦恼城。’</span></p>
<p>‘坏诸欲堑’。《净影疏》曰：‘爱欲之心，深而难越，故说为堑，教断令坏。’《甄解》曰：‘坏诸欲堑’者，舍欲心。爱欲是诸苦之本。欲流深广，众生漂溺之而难度，说以为堑。《字苑》云：‘堑，绕城长水坑也。’佛法剑，截欲堑，令散坏也。’</p>
<p>‘洗濯垢污，显明清白’。《合赞》曰：‘见爱烦恼，譬如垢污，空慧能除，亦如洗濯。除邪显正，故曰显明。以护法城，故曰清白；超诸毁谤，故曰清白。’文中之‘法城’，指智断之果。如《合赞》曰：‘智断之果，谓之法城。’《嘉祥疏》曰：‘遣除迷垢，故云洗濯’，‘无相之解，是无漏明。故云清白。’又《甄解》曰：‘洗濯垢污，显明清白，是澍雨德。雨有能洗物垢污，能显清白体之德。如来法轮洗濯尘劳垢污，开显本有净体也。’以上《嘉祥》《甄解》两疏中，清白之解，优于《合赞》。综上诸解，故知‘清白’者，智断之果也。无漏之明也，本有净体也。若融通禅门，则‘洗濯垢污’，即‘回脱根尘’。‘显明清白’是‘灵光独耀’。会归净宗，则‘都摄六根’是‘洗濯垢污’。‘净念相继，’‘自得心开’，是‘显明清白’。盖‘一声佛号一声心’，念佛即是始觉合本也。</p>
<p>‘调众生，宣妙理’。调者，和也。众生者，一切有情也。宣者，示也。妙理者，实相之理体，亦即《法华》‘佛之知见’也。开佛知见，示佛知见乃‘宣妙理’也。令一切有情，悟佛知见，入佛知见，乃‘调众生’也。调和琴弦，以发正音，调和众生，令契中道。净土法门，是佛知见。持名念佛，即从容中道。</p>
<p>‘贮功德，示福田’。‘贮’者积也。‘福田’者，夫世间种稻之田，称为稻田，以之为喻，为众生植福之所称为福田。《净影疏》曰：‘贮积多德，名贮功德。现受物供，故名为示。生世福善，如田生物。故云<span lang="EN-US">“福田”。’《甄解》曰：‘福田者，供养如来，所施虽少，获福宏多。犹如良田，所种虽少，收实甚多。《菩萨本生经》：‘所以佛为福田，贮无上功德故也。’以上诸释，皆与今经相契。又《俱舍论》有四福田：（一）趣田，畜生也。（二）苦田，贫穷困苦之人也。（三）恩田，父母等也。（四）德田，三乘之贤圣也。是为广义之福田。</span></p>
<p>‘以诸法药，救疗三苦’。诸佛度生，应病与药。药喻如来妙法，病喻众生疾苦。如《涅槃》曰：‘度众生故，为说无上微妙法乐。’三苦者：（一）苦苦，由苦事之成，而生苦恼者。（二）坏苦，由乐事之去，而生苦恼者。（三）行苦，行者，迁流之义。由一切之迁流无常，而生苦恼者。《嘉祥疏》云：‘三有之苦<span lang="EN-US">(即三界生死)，故云三苦。’《甄解》谓‘祥释为稳’(指嘉祥师之释更为稳妥)。盖除三有生死之苦，更合净宗之旨。《甄解》释经文曰：‘如来大医王，能知其病，应病与药，治三有之苦。病有众多，法药亦多，故云诸法药。’</span></p>
<p>‘升灌顶阶’<span lang="EN-US">(见《唐译》)。‘阶’者位也。‘灌顶’者，印度古代国王即位时，取四海水，灌于王顶。密教同之，有灌顶法。灌顶有多种，简言之，则为二种：（一）结缘灌顶。行人乞法，为结佛缘，引入灌顶坛，授以本尊之印与真言，此后行人即可依教，随分修习，是为结缘灌顶。（二）受职灌顶。于如法积行之士，传受秘法，而作灌顶。得灌顶已，堪受师位，于密法中作阿阇黎，是为受职(或传教)灌顶。上乃粗分。若详论之则在上述二者之间，尚有常行之四种灌顶：（一）瓶灌，得修习生起次第之自在。（二）密灌，得修气脉明点之自在。（三）慧灌，得具菩提心诀之修持自在。（四）大手印灌，得修大手印道之自在。密教重传承，未经灌顶，不得擅自修习，经轨亦不得擅阅。</span></p>
<p>又灌顶复有初位与后位之别。初位者，如《大日经疏十五》曰：<span lang="EN-US">(下文略有删节)譬如世间刹利之种，欲绍嗣其位，令王种不断故。为其嫡子，而作灌顶。取四大海水，以四宝瓶盛之。……水令流注太子之顶。灌此水已，本声三唱：‘汝等当知，太子已受位竟。自今以后，所有教敕，皆当奉行。……’今如来法王，亦复如是。为令佛种不断故。以甘露法水，而灌佛子之顶。……从此以后，一切圣众，咸所敬仰，亦知此人毕竟不退于无上菩提。定绍如来法王之位。以上就行人初位而释。至于后位，则如《秘藏记》曰：‘菩萨初地乃至等觉，究竟迁佛果时，诸佛以大悲水灌顶，即自行圆满，得证佛果，是顶义也。’又《秘藏记钞七》曰：‘灌者，大悲护念义。顶者，佛果最顶义。诸佛护念，令至佛顶住，皆名灌顶也。’今经云：‘升灌顶阶’对与会大士而言，乃指后位。若指教导众生，则受灌者是初位。</span></p>
<p>‘授菩提记’<span lang="EN-US">(见《唐译》)。‘授’者，付与之义。‘记’者，记识之义，亦即悬记之记。佛对发大心之众生，授与当来必定作佛之记，称为授记。憬兴云：‘圣说当果(指当来之果)，令识因利(指因地之利)，故云授记。’盖言佛为顶说当来成佛之果，令行人识其当下自因之利。令知现在菩提之因，定得成佛之果，故云授记。经中‘授菩提记’表与会大士均蒙授记，定当作佛。复指是诸大士广为众生授记作佛。</span></p>
<p>‘为教菩萨，作阿阇黎。常习相应无边诸行’<span lang="EN-US">(见《唐译》)。阿阇黎译为教授，又译轨范师，乃轨范正行，为僧师范者之尊称，通指教授善法之师。今经承‘升灌顶阶’而言，乃专指真言阿阇黎，又称金刚阿阇黎，乃绍承金刚萨埵祖位，作传法灌顶者之称号。‘相应’者契合之义。如三密相应与境智相应等。密宗以三密相应之旨为主，为令众生身口意三业顿契如来三密，故即身成佛。故密宗亦称相应宗。此四句与前‘升灌顶阶’二句，深表密净不二之旨，表会中诸大士，为宏密乘，乃教导诸菩萨，成为金刚阿阇黎，故本身恒常修习无量无边相应之行。</span></p>
<p>‘成熟菩萨，无边善根。无量诸佛咸共护念’。‘善根’者，身口意三业之善，固不可拔，谓之根。又善能生妙果，出生余善，故谓之根。‘护念’者，保护忆念也。《会疏》曰：‘护谓覆护，念谓记念。’《净影疏》曰：‘护使离恶，念令增上。’故知此两句综赞会中诸大士，遵修普贤之德，使余菩萨，无边善根，皆得成熟。故无量诸佛悉皆护念。</p>
<p><b><span style="color:teal">诸佛刹中，皆能示现。譬善幻师，现众异相。于彼相中，实无可得。此诸菩萨，亦复如是。通诸法性。达众生相。供养诸佛。开导群生。化现其身。犹如电光。裂魔见网，解诸缠缚。远超声闻辟支佛地。入空、无相、无愿法门。善立方便，显示三乘。<span lang="EN-US"></span></span></b></p>
<p>上一段文，续演转法轮之第七相。本品名为德遵普贤，正表经中普贤，位列上首之义。盖本经为圆教，从果起因，故先普贤，而次文殊。普贤表行，文殊表智。无智则不能起行，故复当标显文殊，如《无量寿经起信论》曰：‘不度文殊智海，难入普贤行门。以不能了知自心，一念顿圆，平等正性，凡圣共有，一际无差。以不了故，所有愿行，悉不具足。何以故？心外起修，即成有漏。以无边功德，不外自心。随顺真如，修一切法，则能具足无边功德。’是故从‘诸佛刹中，皆能示现’以下，标显文殊智德。例如‘譬善幻师，现众异相，于彼相中，实无可得’等，俱表从文殊妙智，圆满普贤胜行。</p>
<p>‘诸佛刹中’，以下共八句，显会中菩萨智德。文中‘诸佛刹中，皆能示现<span lang="EN-US">(见《唐译》)’。表诸大士，普门示现之德。不但于此国土，示现八相，亦于十方世界，普现八相。‘幻师’譬喻也。《智度论》曰：‘西方有幻术人，一切皆能化现宫殿城郭廊宇。结巾为兔，竖带为蛇，种种变现等。’故今借术者之幻化，以喻大士之普门示现。故曰：‘譬善幻师，现众异相。’下曰：‘于彼相中，实无可得。’(见《唐译》)因实知是幻。故于幻不迷。如《宝积经》中学幻太子说偈赞佛曰：‘如幻师作幻，自于幻不迷。以知幻虚故，佛观世亦然。’亦正如《圆觉经》曰：‘知幻即离，离幻即觉。’故于幻相，无著无得。文中盛赞大士之权实二德。‘皆能示现’是权德，‘实无可得’是实德。会中诸大士，皆圆具此权实二德，故云：‘彼诸菩萨，亦复如是。’</span></p>
<p>‘通诸法性，达众生相’。‘法性’，又名实相、真如、法界、涅槃、实际等。‘性’者体也。一切法之自体，名为法性。如《起信论义记》曰：‘法性者，明是真体普遍义。……通与一切法为性。’又《唯识述记》曰：‘性者体也。一切法体，故名法性。’又《大乘义章一》曰：‘法之体性，故云法性。’故知法性乃万法之体，在染在净，在有情数，在无情数，其性无有改变，故名法性。又法性即是真如。亦即实相。《嘉祥法华疏五》曰：‘法性即是实相，三乘得道，莫不由之。’又《止观一》曰：‘法性名为实相。尚非二乘境界，何况凡夫。’华严宗谓真如有不变与随缘二义。以随缘义，变造一切诸法，故称真如为法性；又以不变故，虽随缘变造染净、有情与无情种种万法，而真如不改不变。例如水变为波，而不变失水之性。法性真如，纯善无染，唯以缘有染净，而所变之法，有染净之别。又《会疏》曰：‘菩萨有二种智，能为一切修行本。何者为二：一谓如理智，能照诸法本性。不一不异，不生不灭，是名通诸法性。二谓如量智，能照众生殊相，迷悟凡圣各异。是名达众生相。’故‘通诸法性’是根本智，‘达众生相’是差别智。</p>
<p>‘供养诸佛’。供养有二：一财供养，供养香花饮食等财物。二法供养，如说修行利益众生。又分三种：（一）利供养，奉香华饮食等也；（二）敬供养，赞叹恭敬也；（三）行供养，受持修行妙法。《甄解》曰：‘能游无量佛土，兴供养云，故云供养诸佛。’</p>
<p>‘开导群生’。如《维摩经》曰：‘虽知诸佛国及众生空，而常修净土，教化众生。’是名‘开导群生’。</p>
<p>‘化现其身，犹如电光’。《唯识论十》云：‘神力难思，故能化现。’诸大士为度众生，化作种种身形。行动之速，似闪电光。菩萨能于一念之顷，普至十方国土，上供下度。平等普照，亦无优劣亲疏、物我彼此之分。《会疏》曰：‘电光有四义：一速疾义，二破暗义，三不住义，四无分别义。菩萨一念一时，普至十方世界，上供养诸佛，下利益众生。无有出入前后相。如电速疾。菩萨能照诸佛会。能破众生暗，如电破暗。菩萨能化无量身应现微尘刹，无有住处，无有朕迹。如电激空中，无所从来，去无定迹。菩萨平等，无有先此后彼等分别心，如电光照物，无彼此先后分别。’<span lang="EN-US">(上云菩萨一念，普至十方。故其神速，超过光速无量亿倍。)</span></p>
<p>‘裂魔见网’。‘裂’者，破也。‘魔’者，《智度论》曰：‘夺慧命，坏道法功德善本，是故名为魔。’‘见’者，指思虑、推求、决定等，包括正邪。《止观五》曰：‘一切凡夫，未阶圣道，介尔起计，悉皆是见。’又《大乘义章五》曰：‘推求说之为见。’此上是广义，凡有思虑、计较、分别、推求等等，悉名为见。又《止观十》曰：‘作决定解，名之为见。’此义较狭，唯指具决定性之知解。见有邪正。有无、断常等见，皆是邪见。‘魔见网’者，邪见参差交络，令人难于脱离，譬如罗网，故云邪见网。《华严经》曰：‘我慢溉灌，见网增长。’又《智度论十一》曰：‘是入邪见网，烦恼破正智。’魔见网，即邪见网。《智度论八》曰：‘有念堕魔网，无念则得出。’可见起心动念皆堕魔网，惟有净念相继，无念而念，方得出离也。</p>
<p>‘解诸缠缚’。‘缠’者，绕也。‘缚’者，捆也，系也。依憬兴师意，‘缠缚者即八缠三缚’<span lang="EN-US">(余诸家多谓十缠四缚。今取憬兴说)。八缠者：（一）无惭。（二）无愧。（三）嫉。（四）悭。（五）恶作。（六）睡眠。（七）掉举。（八）惛沈。三缚者，贪嗔痴也。《净影疏》曰：‘亦可诸烦恼结，通名缠缚。菩萨教人断离，名解。’上二句，表会中诸菩萨以‘通诸法性，达众生相’，具根本智及差别智，故能为众生破魔见网，令离邪业。能为有情，解诸缠缚，令离烦恼。</span></p>
<p>‘远超声闻辟支佛地。入空、无相、无愿法门’<span lang="EN-US">(见《唐译》)。此二句重叹会中大士之实德。所觉殊胜，远超声闻与辟支佛之地。‘声闻’者，佛小乘法中之弟子，闻佛之教，悟四谛法之理，断见思二惑，出分段生死，而入于涅槃者。《净影疏》曰：‘如来所说言教名声。餐(义同闻)声悟解，故曰声闻。’‘辟支佛’者，辟支为梵语，此翻为因缘，佛者觉义。故旧译辟支佛为缘觉，新译为独觉。据《大乘义章》云：缘觉有二解：一观十二因缘，断惑证真，从缘得觉，故名缘觉。二因见风动树等等外界事相之缘，而得觉悟，曰缘觉。天台一家更区分此二名曰：出有佛世，观十二因缘而得悟者，为缘觉。出无佛世，观风吹树动、叶落花飞之外缘而成道者，为独觉。上之声闻、辟支佛二乘，均为佛弟子中之下根。今诸大士，远超于此。如《甄解》曰：‘二乘虽得三空门，唯沈偏空。菩萨不然，能达幻网，得平等法。故虽住三空门，而不住无为，不住有为。故能行声闻，能行缘觉，而超越声闻、缘觉之地。’又《大宝积经》善德天子会说：‘以声闻法教化众生，故我是声闻。以辟支佛法化益众生，故我是辟支佛也。以大悲法教化众生，故我是菩萨。于一切法得解脱，一切无碍故。从所化众生，或以声闻法化益，或以辟支佛法化益，或以菩萨法化益。故我是声闻，我是缘觉，我是菩萨也。’此明诸大士善巧方便，虽随机度生，示现二乘，而离声闻、辟支佛之相，故云‘远超’。又文中‘地’者，乃位也，界也。</span></p>
<p>‘空、无相、无愿’者，《净影疏》曰：‘众生及法，悉无自性，故名为空。乃至因缘，相亦不有，说为无相。此离所取，远离妄想能取之心。故曰无愿。’又《智度论》云：‘无愿故不造生死之业。亦名无作。’又云：‘观诸法空，是名空。于空中不可取相。是时空转，名无相。无相中，不应有所作，为三界生。是时转无相，名无作(即无愿)。譬如，城有三门。一人身不得一时从三门入。若入则从一门。诸法实相是涅槃城也。城有三门，空、无相、无作。若人入空门，不得是空，亦不取相，是人直下事办，故不须二门。若人入空门取相得是空，于是人不为门，通途更塞。若除空相，是时从无相门入。若于无相相，心著生戏论，是时除无相相，入无作门。’盖谓空、无相&nbsp; 无愿喻如门。由此法门，契入诸法实相之涅槃城。若人从空门入，亦不见空相，便直入涅槃城。若得空相则不能入。若除空相，即可从无相门入。倘著于无相之相，即无相相，亦不能入。须除此无相相，便从无作(即无愿)门直入此城。故曰：‘入空、无相、无愿法门。’</p>
<p>‘善立方便，愿示三乘’。方者，方法。便者，便用。《法华文句》曰：‘方者，法也，便者用也。’《法华玄赞》曰：‘施为可则曰方。善逗机宜为便。’《法华义疏》曰：‘方便是善巧之名，善巧者，智之用也。’《大集经》曰：‘能调众生，悉令趣向阿耨多罗三藐三菩提，是名方便。’又《会疏》曰：‘《涅槃经》云：‘智度菩萨母。方便以为父。’达空无相是大智。随宜施设名方便。方便有二种：一深解空而不取相受证。二以实相理深莫能信受，要须方便诱引群生，令其渐悟。其德广大，不二乘<span lang="EN-US">(即非二乘)所能为，故言善立。’‘三乘’者，乘者车也。《四教仪集注》曰：‘乘以运载为义，运出三界归于涅槃。’又喻如运载工具，使人乘之各到其果地。《法华》以羊、鹿、牛之三车，喻小中大三乘。小者，声闻乘。中者，缘觉乘。大者，菩萨乘。《法华譬喻品》曰：‘如来有无量智慧、力无所畏，诸法之藏。能与一切众生大乘(指一佛乘)之法。但不尽能受。舍利弗：以是因缘，当知诸佛方便力故，于一佛乘，分别说三。’又《法华文句》曰：‘方便者，门也。……为真实作门。真实得显，功由方便。依此释，则小乘为入大乘之门，故谓之方便教，又三乘为通于一乘，故亦名方便教。’以上经论，正显‘善立方便，显示三乘’之旨。(上第七相转法轮竟。)</span></p>
<p><b><span style="color:teal">于此中下而现灭度。<span lang="EN-US"></span></span></b></p>
<p><span lang="EN-US">(‘中下’据《魏译》碛砂藏本与高丽藏本)此是八相成道中之第八般涅槃相。涅槃旧译为‘灭度’，新译为‘圆寂’。‘灭度’者，灭生死之因果，渡生死之瀑流。《涅槃经》曰：‘灭诸烦恼，名为涅槃。离诸有者，乃为涅槃。’又《贤首心经略疏》：‘涅槃，此云圆寂。谓德无不备称圆，障无不尽曰寂。’又《甄解》曰：‘义充法界，德备恒沙为圆。体穷真性，妙绝相累为寂。’上之经论，表法身大士，专志佛果，不住灰灭。但为饶益中下二乘，善巧方便，而示现入灭之相。如《法华寿量品》曰：‘若佛久住于世，薄德之人，不种善根，贫穷下贱，贪著五欲。入于忆想妄见网中。若见如来常在不灭，便起憍恣，而怀厌怠。不能生难遭之想，恭敬之心。……(中略)是故如来，虽不实灭，而言灭度。’非灭现灭，故云‘示现’。作此示现，为度中下之机故。若是上根，则见如来无所从来，亦无所去，本离生灭，何有涅槃。是故智者大师读《法华药王品》亲见灵山一会，俨然未散。</span></p>
<p><b><span style="color:teal">得无生无灭诸三摩地，及得一切陀罗尼门。随时悟入华严三昧。具足总持百千三昧。住深禅定。悉睹无量诸佛。于一念顷，遍游一切佛土。<span lang="EN-US"></span></span></b></p>
<p>‘三摩地’，梵语。旧称三昧、三摩提、三摩帝等，翻为定、正定、正受、调直定、正心行处、等持等。《智度论》曰：‘善心一处住不动，是名三昧。’又‘一切禅定亦名定，亦名三昧。’又‘诸行和合，皆名为三昧。’‘一切禅定摄心，皆名为三摩提，秦言正心行处。’又《法华玄赞》曰：‘梵云三摩地，此云等持。平等持心而至于境。即是定也。’天台曰：‘若以空慧，照诸禅定种种法门，出生乃至无量三昧。’今经于‘而现灭度’下，继言‘得无生无灭诸三摩地’，表诸大士虽示涅槃之相，而实是不生不灭。平等常住之如如法身。是诸大士咸是德遵普贤，从果向因者也。又‘陀罗尼’，梵语，此翻为持、总持、能持、能遮。《智度论》曰：‘陀罗尼者，秦言能持，或能遮。能持集种种善法，能持令不散不失。譬如完器盛水，水不漏散。能遮者，恶不善心生，能遮不令生。若欲作恶罪，持令不作。是名陀罗尼。’又云：‘菩萨得是一切三世无碍明等诸三昧。，于一一三昧中，得无量阿僧祇陀罗尼。如是等和合，名为五百陀罗尼门。是为菩萨善法功德藏。’盖三昧定也。定力发慧所得，说为陀罗尼。如《智度论》曰：‘是三昧修行，习久后能成陀罗尼。是诸三昧，共诸法实相智慧，能生陀罗尼。’又‘三昧但是心相应法也。陀罗尼亦是心不相应，是心不相应陀罗尼。是心不相应者，如人得闻持陀罗尼，虽心嗔恚亦不失。常随人行，如影随形。’盖《智度论》之义：三昧者，只在心相应时现前。如瓶坯未烧，虽有瓶相，不能盛水。陀罗尼如经火烧成后之瓶器，故能持菩萨无量功德。虽心不相应时<span lang="EN-US">(例如心生烦恼)，亦常随人行，如影随身。又《智度论》曰：‘陀罗尼世世常随菩萨，诸三昧不尔，或时易身则失。’故知陀罗尼一得永得，胜于三昧也。</span></p>
<p>‘华严三昧’。乃佛华严三昧之异称。以一真法界无尽缘起为理趣，达此理趣，蹑解而起万行，庄严佛果谓之华严，一心修之谓之三昧。《净影疏》曰：‘如《华严》说，彼一三昧，统摄法界一切佛法，悉入其中。’《八十华严》曰：‘尔时普贤菩萨入广大三昧，名佛华严。’又《六十华严》曰：‘普贤菩萨，正受三昧，其三昧名佛华严。’《法界记》云：‘言华严三昧者，解云，华者，菩萨万行也。何者？以华有生实<span lang="EN-US">(指果实)之用，行有感果之能。虽复内外两殊，生感力用相似。今即以法托事，故名华也。严者，行成果满，契合相应，垢障永消，证理圆满，随用赞德，故称为严也。三昧者，理智无二，交彻熔融，彼此俱亡，能所斯绝，故云三昧也。’《华严经》又云：‘一切自在难思议，华严三昧势力故。’又《合赞》曰：‘法界唯心，名佛华严。以因行华，严果德相，令显著故。入此三昧，现见十方佛及佛土。’又《嘉祥疏》曰：‘此三昧，皆饰法身，故云华严。’因此三昧，庄严法身故。以上诸说皆明华严三昧之义。其中《合赞》所谓‘法界唯心，名佛华严’。此表一真法界，唯是自心，于此了达，即华严三昧。如《嘉祥疏》云：‘此三昧皆饰法身。’盖谓此三昧悉庄严法身，法身即本妙明心。即是自心。故知一切法，无不从此法界流出，复又会归此法界也。</span></p>
<p>‘总持’，即陀罗尼。‘具足’者，所具满足。盖云一切陀罗尼门无所不具也。陀罗尼有四种：（一）法陀罗尼，又名闻陀罗尼。于佛之教法，闻持而不忘也。（二）义陀罗尼。于诸法之义，总持而不忘也。（三）咒陀罗尼，于咒总持而不忘也。咒者，佛菩萨从禅定所发之秘密言句，有不测之神验，名为咒陀罗尼。义翻之名，有四：<span lang="EN-US">(1)明，(2)咒，(3)密语，(4)真言。《秘藏记》云：‘凡夫二乘不能知，故曰密语。如来言真实无虚妄，故曰真言。’(四)忍陀罗尼。安住于法之实相，谓之忍。持忍名为忍陀罗尼。</span></p>
<p>‘百千三昧’。《会疏》曰：‘百千三昧者。众生无量，心行不同，有利有钝，于诸结使。有厚有薄。是故菩萨行百千种三昧，断其尘劳。譬如为诸贫人欲令大富，当备种种财物。一切备具，然后能济诸贫。又如欲治诸病，当备种种众药，然后能治<span lang="EN-US">(以上取意)。’又《智度论》曰：‘从首楞严三昧乃至虚空际无所著解脱三昧，又如见一切佛三昧，乃至一切如来解脱修观师子频呻等，无量阿僧祇菩萨三昧等，如是等诸三昧无不具足。故云具足成就百千三昧。’论中复云：‘于一一三昧中得无量陀罗尼。’陀罗尼即是总持，是故经云：‘具足总持百千三昧。’</span></p>
<p>‘住深禅定，悉睹无量诸佛’。住深禅定者，安住于深妙之禅定。《会疏》曰：‘深定者，所住三昧，微深幽玄，非二乘及初心菩萨所能为。’又《甄解》曰：唐译云‘一切种甚深禅定’。一切种者，谓一切种智。全理之事，故云甚深。’故知深定，实是理定，非仅事定也。又《净影疏》曰：‘住深定门，起行所依。无心往来，直以三昧法门力起，故须住定。下明起行，悉睹现在无量诸佛，摄行宽广。’净影师之意为：悉睹诸佛是行门，起此行门，依深禅定。不待起心动念，直从三昧法门之力起行，故须住于甚深禅定。若依本经则定中见佛，正是弥陀第四十五定中供佛大愿。愿文曰：‘十方佛刹诸菩萨众，闻我名已，皆悉逮得清净、解脱、普等三昧。诸深总持。住三摩地。至于成佛。定中常供无量无边一切诸佛，不失定意。’《甄解》曰：‘普等三昧，曰深定门。此三昧弥陀智愿之所成，甚深无涯底，故云深禅定。悉睹周遍，是其业用。’由愿文可见，会中诸菩萨皆蒙弥陀智愿之力，因得闻弥陀名号，皆得普等三昧等甚深禅定，故蒙愿力加持，定中供无量诸佛。既往供佛，必定见佛，故云‘悉睹无量诸佛’也。又《般舟经》云：‘是菩萨不持天眼彻视，不持天耳彻听，不持神足到其佛刹，不于此间终生彼间，便于此坐见之。……佛<span lang="EN-US">(释尊)言：菩萨于此间国土，念阿弥陀佛，专念故得见之。即问持何法得生此国？阿弥陀佛报言：欲来生者，当念我名。’是以念佛三昧，称为宝王三昧，故甚深禅定，悉睹诸佛，都消归念佛三昧也。故知持名功德不可思议，一乘愿海不可思议。</span></p>
<p>‘于一念顷，遍游一切佛土’。‘一念’，指极短促之时刻，但其时限，诸说不一，如《仁王般若经上》以‘九十刹那为一念，一念中之一刹那，经九百生灭。’又《往生论注上》以‘百一生灭为一刹那，六十刹那名为一念。’两者均以一念中具多刹那也。但《智度论》以‘一弹指顷有六十念’，《华严探玄记十八》谓‘刹那兹云念顷，一弹指顷有六十刹那’。两者均谓一念即一刹那。兹为简单易记，故从后者，以一念顷即一刹那。至于刹那一念之间，即能遍游诸佛国土者，此正弥陀之第十一愿：‘于一念顷，不能超过亿那由他百千佛刹，周遍巡历供养诸佛者，不取正觉。’上文已曰，此诸大士，‘随时悟入华严三昧’，此三昧据果而言，亦名海印三昧。名为印者，以世间印章为喻。印上文字能同时顿现，而无前后之差；举体齐彰，亦无或隐之处。名为海者，犹如大海，同时影现种种差别之相。形象千差，水体无别。万相繁兴，而水湛然。宛然万相，宛然无相。时无先后，故延促同时，三世古今不离于当念，齐现水中，故广狭自在，十方世界不离于当处。《华严经》曰：‘一切自在难思议，华严三昧势力故。’又《甄解》曰：‘一念之顷，周遍无量佛土者，所到一乘清净无量寿世界故，结归念佛三昧也。’此说甚妙，以念佛故，得生极乐，即可乘阿弥陀如来一乘愿海中第十一愿之加被力，而出现如是不可思议之神通妙用，于一念顷，遍游佛土，非二乘所能测。</p>
<p><b><span style="color:teal">得佛辩才，住普贤行。善能分别众生语言。开化显示真实之际。超过世间诸所有法。心常谛住度世之道。于一切万物，随意自在。为诸庶类作不请之友。受持如来甚深法藏。护佛种性常使不绝。兴大悲，愍有情。演慈辩，授法眼。杜恶趣，开善门。于诸众生，视若自己。拯济负荷，皆度彼岸。悉获诸佛无量功德。智慧圣明，不可思议。如是等诸大菩萨，无量无边，一时来集。<span lang="EN-US"></span></span></b></p>
<p>‘得佛辩才’。辩才者，善巧宣说法义之才能。此则《净影疏》所谓‘言能辩了，语能才巧’也。又《嘉祥法华疏》曰：‘速疾应机名辩，言含文采曰才。’此则以能迅速应机方名辩才也。《会疏》曰：‘言音开惑为辩，随机巧妙为才，无不皆出于圣智。’三疏之中，此说为上。又《净影疏》谓如来得四无碍智。如来由无碍之智，兴无碍之四辩：（一）义无碍辩。谓了知一切诸法义理，通达无滞故。（二）法无碍辩。谓达一切诸法名字，分别无滞故。（三）辞无碍辩。于诸法名字义理，随顺一切众生殊方异语，为其演说，能令各各得解故。（四）乐说无碍辩。谓随顺一切众生根性所乐闻法而为说之，圆融无滞故。上表诸大士契于圣智，得无碍之辩才，善应根机，广宣妙辩，故曰：‘得佛辩才。’《甄解》复进一解曰：‘若依根本教，但说一字，亦为得佛辩才。传如来如实言故。不但此菩萨尔，凡夫说亦同诸佛辩才。赞扬佛慧功德，开化十方有缘而已。’</p>
<p>‘住普贤行’。上文已言诸大士‘咸共遵修普贤大士之德’，今文云‘住普贤行’，表诸大士咸安住于普贤大士之大行，各各以十大愿王，导归极乐。《华严经》中，仅一普贤，如斯倡导。今经则无量无边，德如普贤之法身大士，咸来集会，同宏净宗。</p>
<p>‘善能分别众生语言’见《唐译》。《魏译》文为‘入众言音，开化一切’。《净影疏》曰：‘入谓解也。谓解众生种种言音，用之起说。’《会疏》引《密迹经》云：‘此三千大千世界有八十四亿百千垓众生之类，言辞各异。计是一切皆归一义至真之惠。菩萨应殊<span lang="EN-US">(指各类众生)唱异言，说法开化。’《密迹经》复云：‘此菩萨能入种种言音，能说法开化。’又《称赞大乘功德经》云：‘傍生鬼等，亦闻如来以随类音而说法。’由上众生无边，众生语言亦是多种。但法身大士悉能解了，随其本类言音，而为说法，应机随缘，普作饶益。恶趣众生，亦闻如来之随类音，而得闻法得度。此明会中诸大士，皆有如是智慧辩才与功德威力也。</span></p>
<p>‘开化显示真实之际’。‘开化’者，即《法华经》之开佛知见。‘显示’者，即示佛知见。际者，究竟边际也。‘真实之际’者，佛之知也。一部净土妙法，举体是佛之知见，处处是华严境界。故此经中，悉是开化显真实之际，咸为‘开示悟入佛之知见’也。《智度论》曰：‘如、法性、实际，是三皆是诸法实相异名。’《甄解》云：‘实相妙处尽理至极，云际也。’准上两说，则真实即实相之异名，真实之际者，乃实相妙理，究竟至极者也。亦正是佛之知见也。《会疏》曰：‘开显真实为显示，谓会十界归一乘克成菩提故。真实之际者，以一佛乘为法涯际故。’又《甄解》曰：‘若依小乘，偏真为实际。若依渐教，以离二边为真实际。若依圣道实教，诸法实相为真实际。若依净土，光阐道教为权方便，誓愿一佛乘为真实际，一实真如海故。圣道守理而非唯理。净土以事而非唯事<span lang="EN-US">(即事即理事事无碍。)。于众生所入，则虽有事理空有不同，而从诸佛咨嗟见之(指十方如来赞叹净宗。)。则唯此誓愿一佛乘、一实真如海为真实之际。’可见《会疏》与《甄解》均以此净宗一佛乘，为真实之际，亦即佛之知见也。今诸大士，为诸众生宣演十方诸佛同赞之誓愿一佛乘，故云：‘开化显示真实之际。’(若圆会宗下，如布袋和尚曰：‘只这心心心是佛……一切无如心真实。’故知真实之际即是自心。明自本心，见自本性，即为‘开化显示真实之际’。但念佛法门，亦复不二，是心是佛，是心作佛。故念佛之本心，正是真实之际。故云一声佛号一声心，又经云：‘若人但念阿弥陀，是名无上深妙禅。’</span></p>
<p>又第三品中，如来‘欲拯群萌，惠以真实之利’。第八品中，法藏比丘‘住真实慧，勇猛精进，一向专志庄严妙土’。此三真实，（一）真实之际，（二）真实之利，（三）真实之慧，实为一经之纲。将于下两品文中详论之。</p>
<p>‘超过世间，诸所有法’。《净影疏》曰：‘谓过分段、变易世间一切法也。’《合赞》云：‘超过分段、变易二死，安住出世二空之智，此即成就智断二德也。’《会疏》曰：‘三界虚妄，皆不常住，总名世间。众生国土，臧否万差，是名诸所有法。菩萨深以大智惠<span lang="EN-US">(即慧)，达性空无相，故云超过。’又《甄解》之说稍异于前，彼曰：‘世间诸所有法者，有为可破坏，名世间。依正善恶因果等，一切有为诸法，言所有法也。菩萨能知一切三界虚妄，而行世间不舍。故云超过。’以上诸说皆是。但《甄解》弥契本经。</span></p>
<p>‘心常谛住度世之道’。谛者，安也。度者，出也。故本句之大义为，心常安住于出世无为之道。《净影疏》云：‘谛谓安谛，谓常安住真实无为度世之道。’《甄解》曰：‘出有为，证无为，而不著无为，故云谛住。此菩萨心常住无住处涅槃，云心常住。’又《会疏》曰：‘悲智相印，以为栖神之宅，故云谛住。’</p>
<p>‘于一切万物随意自在’。万物指万法。自在者，通达无碍也。《法华经序品》云：‘尽诸有结，心得自在。’又自在者，施为无壅，神通自在。夫心有拘累，随物而转，故为烦恼所缚，凡夫著有，二乘滞空，皆堕情执之中，咸是心随物转。故于万物不得自在。大士深达法性，当相离相，不随物转，故无缚系。宗门云：‘但自无心于万物，何妨万物常围绕。’进而物随心转，故能随意自在。如《净影疏》云：‘由成胜通，于一切物变化随意。故能利物，名为自在。’大士神通自在，于一切万物心无拘束，随缘变化，饶益众生。纳须弥于芥子，转四海入毛端。随意利他，故云自在。</p>
<p>‘为诸庶类作不请之友’。庶者，凡庶。类者，品类。又庶者众也，庶类指众生也。‘不请之友’者，《会疏》云：‘众生背觉，沉迷漂流。生盲无目，无希出心。菩萨愍之，无疲厌念。常为不请之友，随逐爱护(中略)。故《涅槃偈》曰：‘世救要求然后得，如来不请而为归。’又‘不请之友’，见《维摩经》曰：‘众人不请，友而安之。’肇公曰：‘真友不待请，譬慈母之趣婴儿。’净影曰：‘（一）所化众生无机感圣，名为不请。菩萨强化为作因缘，名友安之。（二）所化众生虽有道机，无其乐欲，不知求圣，名为不请。菩萨随机而为强化，名安之。’&nbsp;&nbsp; </p>
<p>‘受持如来甚深法藏’。此有二解：（一）《净影疏》曰：‘明修胜解如来藏性，是如来甚深法藏。暗障既除，明现己心，故曰受持。’是以明心为受持甚深法藏。（二）《甄解》曰：‘即闻持三世一切如来法藏也。多闻归一闻。一闻即是闻其名号。’是以闻佛名号，为受持甚深法藏也。弥合净宗。</p>
<p>‘护佛种性常使不绝’。‘护’者，维护。‘佛种性’者有多说。《探玄记十一》曰：‘菩萨所行，名为佛种。’又《净影疏》曰：‘法界诸度，是佛种性。’两说正同，均以菩萨所行之六度万行，为佛种性。所谓‘度’者，即度生死流，登涅槃岸，故以‘度’为佛种性也。又《会疏》据诸经论，标举佛种性之四义，今但举其三：（一）众生所具佛性。众生心中具如来性，本来不变能生过恒沙功德，但为无明所蔽，虽有同无。菩萨为兴教化，开发彼本具之如来藏，名为绍隆佛种。（二）以菩提心为佛种。《华手经》曰：‘譬如无牛，则无醍醐。若无菩萨发心，则无佛种。若有牛则有醍醐。如是若有菩萨发心，则佛种不断。’（三）以称名为佛种。《宝云经》曰：‘譬如种树，有其种子，离于腐败，具足生芽因缘。善男子：闻佛名者，得其种子，具足因缘，便得受记。’按经义云：种植种子，如不腐败，必能生根发芽，长成大树。闻佛名号，如得种子，信愿持名，即是具足因缘，必得受记作佛。故云持名为佛种。据《会疏》义，以菩提心与称佛名号为佛种性。足证本经以‘发菩提心，一向专念’为宗，正是‘护佛种性，常使不绝’也。‘常使不绝’者，《嘉祥疏》：‘欲使如来法种不断故也。’《净影疏》曰：‘护使离障，起善无间，名常不绝。’又《甄解》曰：‘《大论》云：‘于无佛处，赞叹三宝音。’三宝音者，即受持宣说佛法藏也，众生由之殖善发智，成德契理。故三宝种子，传传相继，常使不绝。’以上三说正好合参。</p>
<p>‘兴大悲’。从此句直至‘拯济负荷，皆度彼岸’十句，表诸大士同体大悲、无缘大慈之德行。‘兴大悲，愍有情’者，愍者，哀念也。菩萨悲悯众生，普令出苦，非二乘凡夫爱见之悲，故云大悲。又《会疏》曰：‘拔苦为悲，乃至悲是真实平等之悲，故谓大悲。’又《涅槃经十一》曰：‘三世诸世尊，大悲为根本。’密部《大日经一》曰：‘菩提心为因，大悲为根本。’故诸大士咸发同体大悲之心。</p>
<p>‘演慈辩’，从慈心起说也。《净影疏》曰：‘依慈起说，名演慈辩。’‘授法眼’，法眼者，如来五眼之一，五眼者：（一）肉眼，（二）天眼，（三）慧眼，（四）法眼，（五）佛眼。法眼者，乃菩萨为度众生照见一切法门之智慧。《会疏》曰：‘佛道正见，名为法眼。’《净影疏》曰：‘智慧照法，故名曰法眼。’由上可见，法眼者，了达众生种种根器，善知一切救度之法，应机施与，而度脱之。如上之智慧，即名法眼。净影又曰：‘教法生解，名授法眼。’盖教导众生，于佛法生正解，如同以法眼，授与众生也。‘杜’者，塞也。‘恶趣’者，畜生、鬼、地狱三恶趣也。恶趣极苦，欲令出离，教人离恶，则闭塞通往恶趣之道。今经弥陀大愿曰：‘来生我刹，不复更堕恶趣。’是真实之‘杜恶趣’也。又‘开善门’者，《会疏》曰：‘大慈德也，善门则菩提涅槃之门也。’本经《寿乐无极品》曰：‘必得超绝去，往生无量清净阿弥陀佛国。’是为真实之开善门也。</p>
<p>‘于诸众生，视若自己’。表同体之悲。人所宝爱，莫过自身。令视众生，如同自己。故能救度群生，心不暂舍。如《涅槃经》偈曰：‘一切众生受异苦，悉是如来一人苦。’故普愿‘拯济负荷，皆度彼岸’。‘拯’者，救助也。‘济’者，渡也，成也，益也。故‘拯济’即是救度之义。‘负’者，担荷也。《大法炬陀罗尼经》佛言：‘菩萨担者，誓愿荷负一切众生出离世间。……譬如长者家内丰饶，多诸珍宝。唯有一子。以爱念故，财宝乐具悉该与之。无有疲倦。菩萨亦复如是。一切乐具，尽皆与之，乃至令入无余涅槃。是故名为荷负重担。’上引经文，深显‘拯济负荷’之义。‘度’者，到也。‘彼岸’者，涅槃也。《大论十二》曰：‘若能直进不退，成办佛道，名到彼岸。’表大士普度，悉令一切众生证入无余涅槃而后已也。</p>
<p>‘悉获诸佛无量功德，智慧圣明，不可思议’。以上二句，表诸大士具足福智二严，位齐果位，乃从果向因之大菩萨。咸得如来之福德庄严。‘智慧圣明，不可思议’明大士咸得如来之智慧庄严<span lang="EN-US">(《净影》与《甄解》、《合赞》诸家，皆同此说)。‘圣’者，正也。又肇公曰：‘智慧，体；圣明，用。无事不照谓之圣。菩萨权实灵照，不可以言思拟议其形容。故云不可思议’。肇公之意为：智慧是本体，圣明是妙用。一切事皆能照了通达，名之为圣。菩萨之权智与实智，所生之灵明照用，众生凡情，绝不能解，故曰不可思。一切语言，不能表达，故曰不可议。非语言分别之所能知，故其形其容，无法拟议。又不可思议有二种：一者理空，非惑情所测。二者神奇，非浅识所量。又《智度论》曰：‘小乘法中无不可思议事，唯大乘法中有之，如六十小劫说《法华经》谓如食顷。’</span></p>
<p>‘如是等诸大菩萨，无量无边，一时来集’。总结以上德遵普贤之诸大菩萨，为听闻赞扬净宗妙法故，为广宏普贤愿王故，为普度十方三世一切有情，往生净土究竟涅槃故，同德同心，一时来会。《净影疏》曰：‘为法心同，故来一时。’</p>
<p><b><span style="color:teal">又有比丘尼五百人，清信士七千人，清信女五百人，欲界天、色界天、诸天梵众，悉共大会。<span lang="EN-US"></span></span></b></p>
<p>‘清信士’即优婆塞，‘清信女’即优婆夷。以上经文，独见《汉译》。《魏译》则仅有菩萨与比丘众。《宋译》经末曰：‘并天龙八部一切大众，闻佛所说，皆大欢喜。’均广于《魏译》<span lang="EN-US">(以上通序终。)</span></p>
