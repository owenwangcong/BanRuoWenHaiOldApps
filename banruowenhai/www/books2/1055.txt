<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">法师功德品第十九</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">法师功德品第十九<span lang="EN-US"></span></span></p>
<p>在明未满果章中，第一节为明傍随喜福果。凡随顺真能了解如实修行之人而喜者为傍随喜，福果即其功德，已于随喜功德品中释竟。第二节为明正依行福果，谓正依妙法如实修行之福果。释之者共有二品，首品即法师功德品，在全经品第中则居第十九。</p>
<p>前讲法师品，分法法师、人法师两种。此品法师，指能行之人言，非指所行之法。能行，即指受持、读诵、解脱、书写等五事。法师本有十种：一、持，二、读，三、诵，四、说，五、写，六、供养，七、施他，八、听闻，九、思维，十、修习。此但言五种者，举此以例其余耳。为明此法师当得福果多少，故有此品。</p>
<p><font color="#333399">丁二<span>&nbsp; </span>正依行福果</font></p>
<p><font color="#333399">戊一<span>&nbsp; </span>明法师功德</font></p>
<p><font color="#333399">己一<span>&nbsp; </span>告修行法师差别</font></p>
<p><b><span style="color:teal">尔时、佛告常精进菩萨摩诃萨：“若善男子、善女人受持是法华经，若读、若诵，若解说、若书写，<span lang="EN-US"></span></span></b></p>
<p>每品各有缘起：如来寿量及随喜功德等品，皆佛果之德，非等觉菩萨不足知之，故佛告弥勒。此品明能行之人，非具精进之德不足以因行证果，故佛告常精进菩萨。</p>
<p><font color="#333399">己二<span>&nbsp; </span>显所得功德多少</font></p>
<p><b><span style="color:teal">“是人当得八百眼功德，千二百耳功德，八百鼻功德，千二百舌功德，八百身功德，千二百意功德。以是功德，庄严六根皆令清净。<span lang="EN-US"></span></span></b></p>
<p>功德、即由功行所发生之果德。眼、鼻、身功德，不及耳、舌、意德之多者，盖耳、舌、意三根，对于妙法之义理，或能闻、或能说、或能证，所闻、所说、所证之义理无边，即能闻、能说、能证之功德无边。而眼、鼻、身之功行，则不如耳、舌、意：如耳能闻四方之声，眼只见前方及左右方一半之色；身根合触方觉，意遍虚空；鼻仅通息，舌能发语宣演之类，可以概见。故以人类六根功德之数量，假定耳、舌、意功德与眼、鼻、身功德之比，为三与二之比，或为千二百与八百之比也。至八百与千二百数目之取义所由，释之者亦有数说，兹举一为例。其说曰：十善行为本，每一善皆有他九善为助，各成十善行，十十善行为一百。于每一善行中，各有自作、教他、赞叹法胜、及赞行十善四义，合为四百。为每一根功德之本数。此四百之功行，各有上中下三品：下品四百，中品倍之，上品三倍之。以耳、舌、意三根，听闻谈说，心得法义，修行力胜，具足三品，故为上品，各得千二百功德。眼、鼻、身较劣，故次之各得八百功德。复次、此明功德数量，原就世间凡夫身根功德言之。凡已生世间者，即为此世间量之所囿，所谓见不超色，听不出声。故此所定六根功德之数，亦即不能出于此世间之数量矣。三世为世，四方为界，三四、四三，宛转十二；由十二变百二，由百二变千二。是诸功德，皆由此经殊胜之增上力，故能庄严使得清净。此清净功德，非楞严所说必先破除五阴而后清净圆通者比，以非由自力修证之所致，全由善持是经之力，加持所成，与密宗三密加持即身成佛之理盖相同也。</p>
<p><font color="#333399">己三<span>&nbsp; </span>显六根殊胜功德</font></p>
<p><font color="#333399">庚一<span>&nbsp; </span>眼根殊胜果用</font></p>
<p><b><span style="color:teal">“是善男子、善女人，父母所生清净肉眼，见于三千大千世界内外所有山林、河海；下至阿鼻地狱，上至有顶。亦见其中一切众生，及业因缘果报生处，悉见悉知”。尔时、世尊欲重宣此义而说偈言：“若于大众中，以无所畏心，说是法华经，汝听其功德。是人得八百功德殊胜眼，以是庄严故，其目甚清净。父母所生眼，悉见三千界，内外弥楼山，须弥及铁围，并诸余山林，大海江河水。下至阿鼻狱，上至有顶处，其中诸众生，一切皆悉见。虽未得天眼，肉眼力如是。<span lang="EN-US"></span></span></b></p>
<p>前五根中，皆有浮尘根，亦名粗色根。而真能发生六识之根体，则为伏藏于内之胜义根，亦名净色根。在外之浮尘根，只以扶助胜义根之成用，故以净色根为主体，此为五根所同。肉眼为浮尘根，眼之能见为胜义根。以经力殊胜，得眼清净，故眼根之果用亦成殊胜。山林、河海及阿鼻、有顶，兼横竖而言。业因缘果报生处，谓以何种业之因缘，得何种果报及受生何处。父母所生眼、谓肉眼。弥楼山、即金光山，为围绕须弥七金山之一。每一小世界，以须弥山为体，以铁围山为边际。悉见三千界之须弥、铁围，即悉见三千大千世界所有之各小世界矣。凡天眼通，能见最远、最大、最细，能透障碍，能观未来。如行者欲以修证而得之，须证四禅始发此通。受持是经者，并不须修证四禅，故曰未得天眼。然由是经殊胜威力之所加被，竟以肉眼而见于大千界，正天台教所说之相似位也。凡六根圆通互用之殊胜果用，本须菩萨报身始有之，此经不离应化身而即法报身，故不离肉眼而显有天眼通之力。以下耳、鼻、舌、身、意五根，仿此。</p>
<p><font color="#333399">庚二<span>&nbsp; </span>耳根殊胜果用</font></p>
<p><b><span style="color:teal">“复次、常精进！若善男子、善女人受持此经，若读、若诵、若解说、若书写，得千二百耳功德。以是清净耳，闻三千大千世界，下至阿鼻地狱，上至有顶，其中内外种种语言音声：象声、马声、牛声，车声，啼哭声、愁叹声，螺声、鼓声、钟声、铃声，笑声、语声，男声、女声，童子声、童女声，法声、非法声，苦声、乐声，凡夫声、圣人声，喜声、不喜声，天声、龙声、夜叉声、乾闼婆声、阿修罗声、迦楼罗声、紧那罗声、摩侯罗伽声，火声、水声、风声，地狱声、畜生声、饿鬼声，比丘声、比丘尼声，声闻声、辟支佛声、菩萨声、佛声。以要言之，三千大千世界中一切内外所有诸声，虽未得天耳，以父母所生清净常耳皆悉闻知。如是分别种种音声，而不坏耳根”。<span lang="EN-US"></span></span></b></p>
<p>此长行。耳仍肉耳，以经力显千二百殊胜功德，故曰清净耳。行者虽未得天耳通，而大千内外所有诸声，悉能分别，皆善持是经之力所致。诸声总类，以全法界有情、无情等声摄之略尽。</p>
<p><b><span style="color:teal">尔时，世尊欲重宣此义而说偈言：“父母所生耳，清净无浊秽，以此常耳闻三千世界声。象、马、车、牛声，钟、铃、螺、鼓声，琴、瑟、箜篌声，箫、笛之音声，清净好歌声，听之而不著。无数种人声，闻悉能解了。又闻诸天声。微妙之歌音；及闻男、女声，童子、童女声；山川险谷中，迦陵频伽声，命命等诸鸟，悉闻其音声。地狱众苦痛，种种楚毒声；饿鬼饥渴逼，求索饮食声；诸阿修罗等，居在大海边，自共言语时，出于大音声：如是说法者，安住于此间，遥闻是众声，而不坏耳根。十方世界中，禽兽鸣相呼，其说法之人，于此悉闻之。其诸梵天上，光音及遍净，乃至有顶天，言语之音声，法师住于此，悉皆得闻之。一切比丘众，及诸比丘尼，若读诵经典，若为他人说，法师住于此，悉皆得闻之。复有诸菩萨，读诵于经法，若为他人说，撰集解其义，如是诸音声，悉皆得闻之。诸佛大圣尊，教化众生者，于诸大会中，演说微妙法，持此法华者，悉皆得闻之。三千大千界，内外诸音声，下至阿鼻狱，上至有顶天，皆闻其音声，而不坏耳根。其耳聪利故，悉能分别知。持是法华者，虽未得天耳，但用所生耳，功德已如是。<span lang="EN-US"></span></span></b></p>
<p>此重颂。命命鸟，即共命鸟，一身二首，故为二命。</p>
<p><font color="#333399">庚三<span>&nbsp; </span>鼻根殊胜果用</font></p>
<p><b><span style="color:teal">“复次、常精进！若善男子、善女人受持是经，若读、若诵、若解说、若书写，成就八百鼻功德。以是清净鼻根，闻于三千大千世界上下内外种种诸香：须曼那华香、阇提华香、末利华香、薝卜华香、波罗罗华香、赤莲华香、青莲华香、白莲华香，华树香，果树香，旃檀香、沉水香、多摩罗跋香、多伽罗香，及千万种和香──若末、若丸、若涂香，持是经者于此间住悉能分别。又复别知众生之香：象香、马香、牛、羊等香。男香、女香、童子香、童女香，及草木丛林香，若近若远所有诸香，悉皆得闻，分别不错。持是经者，虽住于此，亦闻天上诸天之香：波利质多罗拘鞞陀罗树香，及曼陀罗华香、摩诃曼陀罗华香、曼殊沙华香，摩诃曼殊沙华香，旃檀、沉水种种末香，诸杂华香。如是等天香和合所出之香，无不闻知。又闻诸天身香：释提桓因在胜殿上五欲娱乐嬉戏时香，若在妙法堂上为忉利诸天说法时香，若于诸园游戏时香：及余天等男女身香，皆悉遥闻。如是展转乃至梵世，上至有顶诸天身香，亦皆闻之。并闻诸天所烧之香，及声闻香、辟支佛香、菩萨香、诸佛身香，亦皆遥闻知其所在。虽闻此香，然于鼻根不坏不错；若欲分别为他人说，忆念不谬”。<span lang="EN-US"></span></span></b></p>
<p>此长行。此土以臭味之臭字，兼摄香、臭二气，佛典以香字摄香、臭二气。须曼那华、即称意华。阇提华、即金钱华。末利华、即奈华。薝卜华、即黄花。波罗罗华、即熏花。多摩罗跋、义言无垢。多伽罗香、即木香。分别、谓能辨别为何种也。波利质多罗、为帝释殿前圆生树。拘鞞陀罗、为帝释天大游戏地树。释提桓因、即天帝释。五欲娱乐，指其果报上之乐受。梵世、谓梵天王之世界。以上诸香，以四圣、六凡界、有情、无情摄之略尽。凡夫但能辨别少数之香，若至种数众多则不复能辨，此为根坏。持是经者，以清净鼻能辨诸香，且不错误，复能忆别，显鼻根通利、六根可以互用之相。</p>
<p><b><span style="color:teal">尔时、世尊乐欲重宣此义而说偈言：“是人鼻清净，于此世界中，若香若臭物，种种悉闻知。须曼那、阇提、多摩罗、旃檀、沉水、及桂香，种种华果香；及知众生香，男子、女人香，说法者远住，闻香知所在。大势转轮王、小转轮、及子、群臣、诸宫人，闻香知所在。身所著珍宝，及地中宝藏，转轮王宝女，闻香知所在。诸人严身具，衣服、及璎珞，种种所涂香，闻香知其身。诸天若行坐、游戏、及神变，持此法华者，闻香悉能知。诸树华果实，及酥油香气，持经者住此，悉知其所在。诸山深险处，旃檀树华敷，众生在中者，闻香悉能知。铁围山、大海、地中诸众生，持经者闻香，悉知其所在。阿修罗男女，及其诸眷属，斗诤游戏时，闻香皆能知。旷野险隘处，师子、象、虎、狼、野牛、水牛等，闻香知所在。若有怀妊者，未辨其男女，无根及非人，闻香悉能知。以闻香力故，知其初怀妊，成就不成就，安乐产福子。以闻香力故，知男女所念，染欲、痴、恚心，亦知修善者。地中众伏藏，金、银、诸珍宝，铜器之所盛，闻香悉能知。种种诸璎珞，无能识其价，闻香知贵贱，出处及所在。天上诸华等，曼陀、曼殊沙、波利质多树，闻香悉能知。天上诸宫殿，上中下差别，众宝华庄严，闻香悉能知。天园林、胜殿、诸观、妙法堂，在中而娱乐，闻香悉能知。诸天若听法，或受五欲时，来、往、行、坐、卧，闻香悉能知。天女所著衣，好华香庄严，周旋游戏时，闻香悉能知。如是展转上，乃至于梵世，入禅、出禅者，闻香悉能知。光音、遍净天，乃至于有顶，初生及退没，闻香悉能知。诸比丘众等，于法常精进，若坐、若经行，及读诵经典，或在林树下专精而坐禅，持经者闻香，悉知其所在。菩萨志坚固，坐禅、若读诵、或为人说法，闻香悉能知。在在方世尊，一切所恭敬，愍众而说法，闻香悉能知。众生在佛前，闻经皆欢喜，如法而修行，闻香悉能知。虽未得菩萨无漏法生鼻，而是持经者，先得此鼻相。<span lang="EN-US"></span></span></b></p>
<p>此重颂。无根及非人，谓怀妊者之所怀，或为男女不分之无根者，或为异物而非人类也。五通为阿罗汉之所共，而鼻、舌等根之神通则为罗汉所无，惟至菩萨地位始有此通。持经者尚未及此，故云未得菩萨。然以善持是经之故，已得相似之位，正显经力殊胜也。</p>
<p><font color="#333399">庚四<span>&nbsp; </span>舌根殊胜功德</font></p>
<p><b><span style="color:teal">“复次、常精进！若善男子、善女人受持是经，若读、若诵、若解说、若书写，得千二百舌功德。若好、若丑、若美、不美、及诸苦涩物，在其舌根皆变成上味，如天甘露，无不美者。若以舌根，于大众中有所演说，出深妙声，能入其心，皆令欢喜快乐。又诸天子、天女、释、梵诸天，闻是深妙音声有所演说、言论次第，皆悉来听，及诸龙、龙女，夜叉、夜叉女，乾闼婆、乾闼婆女，阿修罗、阿修罗女，迦楼罗、迦楼罗女，紧那罗、紧那罗女，摩侯罗伽、摩侯罗伽女，为听法故，皆来亲近恭敬供养。及比丘、比丘尼，优婆塞、优婆夷，国王、王子，群臣眷属，小转轮王、大转轮王、七宝千子内外眷属，乘其宫殿俱来听法。以是菩萨善说法故，婆罗门、居士、国内人民，尽其形寿随侍供养。又诸声闻、辟支佛、菩萨、诸佛，常乐见之。是人所在方面，诸佛皆向其处说法。悉能受持一切佛法，又能出于深妙法音”。<span lang="EN-US"></span></span></b></p>
<p>此长行。首显舌根之用，次显巧于说法，多众听受供养。</p>
<p><b><span style="color:teal">尔时、世尊欲重宣此义而说偈言：“是人舌根净，终不受恶味，其有所食啖，悉皆成甘露。以深净妙声，于大众说法，以诸因缘、喻，引导众生心；闻者皆欢喜，设诸上供养。诸天、龙、夜叉、及阿修罗等，皆以恭敬心，而共来听法。是说法之人，若欲以妙音遍满三千界，随意即能至。大小转轮王、及千子眷属，合掌恭敬心，常来听受法。诸天、龙、夜叉、罗刹、毗舍阇，亦以欢喜心，常乐来供养。梵天王、魔王，自在、大自在，如是诸天众，常来至其所。诸佛及弟子，闻其说法音，常念而守护，或时为现身”。<span lang="EN-US"></span></span></b></p>
<p>此重颂。罗刹、可怖畏之鬼。毗舍阇，啖众生精气以为滋养之鬼。善持是经，则所说诸法即摄遍十法界，舌之功德殊胜如是。</p>
<p><font color="#333399">庚五<span>&nbsp; </span>身根殊胜功德</font></p>
<p><b><span style="color:teal">“复次、常精进！若善男子、善女人受持是经，若读、若诵、若解说、若书写、得八百身功德。得清静身，如净琉璃。众生喜见。其身净故，三千大千世界众生──生时、死时，上下、好丑，生善处、恶处，悉于中现。及铁围山、大铁围山、弥楼山、摩诃弥楼山等诸山，及其中众生，悉于中现。下至阿鼻地狱，上至有顶所有及众生，悉于中现。若声闻、辟支佛、菩萨、诸佛说法，皆于身中现其色像”。尔时、世尊欲重宣此义而说偈言：“若持法华者，其身甚清净，如彼净琉璃，众生皆喜见。又如净明镜，悉见诸色像。菩萨于净身，皆见世所有，唯独自明了，余人所不见。三千世界中，一切诸群萌──天、人、阿修罗、地狱、鬼、畜生，如是诸色像，皆于身中现。诸天等宫殿，乃至于有顶，铁围及弥楼，摩诃弥楼山，诸大海水等，皆于身中现。诸佛及声闻、佛子菩萨等，若独若在众，说法悉皆现。虽未得无漏法性之妙身，以清净常体，一切于中现。<span lang="EN-US"></span></span></b></p>
<p>净琉璃、谓身相内外明彻。上下、好丑、生善处恶处，谓上界下界、好相丑相之众生，转生善处或恶处也。佛之无漏清净法身，即是圆同法界，换言之，十法界即为佛之无漏清净法身。故十法界一切众生，悉在佛无漏法性身之内一一显现。十地以上菩萨分能证此，惟佛始能圆满。彼持是经者，虽尚未能得此，然以善持是经之故，即可与此果用相应，正显经力之殊胜也。此经一偈、一句，皆不可思议之解脱境界，为凡夫心量思议分别所无从测知。持是经者，须随顺信受，如实修行。当念六种修行之处，即诸大菩萨、声闻四众、一切天、人、阿修罗等恭敬围绕欢喜听法之处。行者毫不加以凡情测度，始为善持此经，方能发生诸通，与不可思议之佛境界相应也。</p>
<p><font color="#333399">庚六<span>&nbsp; </span>意根殊胜果用</font></p>
<p><b><span style="color:teal">“复次、常精进！若善男子、善女人，如来灭后，受持是经，若读、若诵、若解说、若书写，得千二百意功德。以是清净意根，乃至闻一偈、一句，通达无量无边之义。解是义已，能演说一句、一偈，至于一月、四月、乃至一岁，诸所说法随其义趣皆与实相不相违背，若说俗间经书、治世语言、资生业等，皆顺正法。三千大千世界、六趣众生心之所行，心所动作，心所戏论，皆悉知之。虽未得无漏智慧，而其意根清净如此。是人有所思惟筹量言说，皆是佛法，无不真实，亦是先佛经中所说”。<span lang="EN-US"></span></span></b></p>
<p>此长行。以持是妙法经义，故得清净意根。以意根清净故，闻少字句，通无量义。以能解法义故，演一句一偈经历岁时，悉随义趣不离于此实相之法。由是、故于世俗之经书、语言、及资生事业等，悉可为之，而尽能假为方便，终仍回向于佛法。复得悉知众生心念，而自心之思量言说，亦永不出于佛法之外。其所得清净意根之殊胜果用如是。</p>
<p><b><span style="color:teal">尔时、世尊欲重宣此义而说偈言：“是人意清净，明利无浊秽，以此妙意根，知上中下法；乃至闻一偈，通达无量义；次第如法说，月、四月至岁。是世界内外一切诸众生，若天、龙及人、夜叉、鬼神等，其在六趣中，所念若干种，持法华之报，一时皆悉知。十方无数佛，百福庄严相，为众生说法，悉闻能受持。思惟无量义，说法亦无量，终始不忘错，以持法华故。悉知诸法相，随义识次第，达名字语言，如所知演说，此人有所说，皆是先佛法，以演此法故，于众无所畏。持法华经者，意根净若斯，虽未得无漏，先有如是相。是人持此经，安住希有地，为一切众生欢喜而爱敬。能以千万种善巧之语言，分别而说法，持法华经故”。<span lang="EN-US"></span></span></b></p>
<p>此重颂。上中下法、即菩萨、二乘、人天三法。以上六根殊胜果用，悉由善持妙法华经之故。虽不离凡夫之六根，而即已深入诸佛秘密之藏，故于诸法能离执著，能善分别，能为方便，统教众生共归佛乘也。</p>
