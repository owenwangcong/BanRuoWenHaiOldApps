<p align="center" style="text-align:center"><b><span style="font-size:36.0pt;color:#FF6600">佛教各宗大意序辑第二种<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">—印度佛教史纲<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">黄忏华居士编述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">一 结集法藏</a></span></p>
<p align="center" style="text-align:center"><span lang="EN-US"><a href="#a02">二 第二结集</a></span></p>
<p align="center" style="text-align:center"><span lang="EN-US"><a href="#a03">三 第三结集</a></span></p>
<p align="center" style="text-align:center"><span lang="EN-US"><a href="#a04">四 小乘二十部之分立</a></span></p>
<p align="center" style="text-align:center"><span lang="EN-US"><a href="#a05">五 迦腻色迦王朝之佛教</a></span></p>
<p align="center" style="text-align:center"><span lang="EN-US"><a href="#a06">六 大乘之兴起</a></span></p>
<p align="center" style="text-align:center"><span lang="EN-US" style="&quot;Courier New&quot;">&nbsp;</span></p>
<p><a name="a01"></a><span style="color:#333399">印度佛教史纲<span lang="EN-US"></span></span></p>
<p><font color="#333399">一<span>&nbsp; </span>结集法藏</font></p>
<p>涅槃经言释迦佛将入涅槃时，以无上正法付嘱摩诃迦叶。西域记传佛既涅槃，摩诃迦叶，虑法藏断绝，选取圣弟子中已证无学果者千人，共诣耆阇崛山毕钵罗窟，结集法藏。以阿难随侍如来，多历年所，多闻总持，有大智慧，命集素呾缆（经）藏。优波离持律明究，众所知识，命集毗奈耶（律）藏。迦叶自集阿毗达磨（论）藏。此结集以迦叶为僧中上座，因谓之上座部。其不得预迦叶结集之众学无学数百千人，更于窟外结集，别为素呾缆毗奈耶阿毗奈耶阿毗达磨杂集禁咒五藏。此结集凡圣同会，因谓之大众部。又智度论传文殊弥勒，将阿难，于铁围山间，集大乘三藏为菩萨藏。或传大乘经由广慧菩萨结集。又佛地经论言传法菩萨结集。</p>
<p>法藏之结集，经论所传不同，僧祗律传大迦叶与千比丘俱，诣王舍城，至刹帝山窟，集有三明六通德力自在从世尊面受或从声闻受二部比尼者五百人，结集法藏。先命阿难集四阿含及杂藏，次命优波离集比尼藏。五分律传大迦叶与大比丘僧五百人俱，至王舍城，先命优波离诵比尼藏，次命阿难诵修多罗藏。善见津传大德迦叶大德阿菟楼驮，将五百比丘，往王舍城，于先底槃那波罗山边。讲堂，结集法藏。先命优波离出毗尼藏，次命阿难出法藏。</p>
<p>又阿育王传。传迦叶共五百罗汉至毕钵罗窟，撰集经法。先命阿难说修多罗藏，次命优波离说毗比尼藏，迦叶自说摩得勒伽藏。十诵律传摩诃迦叶共五百比丘，安居王舍城外精舍，先命优波离诵毗尼藏，次命阿难诵修妒路藏及阿毗昙藏。四分律传大迦叶与大比丘僧五百人，皆是阿罗汉多闻智慧者，往王舍城，共论法毗尼。先命优波离集毗尼藏，次命阿难集修多罗藏及阿毗昙藏。后长老富罗那闻讯，与五百比丘往王舍城，欲豫在其次闻法。大迦叶以此因缘，集比丘僧，为此比丘，更问优波离乃至集为三藏。智度论传大迦叶与千人俱，到王舍城耆阇崛山中，结集经藏。先命阿难集修妒路藏，次命优波利集毗尼藏，后复阿难集阿毗昙藏。毗尼母经传摩诃迦叶于王舍城耆阇崛山竹林精舍，集五百大阿罗汉，结集经藏。命阿难先集毗尼藏，次集修妒路藏，后集阿毗昙藏。尊者富兰那与其徒众五百罗汉闻讯，往王舍城，语摩诃迦叶，亦欲得闻。摩诃迦叶即向富兰等，出集法藏因缘。</p>
<p>又增一阿含经序品传迦叶集四部比丘八万四干众，命阿难结集法宝，契经一藏，律二藏，阿毗昙经为三藏，方等大乘义玄邃及诸契经为杂藏。撰集三藏及杂藏传，传大迦叶于摩竭国僧迦尸城北，集八万余众，命阿难尽集诸经以为一藏，律为二藏。大法三藏，诸异法合集众杂，复为一藏。</p>
<p>又分别功德传诸方等正经皆是菩萨藏中事，先佛在时，已名大士藏。阿难所选即今四藏是也。合而言之藏。</p>
<p>又菩萨处胎经传大迦叶集诸罗汉，八亿八千众，命阿难，菩萨藏集著一处，声闻藏亦集著一处，戒律藏亦集著一处，阿难最初出经第一胎化藏第二中阴藏，第三摩诃衍方等藏，第四戒律藏，第五十住菩萨藏，第六杂藏，第七金刚藏，第八佛藏，是为经法具足。</p>
<p>已上经论所传法藏之结集，虽有二藏三藏四藏五藏等别，而无界内界外窟内窟外之分。真谛三藏部执论疏传迦叶令阿难颂四阿含，集为经藏。令富娄那诵阿毗昙，名对法藏。令优波离诵毗奈耶，名为律藏。此时乃有无量比丘，来欲听法，迦叶不许，令住界外，各自如法诵出三藏，有阿罗汉，名婆师婆，为大众主，教授诸人，界外之众，其数既多，故时皆号为多众也。界内之众，迦叶上首。世尊自说迦叶为上座，佛灭之后为弟子依，故时皆号为上座也。西域记传分窟内窟外二部，如前所云。</p>
<p><font color="#333399"><a name="a02"></a>二<span>&nbsp; </span>第二结集</font></p>
<p>异部宗轮论述记言王舍城之结集，虽有二处，人无异诤，法无异说。佛涅槃后一百年，毗舍离城诸跋耆比丘，远离佛法，行得受金银等十事，时有长老耶舍，慨跋耆比丘所行非法，非难之。遂生异诤，分为东西二部，面部多耆旧，袒耶舍。东部多少年，袒跋耆。相持不下，于是长老离婆多集东西二部于毗罗耶女所施园，共论法毗尼，而多乱语，乃于二部中各求四人，检校律藏，就十事一一问答。卒由长老萨婆迦摩断十事非法。时诸大德，更相谓言，应事结集。乃诵出法藏及毗尼藏，如迦叶初集法藏无异。于八月月得集竟。此结集与会者凡七百比丘，故名七百结集，又名七百集法毗尼。跋耆比丘众，别于一处结集佛法，是名大众结集，而称前者为上座结集。</p>
<p><font color="#333399"><a name="a03"></a>三<span>&nbsp; </span>第三结集</font></p>
<p>佛涅槃后百余年，摩竭陀国阿育王命世，统摄瞻部，为转轮王。王初心乖佛法，举情卒暴，后翻然改悔，深生信悟，尽力弘通佛法。即位第十七年，众僧集众六万比丘，目犍连子帝须为上座，选择知三藏得三达智者一千比丘，于华氏城鸡园寺，结集法藏，九月日竟。时莅会者皆上座部，大家部不与，此结集北方不传。结集后遗大德末阐提等，各持佛法，往罽宾犍陀罗吒等国中竖立。佛法之光明，照耀于广袤数百里。</p>
<p><font color="#333399"><a name="a04"></a>四<span>&nbsp; </span>小乘二十部之分立</font></p>
<p>佛涅槃后一百年间，佛法一味和合，但有上座大众之名，未分异见。一百年后，当阿育王时，有大天论师，立新义，作五事颂，佛法大众，因共议大天五事不同，分为两部。昔时界外结集之苗裔，多朋大天义，取昔名，称大众部。其翻大天义者，多昔时界内结集之苗裔，亦取昔名，上座部。是为小乘根本部执。后即于此第二百年，大众部中流出三部，一一说部，二说出世部，三鸡湚部。次从大众部中又出一部，名多闻部。后大众部中复出一部，名说假部。第二百年满时，有一外道，亦名大天，于大众部中出家受具，多闻精进，居制多山，与彼大众部僧，重详议前大天五事，有可不可。因兹乖诤，分为三部，一制多山部，二西山住部，三北山住部。如是大众部，本末合有部。其上座部，二百年来，一味和合。至三百年初，有少乖诤，分为两部。一说一切有部，亦名说因部。二即本上座部，后移入雪山，转名雪部。后即于此第三百年中，从说一切有部，流出一部，名可住弟子部即旧犊子部，次此犊子部，复出四部，一法上部，即旧昙无德部。二贤胄部。三正量部。四密林山部，后说一切有部，又出一部，名化地部。次此化地部，复出一部，名法藏部。三百年末，说一切有部，又出一部，名饮光部，至四百年初，说一切有部，又出一部，名经量部，亦名说转部。如是上座部，本末合有十一部。是为小乘二十部。</p>
<p>依南方所传，佛涅槃后一百年至二百余年间，大乘上座二部，展转流出二十二部，本末合有二十四部。</p>
<p><font color="#333399"><a name="a05"></a>五<span>&nbsp; </span>迦腻色迦王朝之佛教</font></p>
<p>佛涅槃后第四年，北天竺迦腻色迦王应期抚运，王风远被，殊俗内附。王笃信佛法，弘宣佛道，为四海法王，与阿育并称。几务余暇，每习佛经，日请一僧，入宫说法，而诸异议，部执不同。王用深疑。无以去惑，以问胁尊者。尊者答以诸说皆正，随修得果，佛既悬记，如折金枝。王复问诸部立范，熟为最善。尊者答以诸部之中，莫越有宗，王即令集此部三藏，遂选圣僧四百九十九人，以世友尊者足成五百人，并推为上座。于是五百圣众，先造十万颂邬波第铄论，释素呾缆藏。次造十万颂毗奈耶毗婆沙论释释毗奈耶藏。后造十万颂阿毗达磨毗婆沙论。释阿毗达磨藏。既结集已，以赤铜为鍱，镂写论文，石函缄封，建窣堵波（塔）。藏于其中。先是王伐中天竺，得马鸣大士以归，大兴佛法。马鸣智慧渊鉴，。有功德日之称。大毗婆沙之结集，马鸣笔受之，为制文句。经北天竺弘通大乘，导利群生，造有大庄严论经，佛所行赞，十不善业道经，六趣轮回经，尼干子问无我义经等。其中尼干子问经，提法空要领，谈因缘生法俗有真无，为法性宗之要籍。世称马鸣造大乘起信论，或云地论师造。</p>
<p><font color="#333399"><a name="a06"></a>六<span>&nbsp; </span>大乘之兴起</font></p>
<p>佛涅槃后初五百年间。全印所弘传者，唯小乘为盛，大乘久湮闻于世，七百年时，龙树论师，于南天竺出兴。摧伏外道，广明大乘，径是摩诃衍教，光宣于五天竺。佛典称其入龙宫赍华严经。开铁塔，得大日经等密藏。依般若经，造无畏论中论十二门论等，说诸法皆空不可得之法门。又于大智度论十住毗婆沙论中，说净土教义。为显密八宗之祖师。其弟子有提婆龙智二人。提婆承龙树中观法门，造百论，宣扬一切皆空之妙理。龙树承真言密教，为密宗第四祖。</p>
<p>当大乘教兴隆时，小乘教亦颇有钜制，就中如世亲论师之俱舍论，所立义本萨婆多，说一切诸法实有，然时朋彼经部之义。又诃梨跋摩论师之成实论，简取诸部最长之义，见明人法二空，</p>
<p>佛涅槃后九百年间，无著论师，于北天竺兴。后于中天竺，承弥勒论师瑜伽法门，造大摄乘论显扬圣教论阿毗达磨集论等，广说法相唯识之妙理。其弟世亲论师，初于萨婆多部出家，妙解小乘。后就无著遍学大乘义，造唯识三十论唯识二十论等，集唯识教义之大成。千一百年间，护法论师出兴，深解世亲之学，造论释三十唯识，张如幻有义。同时有清辨论师，承龙树中观之宗旨，造掌珍论等，阐毕竟空义。于是摩诃衍教，分为中观瑜伽二宗。中观则俗有真空，体虚如幻。瑜伽则外无内有，事皆唯识。护法门下有戒贤，清辨之门下有智光，同住中天竺那烂陀寺，据空有二义，各标宗旨。旋转为大乘密宗之金胎二部。至佛涅槃千三百年后，外为回教所蹂躏，内有婆罗门教之复兴，佛教遂趋衰灭。</p>
