<div class="jwbt-box">
 <div class="jwxy1"></div>
 <div class="jwbt">
  <a id="j0017-1"></a>
  <a href="../pdf/jd.asp?fjname=0017&amp;picx=606&amp;picy=607&amp;fjml=016&amp;fjurl=0017-j1" target="_blank">般若波罗蜜多心经</a>
 </div>
</div>
<div class="nz"></div> 
<p>　　观自在菩萨，行深般若波罗蜜多时，照见五蕴皆空，度一切苦厄。<br> 　　舍利子，色不异空，空不异色，色即是空，空即是色，受想行识亦复如是。<br> 　　舍利子，是诸法空相，不生不灭，不垢不净，不增不减。是故空中无色，无受想行识，无眼耳鼻舌身意，无色声香味触法，无眼界乃至无意识界，无无明亦无无明尽，乃至无老死，亦无老死尽，无苦集灭道，无智亦无得。<br> 　　以无所得故，菩提萨埵依般若波罗蜜多故，心无挂碍；无挂碍故，无有恐怖，远离颠倒梦想，究竟涅槃。<br> 　　三世诸佛依般若波罗蜜多故，得阿耨多罗三藐三菩提。<br> 　　故知般若波罗蜜多，是大神咒，是大明咒，是无上咒，是无等等咒，能除一切苦，真实不虚。<br> 　　故说般若波罗蜜多咒，即说咒曰：</p> 
<p class="jwzy">　　揭谛揭谛　波罗揭谛　波罗僧揭谛　
 <!--zh1-->菩提萨婆诃</p> 
<div class="jw-bottom"> 
 <li><a href="0016.htm">上一部：乾隆大藏经·大乘般若部·摩诃般若波罗蜜大明咒经一卷</a></li> 
 <li><a href="0018.htm">下一部：乾隆大藏经·大乘般若部·文殊师利所说摩诃般若波罗蜜经一卷</a></li>
</div>
