<p align="center" style="text-align:center"><b><span style="font-size:36.0pt;color:#FF6600">佛教各宗大意二辑第二种<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">—</span></b><b><span style="font-size:36.0pt;color:#FF6600">三论宗大意</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">黄忏华居士编述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">第一篇 绪论</a></span></p>
<p align="center" style="text-align:center"><span lang="EN-US"><a href="#a02">第二篇 此宗之教义</a></span></p>
<p align="center" style="text-align:center"><span lang="EN-US"><a href="#a03">第三篇 此宗之行果</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">三论宗大意<span lang="EN-US"></span></span></p>
<p><font color="#333399">第一篇<span>&nbsp; </span>绪论</font></p>
<p><font color="#333399">第一章<span>&nbsp; </span>此宗之名称及其略史</font></p>
<p>此宗依中论百论十二门论开宗，故名三论宗。以教义大都依于般若，一名般若宗，又其所显大分空义，亦称大乘空宗。佛灭后七百年顷，龙树论师，依摩诃般若，以无得正观为宗，造无畏论十万偈，说诸法皆空不可得之法门。次从无畏论中，拈示八不一颂，纵横分合，成五百偈，立二十七观门，说八不中道，即无所得中道，是为中论，又就中论内，择其精玄，成十二略观门，开示般若正观，克证中道法性，是为十二门论。其弟子提婆论师，继体绍述，复演二十品百首庐义，妙弘此宗，正破外道，兼破内道之执，是为百论。龙树有弟子二人，一曰龙智，一曰提婆。此二大论师，并肩施化，龙智传之清辨，清辨传之智光，智光传之师子光。提婆传之罗侯罗多，罗侯传之须利耶苏摩，须利耶苏摩传之鸠摩罗什。罗什三藏来中国，尽译三论，是为此土三论之首祖。罗什有上足弟子十人，曰道生、僧肇、道融、僧睿、昙影、慧严、慧观、僧碧、道常、道标，谓之什门十哲。僧肇传之河西道朗，道朗传之摄山僧诠，僧诠传之兴皇法朗。罗什既译三论，什门之学者，各敷讲之；然研钻不精，道统不纯，至僧诠法朗，始专弘三论。法朗传之吉藏，是为嘉祥大师。三论至嘉祥而其宗极盛，亦至嘉祥而其义略变，于是一宗分为新古。嘉祥已前，名古三论，亦名北地三论。嘉祥已后，名新三论，亦名南地三论。诸祖中特定嘉祥为太祖，唐惠远智拔惠喻法影诸德，皆盛汲其流者也。北方又如龙树之智度论，称四论宗，惟不盛。</p>
<p><font color="#333399">第二章<span>&nbsp; </span>此宗之教判</font></p>
<p>华严玄谈，承慧苑刊定记之说，言罗什三藏有一音教刊，至嘉祥大师，在新三论，依涅槃经及智度地持正观等论，立二藏，又依法华经信解品，立三轮。以判释释迦如来．一代之教法。言三轮者，一根本法轮，华严经也。佛始成正觉华严会之说法，纯为菩萨开一因一果法门。二枝末法轮，小乘诸经乃至方等般若诸大乘经也。薄福钝根之机类，不堪闻一因一果，故于一佛乘，分别说三。三摄未归本法轮，法华经也。四十余年，说三乘教，至法华会，始得会彼三乘，归于一道；如中论疏云：十方诸佛及释迦一化，凡有三轮。一根本法轮，谓一乘教也。二枝末法轮之教，众生不堪闻一故，于一佛乘，分别说三。三从一起，故称枝末也。三摄末归本，会彼三乘，同归一极，此之三门，无教不收，无理不摄。</p>
<p>言二藏者，一声闻藏，即小乘教。二菩萨藏，即大乘教。二藏非于三轮外有别体，不过简别赴大机之菩萨，称赴小机之教法曰声闻藏而已；如法华游意云：佛教虽复尘沙，今以二意往收，则事无不尽。一者赴小机说，名曰小乘，二者赴大机说，称为大乘，而佛灭度后，结集法藏人，摄佛一切时说小乘，名声闻藏。一切时说大乘者，名菩萨藏，即大小义分，浅深教别也。</p>
<p>以上为嘉祥所立教判，但据华严经探玄记，则天竺那烂陀寺智光论师，依般若等经中观等论，立三时教。一初时，心境俱有，阿含经也。唯摄二乘人机。二第二时，境空心有，解深密经也。通摄大小二机。三第三时，心境俱空，般若经也，唯摄菩萨。如探玄云：智光论师，远承文殊龙树，近禀提婆清辨，依般若等经中观等论，立三教，谓佛初鹿园，为诸小根说小乘法，明心境俱有。第二时中，为彼中根，说法相大乘，明境空心有唯识道理，以根犹劣，未能令入平等真空，故作是说。于第三时为上根说无相大乘，辨心境俱空平等一味，为真了义。</p>
<p><font color="#333399">第三章<span>&nbsp; </span>中论大纲</font></p>
<p><span style="color:#333399">（第一）名义<span lang="EN-US"></span></span></p>
<p>此论立名，有广有略，略但云中论。中者，实义，又中道义。唯此一理，名之为实。非有非空，则是中道。此论破一切虚妄偏邪，显中道实相，故名中论；如中论疏云：斯文论中实之理，从所诠理实得名，故云中论；又三论玄义云：依文释义者，中以实为义，中以正为义。中以实为义者；如涅槃释本有今无偈云：我昔本无中道实义，是故现在有无量烦恼。睿师中论序云：以中为名者，照其实也。照，谓显也。立于中名，为欲显诸法实，故云照其实也。所言正者，华严云：正法性远离一切言语道，一切趣非趣悉皆寂灭相。此之正法，即是中道。离偏曰中，对邪名正。肇公物不迁论云：正观论曰，观方知彼去，去者不至方，故知中以正为义也。中道实相，非中不中，为令物得悟故，强立中名。如玄义云：诸法实相，非中非不中。无名相法，为众生故，强名相说，欲令因此名以悟无名，是故说中以显不中。所言广者，加之以观，云中观论。中观者，中道正观。此有二义，一约能化，因中发观，由观宣论。二约所化，因论识中，因中发观。要备三法，义乃圆足。如玄义云：能化次第者，中谓三世十方诸佛菩萨所行之道，故前明中。由此道故，发生诸佛菩萨正观，故次明观。由内有正观，故佛宣之于口，名之为经。四依菩萨，宣之于口，目之为论也。约所化悟人次第者，禀教之徒，因论识中，因中发观。若望于佛，因教识理，因理发观也。</p>
<p><span style="color:#333399">（第二）内容<span lang="EN-US"></span></span></p>
<p>此论总有二十七品，依如中论疏，初观因缘已下二十五品，破大乘迷失，明大乘观行。次观十二因缘观邪见二品，破小乘迷执，辨小乘观行。后观邪见品末二偈偶，重明大乘观行，推功归佛，其破大乘迷失明大乘观行中，初观因缘已下二十一品，被世间人法，明大乘观行。后观如来已下四品，被出世人法明大乘观行，其破世间人法明大乘观行中，初观因缘已下十七品，破禀教邪迷，显中道实相。次观法一品，明得益。后观时已下三品，重破邪迷，重明中道实相，其破禀教邪迷，显中道实相中，初观因缘已下七品，略破人法，明大乘观行。次观作作者已下十品，广破人法，辨大乘观行。</p>
<p><span style="color:#333399">（第三）疏释<span lang="EN-US"></span></span></p>
<p>此论本颂，龙树造。释论，此土译本有四，一中论，青目释，姚秦鸠摩罗什译，即此宗所依今本。二顺中论，阿僧佉（无著）释，元魏瞿昙般若译。三般若灯论，分别照明（清辨）释，唐波罗颇迦罗译。四大乘中观释论，安慧释，宋惟净等译。梵本有月称疏，蕃本有佛护疏，月称疏，及龙树自注无畏疏。罗什译出此论后，道融昙影等，作疏弘讲，今皆亡逸不传。现存者，有硕法师之三论游意义，吉藏之中观论疏及三论文义大乘玄论等。</p>
<p><font color="#333399"><a name="a02"></a>第二篇<span>&nbsp; </span>此宗之教义</font></p>
<p><font color="#333399">第一章<span>&nbsp; </span>真俗二谛</font></p>
<p><span style="color:#333399">一、总说<span lang="EN-US"></span></span></p>
<p>大小诸宗，多明二谛。然常途诸师，同以境理为谛，所谓约理二谛是也。此宗则自僧诠法朗已来，并明二谛非所证理所观境，而是能诠之言教，所谓约教二谛是也；如二谛章云：次明二谛是教义，摄岭兴皇已来，□明二谛是教。所以山中师手本二谛疏云：二谛者，乃是表中道之妙教，穷文言之极说。道非有无，寄有无以显道。理非一二，因一二以明理，故知二谛是教也，即他明二谛是二理二境。今明二谛即是教门，所以明二谛是教者，有二义，一者为对他，二者为释经论，为对他明二谛是境，彼有四种法宝，言教法宝，境界法宝，无为果法宝，善业法宝。二谛即境界法宝，有佛无佛，常有此境，迷之即有六道纷然，悟之即有三乘十道，故二谛是迷悟之境。今对彼明二谛是教也。言释经论者，中论云：诸佛依二谛，为众生说法，百论亦尔。诸佛常依二谛，是二皆实，不妄语也。大品经云：菩萨住二谛中，为众生说法；又涅槃经云：世谛即第一义谛，随顺众生故说有二谛。以经明二谛是教，故今一家明二谛是教也。教名谛者，盖有数意，一者依实而说，故所说亦实，是故名谛。二者如来诚谛之言，是故名谛。三者说有无教，实能表道，是故名谛。四者说法实能利缘，是故名谛。五者说不颠倒，是故名谛；即所谓二谛者，表中道之妙教，穷文言之极说也。是故经云随顺众生说于二谛，随凡说有名俗谛，随圣说空名真谛。然教者能表，理者所表。有无之教，表非有非无之理，非有非无之理，应有无之教。二不二，不二二，因二谛教悟不二，不二是所表，如因指得月，月是所表也，如玄论云：更就教谛中，复有三句，一能名谛，二所名谛，三亦能亦所名谛。言能名谛者，即是真俗二教，以能表道，故名谛。言所名谛者，真俗所表理实，故能表之教亦实，此从表实为名，亦能亦所者，即理教合说，非理即不教，非教即不理，理教因缘，此二皆实，故能所皆谛；即至道未曾真俗，为众生故，作真俗名说。二谛未曾境教，为拔二理之见，明二谛非理，乃是力便教门。故以二谛为教，毕竟亦是适时而用之对缘假说。如中论疏云：问，摄山大师何故以二谛为教也。答，须深得此意，正道未曾真俗，为众生故，作真俗名说，故以真俗为教，此是望正道为言也。二者拔由来二谛之见故，明二谛为教，由来理二谛根深，言二谛有两理故成画石二见，二心不可除（中略）。为拔二理之见，故言真之与俗皆是教也，至道未曾真俗，即末学者遂守二谛是教，还见投语作解，由来二谛是理，为理见。今二谛为教，复成教见，若得意者，境之与教，皆无妨也。以真俗通理，故名为教。真俗生智，即名为境。如来说二谛，故二谛为教。如来照二谛，即二谛为境。然二谛未曾境教，适时而用之。又玄论云：为对由来以理为谛故，对缘假说。</p>
<p><span style="color:#333399">二、三种二谛<span lang="EN-US"></span></span></p>
<p>此宗更分二谛为于谛教谛二种。于者，所依义。于谛为所依，教谛为能依。如三论略章云：谛以审实为义（中略）。一者于实，二者教实。教实者，佛说有无二言，必能表道，必能应物，故名为实也。于实者，有于凡是实，无于圣是实，故名为实也。又二谛章云：诸法性空，世间颠倒谓有，于世人为实，名之为谛。诸贤圣真知颠倒性空，于圣人是实，名之为谛，此即二于谛。诸佛依此而说，名为教谛也。于谛又分二种，一本于，又称所依于谛。二末于，又称迷教于谛。合为三种二谛，即一本于二谛，二教于二谛，三末于二谛。一本于二谛者，诸佛说法所依，有佛无佛，性相常住，万法宛然之二谛也。二教于二谛者，诸佛依本于二谛，为所化者说真俗二谛之言教，能依之说法也。三末于二谛者，释迦如来说真俗二谛，为表不二之道。然释迦灭后，所化者于二谛言教，起迷见，或执有，或执空，所谓学教起迷也。如二谛章云：所依于谛是本，迷教于谛是末；所依于谛是本者，且约释迦一化为论。释迦未出之前，已有此二于谛，释迦依此二谛，为众生说法。何者，诸佛说法，无不依二谛，故发趾即依二谛而说，当知所依于谛是本也。迷教于谛是末者，众生禀如来有无二谛教，作有无解成于，故此于谛在后也。</p>
<p><span style="color:#333399">三、四重二谛<span lang="EN-US"></span></span></p>
<p>四重二谛，出中论疏及大乘玄论。初，有为俗谛，空为真谛，是为一重二谛。次，有空为俗，非空有为真，是为二重二谛。三，有空为二，非空有为不二，为俗。非二非不二，为真，是为三重二谛。四，此三种皆俗，言亡虑绝始名为真，是为四重二谛。所以立此四重二谛者，初第一重，对毗昙立实有实空二谛，明空有二谛。次第二重，对成论师：以假有假空为真俗二谛，明空有皆俗谛，非空有始为真谛。次第三重对大乘师以依他分别二为俗谛，依他无生分别无相不二真实性为真谛。明二不二皆俗谛，非二非不二始为真谛。次第四重，对大乘师以三性为俗谛，三无性非安立谛为真谛。明安立谛非安立谛皆俗谛，言亡虑绝始为真谛。</p>
<p>如前所述，此宗以为二谛唯是教门，不关境理，然亦有转侧适缘约理说二谛者，如罗什已下三代间及清辨智光等是也。</p>
<p><font color="#333399">第二章<span>&nbsp; </span>八不正观</font></p>
<p>此宗以二谛总摄一切佛法，然二谛由八不而正。不悟八不，即不识二谛。不识二谛，即二慧不生。二慧不生，即有爱见烦恼，以烦恼故，即便有业，以有业故，即有生老病死忧悲苦恼，故龙树论师承璎珞经佛母品又涅槃经师子吼品所说，标八不于中论初之归敬颂云：不生亦不灭，不常亦不断，不一亦不异，不来亦不出。能说是因缘，善灭诸戏论，我稽首礼佛，诸说中第一。以示此论全篇之要旨。此颂首二句，蕃释灯梵四本，皆作不灭不生不断不常。无畏释云：顺结颂故，破有执故，先说不灭；又蕃本意译此颂云：由正觉者说缘起不灭等，息戏论而寂灭，是诸说法者中胜，今此归敬彼。又智度论云：如说诸法相偈，不生不灭，不断不常，不一不异，不去不来，因缘生法，灭诸戏论。又云：观一切法不生不灭，不增不减，不垢不净，不来不去，不一不异，不常不断，非有非无。盖生灭常断一异来去八事四对者，诸法之假相，而众生执为真实，堕于无因邪因断常等邪见中，故龙树论师说一切法不生不灭不一不异等。因缘合而法生，生若实有，则不应藉因缘，既藉因缘而生，即非实有，故不生。因缘离而法灭，先已无生，何得有灭，故不灭；既藉因缘，故不常。先有今无曰断，既非先有，何得有断，故不断。因果不同，能所二义，故不一。因是果之因，果是因之果，无有二体。故不异。果不从外来，故不来，亦不从内出，故不出。中论更举世间现见之谷芽等，以显释八不；谓离劫初谷，今谷不可得，故不生。若劫初谷灭，今不应有谷，故不灭。如谷芽时，种则变坏，故不常。从谷有芽，从芽有茎叶等，故不断。谷不作芽，芽不作谷，故不一。芽名谷芽，不说树芽，故不异。不见谷从余处来，如鸟来栖树，故不来。不见芽从谷出，如蛇从穴出，故不出。次嘉祥法师于八不十门义中，以八不正二谛。兹依中论疏及大乘玄论等，略述如下：</p>
<p>一不生不灭者，世谛生灭，非实生实灭。但由因缘生而假生，因缘灭而假灭。因缘生，虽生而不起。因缘灭，虽灭而不失。故生灭宛然，而不生不灭。不生不灭，名世谛中道。次对世谛生灭，明真谛不生灭。故此不生灭，非自不生灭。世谛生灭既假，真谛不生灭亦假。世谛假生灭，既非生灭。真谛假不生灭，亦非不生灭。故不生不灭宛然，而非不生非不灭。非不生非不灭，名真谛中道。次不生灭而生灭，为世谛。生灭而不生灭，为真谛。不生灭而生灭，即非生灭。生灭而不生灭，即非不生灭。非生灭非不生灭，名二谛合明中道。如是明生灭二句，余句例此，但就世谛明之。二不断不常者，于上不生不灭，知世谛因果相生，非性实生灭，犹未免因中有果无果等失。如僧佉计自性是常，从自性生大，从大生意等，此即执于常义。卫世师执一切世间知无知物，从二微尘次第生，一切法无彼者无和合者。无和合者，即谓因灭果生，此即执于断义。佛法内萨婆多部，明三世常有，亦是常义。大众部执三世无，亦是断义。今明因果依因缘而起，唯是假名，不可说定有因缘和合先后等，亦不可说定无因缘和合先后等，即虽世谛假名，说有常断，而假常不可名常，假断不可名断，不常不断，名为中道。三不一不异者，世谛虽离性实生灭及决定断常。然如僧佉言一切法一，又大众部言因果一体，如转种子为芽等，乃至卫世师言一切法异，又上座部言因果异体，如种子芽各一物等，并坏世谛因果中道。今明众因缘生法，因果不同，能所二义，故非一。因是果之因，果是因之果，故非异。不一不异，名为中道。四不来不出者，虽闻上六不，而终谓决定有果。如涂灰外道等，计众生之苦乐，万物之生灭，皆从自在天来，此外来义也；又尼犍陀若提子等，计苦乐之果，皆是我之自作我之自受，此内出义也；又如毗昙计木有火性。从于火性，以成事火，内出义也。僧佉计自性是常，亦同此执。成实明木无火性，但假缘生，外来义也。卫世师计二微和合，亦同此执，如是来出并坏世谛因果中道。今明众因缘生法，不偏在因，故不从内出，亦不偏在缘，故不从外来；不来不出，名为中道。如是以八不总破一切有所得之迷执，显中道实相。如中论疏云：洗颠倒之病，令毕竟无遗，即是中实，故云不生不灭不一不异不来不出不断不常也。故古人云：八不妙理之风，拂妄想戏论之尘，无得正观之月，浮一实中道之水。</p>
<p><font color="#333399">第三章<span>&nbsp; </span>中道实义</font></p>
<p>已上举二谛八不，显中道实相，言语道断，心行处灭，若存有所得心，即是邪道。兹再举此宗所说中道实相以补之。如中论云：诸有所得皆息，戏论皆灭。戏论灭故，通达诸法实相，得安隐道。从因缘品来，分别推求，诸法有亦无，无亦无，有无亦无，非有非无亦无，是名诸法实相，亦名如法性实际涅槃。又十二门论疏云：不内不外，不人不法，非缘非观，不实不虚，非得非失，故名实相。又百论疏云：横论万法，竖辨四句，皆是想心所见。超四句，绝百非，是名诸法实相。又三论玄义言随义对缘，有一中二中三中四中等一中者，一道清净更无二道，所谓一道即一中道。二中者，世谛中，真谛中。三中者，二谛中，及非真非俗中。四中者，对偏中，尽偏中，绝待中，成假中。对偏中者，所言中道，唯是为治大小学人断常偏病，且说中道，故称之为对偏中。尽偏中者，对偏说中，偏病若尽，即名中道，故称之为尽偏中。大乘玄论谓之对邪中，意谓对治偏邪即中道也。绝对中者，本对偏病有中，偏病既除，中亦不立，非中非偏，故称之为绝对中。大乘玄论谓之实义中，意即绝对中者，谓中道之实义也。成假中者，正道未曾有无，为化众生，假说有无，故以有无为假，非有非无为中，如此之中，为成于假，故称之为成假中，可以想见此宗所说中道实相之意义，即所谓中道实相者，非有非空非中非不中之无名相法，但为引导众生故，寄中以宣之。</p>
<p><font color="#333399">第四章<span>&nbsp; </span>缘生无性</font></p>
<p>中论疏又言一切法皆毕竟空，是名诸法实相，所谓毕竟空，亦即无所得意，即不可得空，空亦不可得也。现见世出世间为无为等一切诸法，森然罗列，所以言诸法毕竟空者，以其从因缘生故。因缘生即无自性，无自性即是空故。因缘有内外二种；外因缘者，外法皆假缘生，如泥团转绳陶师等众缘，和合生瓶。缕綖机杼织师等众缘，和合生毯，乃至种子地水火风虚空时节人功等众缘，和合生芽，是也。内因缘者，十二因缘相望，皆前因而后果：如无明缘行，行缘识，识缘名色，名色缘六入，六入缘触，触缘受，受缘爱，受缘取，取缘有，有缘生，生缘老死，是也。如是内外诸法，虽有迷悟染净之差异，而无一法不从因缘和合生，既从因缘和合生，是即无自住。所以然者，若诸法有自性，则应从自己自然而生，不应从众缘出，若从众缘出，即是作法，无有定性，如金杂铜，则非真金。如是若有性，则不须众缘，若从众缘出，当知无真性。又性若决定，不应待他出，非如长短彼此无定性故，待他而有。然离因缘，无诸法，如离众木无林，离栋梁椽柱，无舍。则是诸法必假缘生，亦即缘生自无定性。自无定性，故毕竟空。如十二门云：众缘所生法，是即无自性。若无自性者，云何有是法。又中论云：众缘具足和合而物生，是物属众因缘，故无自性。无自性，故空（中略）。若法有性相，则不待众缘而有，若不待众缘，则无法。是故无有不空法。又无畏云：随物是有，即是缘起，即是依缘假设，是故无法非缘起，亦无法非空。又掌珍云：若说缘生，即说空性。又中论疏云：十二因缘，本性寂灭，是故有为诸法，唯是众缘和续之假相幻用，求其实体，毕竟空不可得。有为法空故，无为法亦空；因有为故有无为，有为无为空故，一切法皆空。</p>
<p>如上所述，龙树论师，于中十二门等论，明一切法皆空。然龙树论师所对破，为外道小乘。于小乘中，尤力破执诸法实有之有部，至清辨论师之时代，唯识论大昌，故清辨承龙树一切皆空之教义，就胜义谛，立有为空无为空。唯识家以无为法为实有，又说遍计所执空依他圆成有，而约真俗二谛说此三性，则遍计为俗谛，依圆为真谛，是曰俗空真有。清辨立量以对破之曰：真性有为空，如幻、缘生故。无为无有实，不起、似空华。盖清辨于世间同许有者，亦许为世俗有，故以真性简别，立有为空无为空，是曰俗有真空。</p>
<p>复次，中论言﹁众因缘生法，我说即是空，亦为是假名，亦是中道义。﹂言因缘生法即是空，又言亦是假名者，明因缘生法，宛然，而毕竟空。虽毕竟空，于六道众生，宛然而有。虽宛然而有但有假名，生死涅槃，凡圣解惑，皆是假名相待，无有自性；既无自性，故不得言有。空亦复空，故不得言空。离于二边，故名为中道。</p>
<p><font color="#333399">第五章<span>&nbsp; </span>破显二门</font></p>
<p>此宗以破邪显正二门，为其轨辙。故以前所述真俗二谛八不正观中道实义，乃至就三论言之，则中论通破大小乘迷，显大小两教实义。百论通破障大小之邪，申如来大小两正。十二门论破大乘迷，显大乘深义。皆由破邪显正之妙门，成下拯上弘之妙用者也。如玄义云：论虽有三，义二辙。一曰显正，二曰破邪。破邪则下拯沉沦，显正则上弘大法。故振领提纲，理唯斯二也。邪既无量，正亦多途，大略为言，不出二种，谓有得与无得。言破邪者，总破一切有所得之邪计邪执。邪执纷纶，约之为四。一破斥执有实我之外道。二破斥执诸法实有之毗昙。三破斥执空见为正理之成实。四破斥堕于有所得见之大乘。如是无论内道外道，大乘小乘，苟有所得，通皆遣破。言显正者，一切皆破，无有所得。所得既无，言虑无寄，故破邪之外无显正，破邪即显正，然戏论灭而根源之一理穷，群异息而至极之中道显，对破邪故，亦强言显正。正者，正理，即诸法实相，所谓诸法实相，如前所云，即无所得；此有体正用正二义，体正云者，诸法实相无所得理，心行断，言语灭，未曾真俗，名之为体。此体绝诸偏邪，离诸情执，目之为正。用正云者，为令众生悟无所得理，于无名相中强设名相，说真俗二谛。此真俗二谛，即诠显无所得理之言教也。名之为用，此用亦绝偏邪，离情执，目之为正。如玄义云：但欲出处众生，于无名相法，强名相说，令禀学之徒，因而得悟，故开二正。一者体正，二者用正。非真非俗，名为体正。真之与俗，目为用正。所以然者，诸法实相，言亡虑绝，未曾真俗，故名之为体。绝诸偏邪，目之为正，故言体正。所言用正者，体绝名言，物无由悟，虽非有无强说真俗，故名为用。此真之与俗，亦不偏邪，目之为正，故名用正也。如是虽有体用二正，要以遣有所得见，显无所得理，为显正，故玄义立对偏、尽偏、绝待，三种正。谓正有三种，一对偏病，目之为正，名对偏正。二尽净于偏，名之为正，谓尽偏正也。三偏病既去，正亦不留，非偏非正，不知何以美之，强叹为正，谓绝待正也。如玄义云：内外并冥，大小俱寂，始名正理。悟斯正理，则发生正观。正观若生，则戏论斯灭。戏论斯灭，则苦轮便坏，可知此宗意在内外并冥，大小俱寂，苟有所显，即无得正观而已。</p>
<p><font color="#333399"><a name="a03"></a>第三篇<span>&nbsp; </span>此宗之行果</font></p>
<p><font color="#333399">第一章<span>&nbsp; </span>行法</font></p>
<p>龙树论师，于菩提资粮论，举十波罗密四无量心等，为佛菩提资粮。佛者，离无智之无边觉者义。菩提者，觉，即一切智智义。资粮者，能满菩提法，持菩提法，长养菩提法，生菩提因缘法，及具足菩提分义。十波罗密者，般若（智慧），檀那（布施）。尸罗（持戒），<span style="&quot;Times New Roman&quot;">羼</span>提（忍辱），毗梨耶（精进），禅那（静虑），等六波罗密，及般若波罗密所摄方便善巧（八种善巧等教化众生方便）波罗密，愿（供养诸佛摄化众生等十大愿）波罗密，力（福报生力，神通力，信力精进力，念力，三摩地力，般若力等七种力）波罗密，智（不思议智，无量智，不退智等）波罗密。此论以空慧为宗，故以般若波罗密为菩提初资粮。所言般若波罗密者，论云：若佛世尊，于菩提树下，以一念相应智，觉了诸法，是般若波罗密，即信解及觉知诸法无所得毕竟空之智慧也。又如清辨论师，于掌珍论中，详述悟入有为性空无为性空之观行。末复云游履名行，无游履故，名无所行，是无行解无生起义。无分别慧以不行相而为行故，即无所行说名为行，此则略说如前正勤所成立果。修观行者，如是慧行无分别故，不行而行，行即不行。远离一切所缘作意，于一切法都无所住，犹如虚空，弃舍一切遍计分别，淡泊寂然，如入灭定，观诸法性。诸佛法身，不可思议，不可了别，无二无藏，无相无见，不可表示，无生无灭，无有起尽，淡泊寂然，无有差别，无相无影，离诸瑕秽，超过一切觉慧语言境界道路。虽如是观，而无所见，不见而见，见即不见。以无相之妙慧，契无相之虚境，内外两冥，缘观俱寂，斯则无得正观之极致也。要之，此宗之观行，在圆满自利利他，以大智慧观无所得空。</p>
<p><font color="#333399">第二章<span>&nbsp; </span>果位</font></p>
<p>此宗约无所得理，言一切众生，本来是佛，无迷无悟，湛然寂灭。从而不论成佛不成佛。然就假名门，亦论迷悟成不成，而根有利钝，惑障有厚薄，故成佛亦有迟速。利根者，一念成八不正观，顿得佛果。钝根者，三祇积集万行，经五十一位而至妙觉。然一念不碍三祇，三祇不妨一念，一念即三祇，三祇即一念，三祇非长，一念非短。念劫融即。利钝平等。故此宗虽应机假立五十二位，以统括大乘行果，而本意，则众生本有佛果本觉之体，但由迷故，流转六道。苟翻迷还觉，但以一念中道之风，拂八倒无体之尘。木有觉体，即宛尔而显。当知迷悟者，对望之差别。杂染之烦恼，与纯净之佛行，但是假名施设。唯无所得之正观，斯为灵妙至极之大道云尔。</p>
<p><font color="#333399">第三章<span>&nbsp; </span>绝待涅槃</font></p>
<p>此宗说涅槃绝能所四句百非。如中论云：无得亦无至，不断亦不常，不生亦不灭，是说名涅槃。于行于果无所得，故曰无得。无处可至，故曰无至。五阴先来毕竟空故，得道入无余涅槃时，亦无所断，故曰不断。若有法可得分别者，则名为常。涅槃寂灭，无法可分别故，不名为常，故曰不常，生灭亦尔。依如中论疏，小乘以有为果为得，无为果为至，尽相续为断，不迁为常，诸行始起为生，诸行终为灭。大乘以如来为能得人，三德涅槃为所得法，金刚心道谛因为能至，佛果为所至，五住惑断为断，常乐果为常，二死尽前心为灭，佛果为生。今明涅槃不受有无等法，故云无得无至等，例余一切非余非无余，非性净非不性净，非本非始等，是故涅槃即有亦无、无亦无、有无亦无、非有非无亦无之诸法实相也。中论疏又云：涅槃者，超四句，绝百非，即是累无不寂，德无不圆。累无不寂，不可为有。德无不圆，不可为无。非有非无，则是中道。中道之法，名为涅槃，此则二谛合明，以累寂德圆为涅槃也。中论文云：受诸因缘故，轮转生死中，不受诸因缘，是名为涅槃。蕃梵颂云：即彼流转体，依因所作者，非依因作时，说彼为涅槃。即明不如实知有无等颠倒故，因五受阴，相续往来因缘，轮转生死。如实知有无等颠倒，即是涅槃，然五阴性毕竟空无受寂灭故，世间与涅乐，二而不二。如中论云：世间与涅槃，无有少分别。涅槃与世间，亦无少分别。又云：涅槃之实际及与世间际，如是二际者无毫厘差别。蕃梵云：若是涅槃际，被即流转际，所以言世间涅槃不二者，大小内外有所得人，闻涅槃高出百非之表，谓生死在四句之中，是故今明不离于生死而别有涅槃。如玄论云：﹁他家生死在此，涅槃在彼，众生在生死，佛在涅槃。﹂今明生死即涅槃。</p>
<p><font color="#333399">第四章<span>&nbsp; </span>佛身佛土</font></p>
<p>此宗说佛身微妙寂灭，离有无等种种分别。如中论云：邪见深厚者，别说无如来。如来寂灭相，分别有亦非。蕃梵颂云：若说如来有，是深执者执。说灭度中无，亦属于分别。无畏佛护牒颂云：若深执起执，乃由分别说于彼灭度中如来有或无，此明如来即是性空，体性毕竟清净，横绝万非，竖超四句，不可作有无思惟，执如来是无是耶见，执如来是有亦是邪见。如论文云：如来灭度后，不言有与无亦不言有无非有及非无。如来现在时，不言有与无，亦不言有无非有及非无，是即重申如来从本已来毕竟空，不应思惟若有若无若有无也。观如来品末复明如来之性即是世间之性云，如来所有性，即是世间（蕃梵作诸趣）性。如来无有性，世间亦无性，意谓如来性与世间性，无有分别。世间性既不可以有无四句分别说示，如来性亦复例然，或非但出世如夹出四句之表，居百非之外，世间亦尔，故云。龙树论师，又于大论，分佛身为生身法身二种，亦称法性身父母生身，真身化身，法性生身随世间身等。法身者，常住不变，遍一切处，满十力界，万德圆满，妙相具足，常说法化益众生之佛身。生身者，为化益众生，自法身方便示现之佛身。此生身受人法，有寒热饥渴睡眠，受诸诽谤老病死等。然其内心之智慧神德，与法身无异。如大论云：佛有二种身，一者法性身，二者父母生身。是法性身，满十方虚空，无量无边，色像端正，相好庄严，无量光明，无量音声。听法众，亦满虚空。常出种种身，种种名号，种种生处，种种方便度众生，常度一切，无须臾息时；如是法性身佛，能度十方众生，受诸罪报者，是生身佛。嗣又言生身有相法身无相云，佛法有二谛，一者世谛，二者第一义谛。世谛故，说三十二相。第一义谛故，说无相（中略）。为生身故，说三十二相。为法身故，说无相。此无相之法身，意即中论所言离有无分别之如来也。</p>
<p>次嘉祥法师，于大乘玄论言，总谈佛土，凡有五种。一净，二不净，三不净净，四净不净，五者杂土。所言净者，菩萨以善法化众生。众生具受善法，同构善缘，得纯净土。言不净者，若众生造恶缘感秽土也，净不净者，初是净土，此众生缘尽后，恶众生来，则土变成不净也。不净净者，不净缘尽后，净众生来，则土变成净，如弥勒之与释迦也。言杂土者，众生具起善恶二业，故感净秽杂土。此五皆是众生自业所起，应名众生土，但佛有王化之加，故名佛土，然报土既五，应土亦然。报据众生业感，应就如来所现，故合有十土，就净土中，更开四位，一凡圣同居土，如弥勒出时，凡圣共在净土内住，亦如西方九品往生为凡，复有三乘贤圣也。二大小同住土，谓罗汉辟支及大力菩萨，舍三界分段身，生界外净土中也。三独菩萨所住土，谓菩萨道过二乘，居土亦异。如香积世界，无二乘名，亦如七宝世界，纯诸菩萨也。四诸佛独居土，如仁王云：三贤十圣住果报，唯佛一人居净土。诸净土位，不出此四，即从劣至胜为次第，然土以不土为体，要由不土，方得有土，即以有空义故，一切法得成也。</p>
