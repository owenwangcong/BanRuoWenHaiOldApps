<p align="center" style="text-align:center"><b><span style="font-size:36.0pt;color:#FF6600">缁门崇行录<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明·莲池大师作<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">缁门崇行录序</a></span></p>
<p align="center" style="text-align:center"><span lang="EN-US"><a href="#a01">清素之行第一</a></span></p>
<p align="center" style="text-align:center"><span lang="EN-US"><a href="#a02">严正之行第二</a></span></p>
<p align="center" style="text-align:center"><span lang="EN-US"><a href="#a03">尊师之行第三</a></span></p>
<p align="center" style="text-align:center"><span lang="EN-US"><a href="#a04">孝亲之行第四</a></span></p>
<p align="center" style="text-align:center"><span lang="EN-US"><a href="#a05">忠君之行第五</a></span></p>
<p align="center" style="text-align:center"><span lang="EN-US"><a href="#a06">慈物之行第六</a></span></p>
<p align="center" style="text-align:center"><span lang="EN-US"><a href="#a07">高尚之行第七</a></span></p>
<p align="center" style="text-align:center"><span lang="EN-US"><a href="#a08">迟重之行第八</a></span></p>
<p align="center" style="text-align:center"><span lang="EN-US"><a href="#a09">艰苦之行第九</a></span></p>
<p align="center" style="text-align:center"><span lang="EN-US"><a href="#a10">感应之行第十</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">缁门崇行录序<span lang="EN-US"></span></span></p>
<p>僧问：‘沙门奚事？’曰：‘事道。’‘事道孰为本？’曰：‘德行为本。’僧云：‘甚矣！子之固也。利以慧入，钝以福修；沙门者，取慧焉，足矣，德行奚为？’</p>
<p>予曰：‘先民有言，德行本也。又云士之致远者，先器识，况无上菩提之妙道，而可以受非其器乎哉？’</p>
<p>狮子之乳，匪琉璃瓶，贮之则裂。举万钧之鼎，而荷以一叶之舟，不颠趾而溺者几希奚！</p>
<p>今沙门稍才敏则攻训诂，业铅椠如儒生，又上之则残摭古德之机缘而逐声响，捕影迹，为明眼者笑。听其言也，超佛相之先；稽其行也，落凡庸之后。盖末法之弊极矣！</p>
<p>予为此惧，集古善行，录其要者，以十门罗之。何者？离俗染之谓僧，故清素居其首。清而不严，狂士之清也，摄身口意，是诸佛教，故受之以严正。严正繇师训而成，师者，人之模范也，故受之以尊师。亲生而后师教，遗其亲是忘本也！戒虽万行，以孝为宗，故受之孝亲。忠孝无二理，知有亲，不知有君，私也。一人有庆，而我得优游于林泉，君恩莫大焉！故受之以忠君。忠尽于上交，而惠乏于下及，则兼济之道亏，故受之以慈物。慈近于爱；爱生者，出世之碍也，故受之以高尚。高尚，非洁身长往而舍众生也，欲其积厚而流光，故受之以迟重。迟重而端居，无为不可也，故受之以艰苦。劳而无功，则苦难而退，因果不虚，故受之以感应终焉。</p>
<p>十行修而德备，则任法之器也。地良矣，而后佳种投；心醇矣，而后至言入。无上菩堤，庶可希冀。不然。一鄙夫耳！</p>
<p>人道未全，焉知佛道？即使利根多慧，而慧弥多，障弥重，将安用之？’</p>
<p>僧云：‘吾法一尘不立，十行何施？’</p>
<p>予曰：‘五蕴纷纭，四大丛遝，何谓无尘？’</p>
<p>僧云：‘四大本空，五蕴非有。’</p>
<p>予与一掌曰：‘学语之流，如麻似粟。未在，更道！’</p>
<p>僧无对，色然而起。</p>
<p>予笑曰：‘蔽面尘埃，子何不拭？’</p>
<p>慎之哉，毋升高不自卑，无妄谈般若，自取殃咎，无醉于虚名。修其德，殚其精诚，以致力于道，力极而心通，然后知不拨万行，不受一尘，终日不空，终日不有，夫是之谓真慧。愿吾子究心焉！</p>
<p>予未闻道，兼薄于德，今为此书，为务救时弊，而酬佛恩耳。明达之士，苟不因人弃言，幸展转以告夫禅者！</p>
<p align="right" style="text-align:right;text-indent:24.0pt;">万历十三年仲冬日杭沙门宏识</p>
<p><a name="a01"></a><span style="color:#333399">清素之行第一<span lang="EN-US"></span></span></p>
<p><span style="color:#333399">◎不作斋会<span lang="EN-US"></span></span></p>
<p>刘宋僧旻，七岁出家，以经义宗海内，号旻法师。修缮寺宇，造设经像，放生布施，未尝倦废。</p>
<p>或问：‘和尚所修功德多矣！不闻建大斋会，恐福事未圆。’旻曰：‘大斋难得尽理，米菜盐醋，樵水汤炭，践踏洗炙，伤害微虫，故不为也。如复求寄王宫，官府有势之家，弥难尽意，不如已之。’</p>
<p>赞曰：‘今人作一福事，必起斋会，名曰圆满；乃至掩关僧半期之后，即于关中营营焉，昼夜经画，预办斋会，无复正念。嗟乎！旻师之言，真万世龟鉴也！’</p>
<p><span style="color:#333399">◎受施随散<span lang="EN-US"></span></span></p>
<p>梁慧开，吴郡海盐人。历听藏，旻二师经论，讲演名世。豫章守谢譿迎请说经，厚加榇遗。还未达都，分散已尽。</p>
<p>晋安守刘业饷钱一万，即赡寒馁，曾不终日。情性疏率，不事形仪；衣服尘滓，未尝举意浣濯。</p>
<p>赞曰‘讲法而不受榇遗，是之谓法施。噫！安得人人法如开公乎？’</p>
<p><span style="color:#333399">◎虫鸣尘积<span lang="EN-US"></span></span></p>
<p>梁道超，从灵基寺旻法师学，独处一房，屏绝宾侣，尘埃满屋，蟋蟀鸣壁。中书郎张率谓曰：‘虫声聒耳，尘多埋膝，安能对此而无忤邪？’答曰：‘时闻此声，足代萧管；尘随风来，我未暇扫，致忤名宾，为愧多矣！’率大叹服。</p>
<p><span style="color:#333399">◎左溪遁迹<span lang="EN-US"></span></span></p>
<p>唐玄郎，傅大士六世孙也。常行头陀，依严傍涧，号左溪尊者。宴居一室，自以为法界之宽。一郁多罗，四十余年；一尼师坛，终身不易。非寻经典，不轻燃一烛；非觐圣容，不妄行一步。洗钵则群猿争捧，诵经则众鸟交翔。刺史王正容屡请入城；师不欲往，竟辞以疾。</p>
<p>赞曰：‘今人读永嘉答书，藐视朗师等之僻见，不知永嘉特一时遣著之语。而左溪遗范，正学者今日事也。明眼者审之。’</p>
<p><span style="color:#333399">◎遗钱不顾<span lang="EN-US"></span></span></p>
<p>隋富上，依益州净德寺止宿，系大笠道傍，坐其下读经。人往来，不唤令施；有施者，亦不咒愿。以路静故，多载无所获。</p>
<p>人谓曰：‘城西北人稠施多，奚为在此？’</p>
<p>答曰：‘一钱两钱，足支身命，复用多为？’</p>
<p>陵州刺史赵仲舒者，三代酷吏也，甚无信敬，闻故往试；骑马过之，佯堕贯钱。富读经自若，目未曾睹。去远，舒令人取钱，富亦不顾。舒乃问曰：‘尔终日所得一钱，贯钱在地，见人持去，何不止之？’曰：‘非贫道物，何为妄认？’</p>
<p>舒下马礼谢，叹服而去。</p>
<p><span style="color:#333399">◎不畜衣粮<span lang="EN-US"></span></span></p>
<p>唐通慧，三十出家，入太白山不赉粮，取给草果，渴则饮水，息则依树，坐起禅思。经于五年，因以木打块，块破形销，廓然大悟。晚年一裙一被，所著麻鞋至廿载，布纳重缝，冬夏不易焉。</p>
<p><span style="color:#333399">◎□施不忆<span lang="EN-US"></span></span></p>
<p>唐静琳，京兆华原人，道风既播，□锡日至，并委诸侍人，口不重问；后欲作福，方恨无财。侍人出之，琳曰：‘都不忆有此也。’平生衣破，以纸补之。</p>
<p><span style="color:#333399">◎门不掩闭<span lang="EN-US"></span></span></p>
<p>唐智则，雍州长安人。性落魄不羁，恒被破衲，裙垂膝上。房仅单床，瓦钵木匙外无余物。居一室，门不掩闭，众号为狂，则叹曰：‘道他狂者不知自狂耳！出家离俗而为衣食故，行住遮障，锁门缄笥，费时乱业，种种聚敛，役役不安，此而非狂，更无狂者！’</p>
<p><span style="color:#333399">◎人疑仆从<span lang="EN-US"></span></span></p>
<p>唐承远，始学于成都，后住衡山西南岩。人遗之食，则食；不遗，则茹草木而已。有慕而造者，值于崖谷，羸形垢面，躬负薪樵，以为仆从而忽之，不知其为远也。代宗闻其名，赐所居号‘般舟道场’，世称莲社三祖云。</p>
<p>赞曰：‘茆次构而尧堂疑于村舍，衣服恶而禹迹疑于野人，况释子以钵衲支身者耶？今时有侈服饰，置臧获，惟恐人之不知，而扬扬过闾者，亦可以少愧！’</p>
<p><span style="color:#333399">◎荷衣松食<span lang="EN-US"></span></span></p>
<p>唐大梅常禅师，得马大师即心即佛之旨，隐深山中，人无知者。盐官以书招之，辞不赴，附以偈云：‘一池荷叶衣无尽，数树松花食有余；刚被世人知住处，又移茅舍入深居。’</p>
<p><span style="color:#333399">◎鹿鸟为侣<span lang="EN-US"></span></span></p>
<p>后周行因，隐居庐山佛手岩。每夜阑，一鹿－雉栖迟石屋之侧，驯狎如伴侣，殊无疑怖。因平生不畜子弟，有邻庵僧为之给侍。一日谓曰：‘卷上帘，吾欲去！’帘方就钩，因下床行数步，屹然立化。</p>
<p>赞曰：‘多欲之人，死且弥切，甚而分香卖履，眷眷不能放下。不独世谛中人，释子亦有之。因一生清气逼人，脱化如游戏，不亦宜乎？’</p>
<p><span style="color:#333399">◎少欲知足<span lang="EN-US"></span></span></p>
<p>宋宏觉禅师戒徒众云：‘汝既出家，如囚免狱，少欲知足，莫贪世荣；忍饥忍渴，志存无为，得在佛法中，十生九死亦莫抛弃。’</p>
<p><span style="color:#333399">◎诲众清约<span lang="EN-US"></span></span></p>
<p>宋慈受深禅师，小参示众云：‘忘名利，甘淡薄，世间心轻微，道念自然浓厚。匾担山和尚，一生拾橡栗为食；永嘉大师，不吃锄头下菜；高僧惠休，三十年著一衲鞋，遇软地则赤脚。汝今种种受用，未饥而食，未寒而衣，未垢而浴，未睡而眠；道眼未明，心漏未尽，如何消得？’</p>
<p><span style="color:#333399">◎衲衣一食<span lang="EN-US"></span></span></p>
<p>唐慧熙，居惟一身，不畜侍人。日惟一食，不受人施。房地惟一踪，余并莓苔。所坐之榻，惟于中心，两头尘合，如久旷者。衣服蔽恶，仅免风寒；冬服破衲，夏则悬置梁上。有闻其名者，就房参谒，迎逆接候，累日方得见焉。</p>
<p><span style="color:#333399">◎独守死关<span lang="EN-US"></span></span></p>
<p>元高峰妙禅师，在龙须九年，缚柴为龛，冬夏一衲，后造天目西岩石洞，营小室如船，榜曰：‘死关’。上溜下淖，风雨飘摇。绝给侍，屏服用，不澡身，不剃发，截罂为铛，并日一食，晏如也；洞非梯莫登，去梯断绝，虽弟子罕得瞻视。</p>
<p>赞曰：‘天悬九霄，壁立万仞，前有熙公，后有此老，真回绝尘氛矣！曩余登天目，入张公洞，俯临千丈岩，访死关之遗，睹师威容，恍乎在目。自悲生晚，不获亲炙，因涕泪久之！’</p>
<p><span style="color:#333399">◎放三饭<span lang="EN-US"></span></span></p>
<p>越地安禅，夜作斋。其名曰‘放三饭’，竞为侈靡，胜于午斋，相沿成习久矣。昔有尊宿，闻邻房僧午后作食不觉泣下，悲佛法之淩夷也。故僧禁过午食。况夜食耶。律言人间碗钵作声，饿鬼咽中起火。乃于漏深人静，而砧几盘盂，音响彻其耳根，又煎煮烹炮，馨香发其鼻识，忘慈悲之训，恣口腹之欲，于心安乎？或曰‘中夜饥如之何？’，则代以果核饼饵之类，不烦锅铫者可也。况持过午者。午后至明，不食纤物，我等晚有药石，何不知足之甚。</p>
<p><span style="color:#333399">◎非理募化<span lang="EN-US"></span></span></p>
<p>云栖僧约，非理募化者出院。一僧曰：‘此不足禁，禁之则缺众生福田。非理募化，虽其人自负过愆，而众生获破悭舍财之益。世僧假佛为名以营生，佛何曾为此辈出一禁约乎？’予曰：‘子言则诚善矣，然知其一，未知其二。非理募化者，瞒因昧果，施者知之，而向退心，后遂不施。安在其能破悭也！？佛世有诸弟子自远游归，所过聚落，望而闭户，问故，则畏僧之募化也。因以白佛，佛乃种种呵责，何言其不禁约也，慎之哉！’</p>
<p><span style="color:#333399">◎讲法师<span lang="EN-US"></span></span></p>
<p>或谓讲法师有化物之功，无交鬼神之责，其寡过矣乎？曰：‘殆有甚焉。施食一法耳，一法犹易精，经论繁多，一一而欲精之亦难矣。故古人业有专攻，如攻法华，善华严之类是也。今则无经不说，无论不宣，其果超越于先哲乎？遂有师承无自而臆见自用者，有好为新说而妄议前贤者，有略加销释而全无发挥者，皆未免于过也。必其精研有素，博学无方，惟以明道为怀，不图利养于己，庶几有功而无过耳。或又谓智者云：为利弘经，亦恒有菩萨之名者何也？噫！此为具菩萨之大悲，而未臻菩萨之实行者言也，非为贪利者言也，不察此意，几许误哉！’</p>
<p><span style="color:#333399">◎出家利益<span lang="EN-US"></span></span></p>
<p>古德云：最胜儿，出家好。俗有恒言曰：‘一子出家，九族生天。’此者赞叹出家，而未明言出家之所以为利益也。岂曰：‘不耕不织，而有自然衣食’之为利益乎？岂曰：‘不买宅，不赁房，而有自然安居’之为利益乎？岂曰：‘王臣护法，信施恭敬，上不役于官，下不扰于民，而有自然清闲逸乐’之为利益乎？古有偈曰：‘施主一粒米，大似须弥山，若还不了道，披毛带角还。’又云：‘他日阎王老子与你打算饭钱，看你将何抵对？’此则出家乃大患所伏，而况利益乎？所谓出家之利益者，以其破烦恼、断无明，得无生忍，出生死苦，是则天上人间之最胜，而父母宗族被其泽也，不然则虽富积千箱，贵师七帝，何利益之有？吾实大忧大惧而并以告夫同业者。</p>
<p><span style="color:#333399">◎总论<span lang="EN-US"></span></span></p>
<p>比丘，华言乞士也，清净自居，名曰乞士。而多求，而多畜，而多事，不亦实叛其名乎？旻师而下诸公，千载至今，流风未泯也！闻其风而不兴起，尚得为比丘乎哉！？</p>
<p><a name="a02"></a><span style="color:#333399">严正之行第二<span lang="EN-US"></span></span></p>
<p><span style="color:#333399">◎禁拒女尼<span lang="EN-US"></span></span></p>
<p>隋灵裕，定州人。安众两堂，简已未具，言行滥者斥之。女尼，誓不授戒；弘法时，方听入寺，仍后进先出，己房不令登践。沙弥受具，必请师证，至时乃临坛耳。终身布衲，裙垂踝上，四指衫袖，仅与肘齐，见衣服过度者，当众割之。</p>
<p><span style="color:#333399">◎幼绝戏掉<span lang="EN-US"></span></span></p>
<p>唐玄奘法师，姓陈氏，汉太丘公之后也。随兄素出家，年十一，诵维摩，法华；卓然梗正，不偶时流，睹诸沙弥，剧谈掉戏，谓曰：‘经不云乎？夫出家者，为无为法，岂复更为儿戏？可谓徒丧百年。’识者知师德器不凡矣！</p>
<p>赞曰：‘童年而盛德，非天赋之独荣，盖宿习之不忘也。知乎此，则可以办来生于今日矣！’</p>
<p><span style="color:#333399">◎严训侍者<span lang="EN-US"></span></span></p>
<p>唐智正，定州安喜人。开皇十年，奉敕住胜光、仁寿，复入终南至相寺，与渊法师为侣，二十八年不涉世谛。</p>
<p>弟子智现者，伏承法教。正凡有著作，端坐思惟，现执笔立侍，随出随书，累载。初不赐坐，一日足疼心闷，不觉仆地。正呵责曰：‘昔人翘足七日，汝今才立，颠坠，心轻故也。’其严如此。</p>
<p>赞曰：‘仆地而犹加呵责，不已甚乎？噫！古人忘躯为法，少室齐腰，程门三尺，未足为过也；今坐而论道，尚有厌倦者。师严道尊，敝也久矣！悲夫！’</p>
<p><span style="color:#333399">◎破坏酒器<span lang="EN-US"></span></span></p>
<p>唐玄鉴，泽州高平人。性敦直，见非法，必面陈呵毁，不避强御。数有缮造，工匠繁多，或送酒者，辄止之曰：‘吾所造必令如法，宁使罢工，无容饮酒。’</p>
<p>时清化寺修营佛殿，州豪族孙义，致酒两舆，鉴即破酒器，流溢地上。义大怒，明将加恼，夜梦人以刀拟之。既悟，躬诣忏悔。</p>
<p>赞曰：‘今时之饷工役，非惟用酒，兼复饪腥；至于竖栋安梁，赛神宴客，且复赤丁垣之刃矣。天堂未就，地狱先成，岂虚言哉？司营缮者，当痛以为戒。’</p>
<p><span style="color:#333399">◎不面女人<span lang="EN-US"></span></span></p>
<p>唐道琳，同州□阳人，年三十五出家，入太白山深岩隐居。敕令住大兴国寺；顷之，逃于梁山之阳。从生至终，俭约为务。以女人染之本，一生不亲面，不为说法，不从受食，不令入房。临终之际，有来问疾者，隔障潜知遥止之，不令面对焉。</p>
<p>赞曰：‘律中亦许为女人说法，但不得见齿，不得多语，而此老绝不说法，似矫枉过正。然末法浇漓，不忧其不为女人说法也，惟忧其说法而成染耳。如此老者，良足为后进程式。’</p>
<p><span style="color:#333399">◎力卫殿堂<span lang="EN-US"></span></span></p>
<p>唐惠主，始州永归县人。专精律学，居青林寺。时陵阳公临益州，素少信心，将百余驮入寺，就佛殿讲堂、僧房安置，无敢违者。主从庄还，见斯秽杂，即入房取锡杖三衣而出，叹曰：‘死活今日矣！’举杖向驴骡，一时倒仆如死，主手擎掷之坑中。县官大惊，执主申状。</p>
<p>陵阳善曰：‘蒙律师破我悭贪，深为大利。’送沉香十斤，绫绸十段。后还京，从受菩萨戒焉。</p>
<p><span style="color:#333399">◎摈黜豪尼<span lang="EN-US"></span></span></p>
<p>唐慧满，雍州人。七岁出家，后奉敕住弘济寺。时证果寺尼出入宫禁，取僧寺为庵，满集众摈黜；尼诉于东宫，遣詹事杜正伦等解其摈事。满执法不从，众惧祸及，逐强解焉。满叹息不悦者累日，尼后诣满谢过，满终不顾。</p>
<p><span style="color:#333399">◎不受仙书<span lang="EN-US"></span></span></p>
<p>唐法常，襄阳人，性刚敏，衲衣囊钵，毕志卯斋。贞元中，自天台之梅山，梅山者，梅福旧隐也；常寄居之，梦神人告曰：‘君非凡流，此石库中有圣书，受之者，为下界主；不然，为帝王师。’</p>
<p>常曰：‘此非吾好，昔僧稠不顾仙经，其卷自亡，吾唯以涅槃为乐耳。’神人叹服。</p>
<p><span style="color:#333399">◎阖门拒子<span lang="EN-US"></span></span></p>
<p>唐从谏，南阳人，壮岁出家，顿了玄理，会昌沙汰，潜居皇甫氏别业。大中初复教，因还洛邑旧居。其子自广陵来觐，与谏遇于院门，不复能识，乃问曰：‘从谏大德安在？’谏指之东南。子既去，阖门不出。其割爱如此。</p>
<p><span style="color:#333399">◎抗章不屈<span lang="EN-US"></span></span></p>
<p>唐智实法师，居洛下时，太宗幸洛，诏道士位列僧前。京邑沙门陈谏，有司不纳。实随驾表奏，极论其失。帝令宰相岑文本谕旨遣之，实固执不奉诏。帝震怒，杖实朝堂，民其衣，流之岭表。有讥其不量进退者，实曰：‘吾固知势不可为，所以争者，欲后世知大唐有僧耳。’闻者叹服。</p>
<p><span style="color:#333399">◎防心离过<span lang="EN-US"></span></span></p>
<p>宋汴京善本禅师，姓董氏，汉董仲舒之裔也，博极群书，依圆照本禅师剃落。</p>
<p>哲宗朝，住法云，赐号大通。平居作止，直视不瞬，临众三十年，未尝轻发一笑。凡所住，见佛菩萨立像，终不敢坐；蔬果以鱼肉为名，则不食，其防心离过类如此。</p>
<p>徽宗大观三年十二月甲子，忽谓左右曰：‘止有三日。’已而示寂。世称大本、小本云。</p>
<p>赞曰：‘防心如是，古之所谓圣贤，今之所谓迂僻也。哀哉！’</p>
<p><span style="color:#333399">◎终夜拱手<span lang="EN-US"></span></span></p>
<p>宋圆通讷禅师，常入定。初，叉手自如；中夜，渐升至膺，侍者每视以候鸡鸣云。</p>
<p><span style="color:#333399">◎不谈世事<span lang="EN-US"></span></span></p>
<p>宋光孝安禅师，住清泰寺。定中见二僧倚槛相语，初有天神拥卫倾听，久之散去；俄而恶鬼唾骂。乃扫脚迹，询其故，乃二僧初论佛法，次叙间阔，末谈资养。安自是终年未尝言及世事。</p>
<p>赞曰：‘古人为生死行脚，才逢师友，惟汲汲商略是事，何暇他论？今人终日杂话，求如二僧，亦不可复得；鬼神在侧，又当如何？噫，可惧也已！’</p>
<p><span style="color:#333399">◎见僧过<span lang="EN-US"></span></span></p>
<p>世有言：人不宜见僧过，见僧过得罪。然孔子圣人也，幸人知过。季路贤者也，喜过得闻。何僧之畏人知而不欲闻也？盖不见僧过，为白衣言耳，非为僧言也，僧赖有此，罔行而无忌，则此语者，白衣之良剂，而僧之砒鸩矣，悲夫！</p>
<p><span style="color:#333399">◎门庭高峻<span lang="EN-US"></span></span></p>
<p>古所称门庭高峻者，如净名示疾，诸阿罗汉俱云我不堪任诣彼问疾，文殊亦云：彼上人者难为酬对是也。嗣后宗门诸大老，或棒或喝，或竖指，或张弓，或垂一则语，如木劄羹不可味，如太阿剑不可触，如水中月不可执捉，非久参上士，莫敢登其门者，是之谓门庭高峻也。岂驾尊示威，厉声作色之谓哉！</p>
<p><span style="color:#333399">◎僧务外学<span lang="EN-US"></span></span></p>
<p>儒者之学，以六经论孟等书为准的，而老庄乃至佛经禁置不学者，业有专攻，其正理也，不足怪也。为僧亦然。乃不读佛经而读儒书，读儒书犹未为不可，又主于读庄老，稍明敏者又从而注释之，又从而学诗、学文、学字、学尺牍。种种皆法门之衰相也，弗可挽矣。</p>
<p><span style="color:#333399">◎僧务杂术<span lang="EN-US"></span></span></p>
<p>僧又有作地理师者，作卜筮师者，作风鉴师者，作医药师者，作女科医药师者，作符水炉火烧炼师者，末法之弊极矣。或曰：‘百丈大师令司马头陀择地可作五百僧道场者而得沩山。是地理家事，既而令择沩山主人，而得大佑禅师。是风鉴家事，则何如？’噫！此古圣贤为传法利生之大机缘，非世人所测识者，而百丈司马是何等人品，今之术士，可以借口也与哉！？</p>
<p><span style="color:#333399">◎总论<span lang="EN-US"></span></span></p>
<p>或谓六和名僧，又僧行忍辱，宜无取于严。不知吾所谓严，非严厉之严，盖严正之严也。以严正摄心，则心地端；以严正持法，则法门立。若夫现奇特以要誉，逞凶暴以示威，与今之严正实霄壤焉，衲子不可不辨！</p>
<p><a name="a03"></a><span style="color:#333399">尊师之行第三<span lang="EN-US"></span></span></p>
<p><span style="color:#333399">◎力役田舍<span lang="EN-US"></span></span></p>
<p>晋道安法师，十二出家，神性聪敏，而形貌甚陋，不为师所重，驱役田舍；至于三年，执勤就劳，曾无怨色。数岁之后，方启师求经。师与辨意经一卷，可五千言。安赍经入田，因息就览，暮归更求余经，师曰：‘昨经未读，乃复求耶？’答曰：‘即已成诵。’，师虽异之，而未信也，更与成具光明经一卷，将一千万言，赍之如初，暮复还经。师令诵之，不差一字，方大惊叹。</p>
<p>赞曰：‘安，清庙之圭璋也，置至耒耜而服勤不怨，今弟子才负寸长，礼貌衰则去矣！况田役耶？况久于田役耶？吾于是三叹。’</p>
<p><span style="color:#333399">◎受杖自责<span lang="EN-US"></span></span></p>
<p>晋法遇，事道安为师，后止江陵长沙寺，讲说众经，受事者四百余人。</p>
<p>时，一僧饮酒，遇罚而不遣。安遥闻之，以竹筒贮一荆杖，封缄寄遇。</p>
<p>遇开缄见杖，即曰：‘此繇饮酒僧耳，我训领不勤，远贻忧赐。’遂鸣椎集众，以筒置前，烧香致敬；伏地，命维那行杖三下，垂泪自责。境内道俗无不叹息，因之励业者甚众。</p>
<p>赞曰：‘噫！使今人发安老之缄，其不碎筒折杖而谇语者寡矣，圣师贤弟子，千载而下，吾犹为二公多之。’</p>
<p><span style="color:#333399">◎为师礼忏<span lang="EN-US"></span></span></p>
<p>晋法旷，下邳人，早失二亲，事继母以孝闻。</p>
<p>后出家，师沙门昙印。印尝疾病危笃，旷乃七日七夜祈诚礼忏，至第七日，忽见五色光明，照印房户；印如觉有人以手振之，所苦遂愈。</p>
<p><span style="color:#333399">◎立雪过膝<span lang="EN-US"></span></span></p>
<p>魏神光，学解冠世。</p>
<p>达磨大师自西域至，往师之。磨未尝与语。一夕大雪，光立庭砌；及晓，雪过其膝，磨顾曰：‘久立雪中，欲求何事？’光泣曰：‘惟愿和尚开甘露门，广度群品。’</p>
<p>磨曰：‘诸佛无上妙道，旷劫精勤，难行能行，难忍能忍，尚不能至，汝今以轻心、浅心欲冀真乘，徒劳勤苦。’光闻诲励，以刃断臂，置于磨前。</p>
<p>磨曰：‘诸佛求道为法忘形，汝今断臂，求亦可在。’</p>
<p>光曰：‘我心未安，乞师安心。’</p>
<p>磨曰：‘将心来，与汝安。’</p>
<p>光曰：‘觅心了不可得。’</p>
<p>磨曰：‘与汝安心竟。’遂传法，为二祖。</p>
<p>赞曰：‘二祖得法，良繇精诚已极，机缘已熟，乃尔。针芥相投，非取必断臂也。痴人效颦，将致力刀砧矣。噫！传法而必断臂，则诸祖无完肤；成佛而必燃身，则列圣无僬类。断烦恼臂，燃无明身，愿禅者勉之！’</p>
<p><span style="color:#333399">◎离师自责<span lang="EN-US"></span></span></p>
<p>唐清江，幼悟幻泡，礼昙一律师为亲教师。讽诵经法，触目而通。识者曰：‘此缁门千里驹也。’</p>
<p>尝与师稍忤，舍而游方，遍历法筵。自责曰：‘天下行半，如我本师者鲜矣！’乃还师所。</p>
<p>当僧集时，负荆喝言：‘某甲再投和尚，惟愿摄受。’</p>
<p>时一公诟骂，江两泪忏谢曰：‘前念无知，后心有悟，望和尚大慈，施与欢喜。’求哀再四，一公悯之，遂为师资如初。一公殁，谒忠国师，密传心要焉。</p>
<p>赞曰：‘舍贤圣而知非，当诟骂而不退，可谓明且诚矣！终传心印，不有繇乎！彼浅信之流，小嫌则长往不返，微呵则衔恨不忘，空遇明师，竟有何益？如逢帝王，不获一官。惜哉！’</p>
<p><span style="color:#333399">◎迎居正寝<span lang="EN-US"></span></span></p>
<p>唐石霜庆诸禅师，得法于道吾。后隐浏阳洞山，有浏阳古佛之语，学者多依之。道吾将化，弃其众从诸。诸迎居正寝，行必掖，坐必侍，备极敬养之礼。</p>
<p><span style="color:#333399">◎历年执侍<span lang="EN-US"></span></span></p>
<p>唐招贤通禅师，少为六宫大使，因诣鸟窠求出家，不纳，坚求，乃为剃落。执侍左右，勤劬不替，经一十六年，不蒙开示，欲辞去，窠问何之。</p>
<p>曰：‘诸方学佛法去。’</p>
<p>窠曰：‘佛法此间亦有少许。’遂拈起布毛，忽大悟，号布毛侍者云。</p>
<p>赞曰：‘人见侍者于布毛下悟去，不知一十六年织纴之力也。匪多载辛勤，焉有今日事？遇明师者幸毋以躁心乘之。’</p>
<p><span style="color:#333399">◎谨守遗命<span lang="EN-US"></span></span></p>
<p>宋怀志，金华人。幼业讲，因一禅者激发，弃讲参方。晚至洞山，得法于真净文禅师。久之辞去，真净嘱曰：‘子禅虽逸格，但缘不胜耳。’志拜受命。</p>
<p>至袁州，州人请住持扬岐，制肘而去。游湘上，潭牧请住上封、北禅，皆不受。庵于衡岳二十余年，有偈曰：</p>
<p>‘万机休罢付痴憨，踪迹时容野鹿参；不脱麻衣拳作枕，几生梦在绿萝庵。’</p>
<p>晚投龙安，龙安处之最乐堂，遂终老焉。</p>
<p>赞曰：‘显达，人之所欲，遵遗命而力拒诸请，可不谓难乎？今天嗜名利，弃礼义，不请而往者纷如矣！尚何忆乎师命？’</p>
<p><span style="color:#333399">◎遵训终隐<span lang="EN-US"></span></span></p>
<p>宋清素，得法于慈明。在处隐众中，兜率悦公，时在众，因夜话，询知为慈明侍者，大惊。明日具威仪参叩，往复开发，遂得大悟。</p>
<p>仍戒悦曰：‘吾以福薄，先师授记，不许为人；怜子之诫，忘先师之戒，子以后切勿嗣吾也。’终身陆沈，人无知者。</p>
<p><span style="color:#333399">◎兵难不离<span lang="EN-US"></span></span></p>
<p>元印简，山西宁远人，八岁礼中观沼公为师，十八，元兵下宁远，四众逃难，简侍中观如故。观曰：‘吾迫桑榆，汝方富有春秋，何当玉石俱焚？宜自逃遁。’</p>
<p>简泣曰：‘因果无差，死生有命，安可离师苟免乎？’</p>
<p>明日城降，元帅史公天泽问曰；‘汝何人？’</p>
<p>对曰：‘沙门’。</p>
<p>‘食肉否？’</p>
<p>对曰：‘何肉？’</p>
<p>史曰：‘人肉’。</p>
<p>对曰：‘虎豹尚不相食，况人乎？’史喜而释之。</p>
<p><span style="color:#333399">◎僧性空<span lang="EN-US"></span></span></p>
<p>吴泗洲寺僧性空，弃应院，闭关尧封山，尝寄予所发誓愿，及禀告十方等语。予嘉叹希有。俄而魔著，遂癫狂以死。予甚悼焉。揆其繇，盖繇乍起信心，有信无慧故也。古人心地未通，不远千里，参师访道，出一丛林，入一保社，乃至穷游遍历，曾不休息。得意之后，方于水边林下长养圣胎耳。何得才离火宅，便入死关。有过不知，有疑莫辨，求升而反堕。又奚怪其然哉？颇有初心学人，结茅深山，孤孑独君，自谓高致，虽未必魔癫，而亦顿失利益不少，明者试一思之。</p>
<p><span style="color:#333399">◎六群僧<span lang="EN-US"></span></span></p>
<p>六群僧，如来所呵，诸大弟子所不齿者也，而古称佛世六群，犹贤于佛灭度后马鸣龙树诸菩萨等者何也，嗟夫！夫子尝野仲由，攻冉有，小人樊须，具臣由之与求矣。其在今时，则皆卓卓乎希世之贤守令，振古之良宰辅。萧、龚、黄、杜、姚、宋、韩、范、富、欧之所未必能及者也。而何疑乎六群？故知初五百年，次五百年，次之又次后五百年。解脱以至斗诤，渐久而渐漓，愈趋而愈下，羽嘉、凤凰、庶鸟、非虚语矣。宁不为之三叹。虽然，子舆氏之言曰：‘豪杰之士，虽无文王犹兴。’果若斯言，则众生之大幸、大幸也，予日望之。</p>
<p><span style="color:#333399">◎总论<span lang="EN-US"></span></span></p>
<p>古之为弟子者，师没而信愈坚；今之为弟子者，师存而守已易，所以者何？良繇最初出家，实非欲依止真师，决择生死，盖一时偶合而已。是以其心见利则易，逢恶友惑之者易，嗔其师之训以正也则易，甚而下乔入幽如陈相，罢释事道如灵素者有之矣！又甚而太阳平侍者之流，未必其无人矣！嗟乎！悲哉！</p>
<p><a name="a04"></a><span style="color:#333399">孝亲之行第四<span lang="EN-US"></span></span></p>
<p><span style="color:#333399">◎兰盆胜会<span lang="EN-US"></span></span></p>
<p>佛世，大目犍连事母至孝；母死出家，精进行道，得六神通。见亡母生饿鬼中，持饭往饷；饭化猛火，目犍连痛哭白佛。佛言：‘汝母罪重，非汝一人之力所奈何，必假十方众僧威神之力。当于七月十五日一佛欢喜日（僧自恣日），为母设盂兰盆斋，供佛及僧，始克济拔。’</p>
<p>目连如教设斋，其母即以是日脱饿鬼苦，转更资荐，遂生天上。繇此，兰盆胜会，流通万世焉。</p>
<p>赞曰：‘生养死葬，小孝也！生俾底豫，死俾流芳，大孝也；生导其正信，死荐其灵神，大孝之大孝也，目犍连以之。’</p>
<p><span style="color:#333399">◎母必亲供<span lang="EN-US"></span></span></p>
<p>齐道纪，习成实，造金藏论七卷。于邺城东郊讲演，往则荷担其母及经像等。语人曰：‘母必亲供者，以福与登地菩萨等也。’衣著饮食，大小便利，躬自经理，不烦他人。有助之者，辄拒之曰：‘吾母也，非尔母也；形骸之累，并吾身也，有身必苦，何以劳人？’道俗闻者多感化焉。</p>
<p><span style="color:#333399">◎居丧不食<span lang="EN-US"></span></span></p>
<p>梁法云，阳羡人。七岁出家，为庄严寺宝亮弟子，隽朗英秀。于妙音寺开法华、净名二经，学者海辏。性诚孝，劳于色养；居母忧，毁瘠过礼，累日不食。</p>
<p>旻法师谓曰：‘圣人制礼，贤者俯就，不肖者跂及，且毁不灭性尚出儒宗，况佛有至言“欲报生恩，近则时奉颜仪，远则启发菩提以导神识。”直速思远理，使有成津，何可恣情，同于细近？’云乃割哀，微近饘粥。</p>
<p>赞曰：‘曾子之母死，水浆不入于口者七日，即云公之居丧，虽曾子何加焉？语曰：“释氏弃其亲”岂理也哉？’</p>
<p><span style="color:#333399">◎泣血哀毁<span lang="EN-US"></span></span></p>
<p>隋智聚，住苏州虎丘东山寺。至德三年，丁母忧，泣血悲哀，几于毁灭。止东山精舍，善说不休，法轮常转。</p>
<p><span style="color:#333399">◎荷担听学<span lang="EN-US"></span></span></p>
<p>隋敬脱，汲郡人。少出家，以孝行清直闻。其听学也，常施荷担，母置一头，经籍楮笔置一头；若当食时，坐母树下，入村乞食。</p>
<p><span style="color:#333399">◎凿井报父<span lang="EN-US"></span></span></p>
<p>唐慧斌，兖州人，父朗在朝，年迫期颐，爱敬无繇，乃于汶水之阴，九逵之会，建义井一区，以报父恩。立碑铭之，有‘殷忧暮景，见子无期；百年几日，对此长悲。’之句。</p>
<p><span style="color:#333399">◎礼塔救母<span lang="EN-US"></span></span></p>
<p>唐子邻，范氏子。母王氏，不信三宝，邻逃东都依广爱寺庆修律师出家。忽思亲归宁，父失明，母已故三载矣。因诣岳庙，敷坐具，诵法华，誓见岳帝，求母生处。其夜，岳帝召谓曰：‘汝母禁狱，见受诸苦。’邻悲泣请免。帝曰：‘可往□山礼育王塔，庶可救也。’邻即诣塔，哀泣礼拜，至于四万，俄闻有呼邻声，望空中见母谢曰：‘承汝之力，得生忉利天矣！’倏然不见。</p>
<p>赞曰：‘目连感佛，教以供僧；子邻感神，教以礼塔。至孝通神明，讵不信夫？’</p>
<p><span style="color:#333399">◎悟道报父<span lang="EN-US"></span></span></p>
<p>唐师备，姓谢氏。父以渔为业，堕水死；备因出家，欲报其父。芒鞋布衲，食才接气，与雪峰存禅师为友。峰以其苦行，呼为头陀。</p>
<p>尝携囊出岭，拟欲遍参，忽伤足流血，豁然而悟；遂不出岭，依峰咨决心要。峰尝称曰：‘备头陀再来人也。’后忽梦父来谢云：‘荷子出家，了明心地，已得生天，故来报耳。’</p>
<p><span style="color:#333399">◎刲股出家<span lang="EN-US"></span></span></p>
<p>唐鉴宗，湖州长城人，姓钱氏。父晟有疾，宗割股肉馈之，绐曰：‘他畜之肉’；父病因愈，乃求出家。后谒盐官悟宗禅师，随众参请，顿彻心源。咸通中，止天目东峰径山，号径山第二祖。</p>
<p><span style="color:#333399">◎织蒲供母<span lang="EN-US"></span></span></p>
<p>唐睦州陈尊宿，讳道明。初游方，契旨于黄檗，住观音院，常余百众。后舍众入开元寺房，作蒲履，施道路，货履养母，人号陈蒲鞋云。</p>
<p><span style="color:#333399">◎诚感父骨<span lang="EN-US"></span></span></p>
<p>后周道丕，长安贵胄里人，唐宗室也。七岁出家，十九值驾幸洛京，长安焚荡，乃负母入华山，安止岩穴，时谷涌贵，丕自辟谷，惟乞食供母。母问：‘食未？’恐伤母意，必曰：‘已斋。’</p>
<p>母曰：‘汝父霍山战没，骨暴霜露，能收取归葬乎？’遂往霍山，拾聚白骨，昼夜诵经，咒之曰：‘昔人精诚所感，滴血认骨。愿群骨中有转动者，即吾父遗骸也。’一心注想，目不轻舍。数日间，有髑髅从骨聚跃出，摇曳良久，丕□踊抱持，赍归见母。是夜，母梦夫归，明晨骨至，人以为孝感所致。后应制论道，多居元席，朝野归重。</p>
<p>赞曰：‘绝粒而饷母饥，诵经而获父骨，可谓大孝兼乎存殁，而至行超于古今者矣。呜呼！异哉！’</p>
<p><span style="color:#333399">◎念佛度母<span lang="EN-US"></span></span></p>
<p>宋宗颐，襄阳人。父早丧，母陈氏携养于舅氏。少习儒业，年二十九，礼长芦秀禅师出家，参通玄理。迎母于方丈东室，劝母剪发。甘旨之外。勉进念佛，后无疾而终。制劝孝文行于世，号慈觉禅师。</p>
<p>赞曰：‘颐公笃信净土，不惟自利，而兼利其母，使果得往生，贤于度母生天者多矣！沙门欲报其亲不可不知此。’</p>
<p><span style="color:#333399">◎出家父母反拜<span lang="EN-US"></span></span></p>
<p>予作正讹集，谓反者还也。在家父母不受出家子拜，而还其礼。非反拜其子也。一僧忿然曰：‘法华经言：大通智胜如来，既成佛已，其父轮王向之顶礼，是反拜其子，佛有明训。因刻之经末。’予合掌云：‘汝号什么如来？’僧谢不敢。又问：‘汝既未是如来，垂成正觉否？’僧又谢不敢。予谓曰：‘既不敢，且待汝垂成正觉，更端坐十劫，实受大通如来位，纳父母拜未晚。汝今是僧，未是佛也。佛为僧立法，不为佛立法也。且世人谤佛无父无君，吾为此惧，正其讹谬，息世讥嫌，冀正法久住，汝何为不畏口业，甘心乎狮子虫也？悲乎！’</p>
<p><span style="color:#333399">◎总论<span lang="EN-US"></span></span></p>
<p>世人病释氏无父，而释氏之孝亲反过于世人。传记所载，盖历有明征矣！今犹有嫉僧如蛇蝎者，则僧之罪也，甚可痛恨。其罪有三：安享十方之供养，而不念其亲者，一也；高坐舟车，而俾其亲牵挽如工仆者，二也；割爱出家，而别礼他男女以为父母者，三也。愿诸世人毋以此三不才僧，而病一切。</p>
<p><a name="a05"></a><span style="color:#333399">忠君之行第五<span lang="EN-US"></span></span></p>
<p><span style="color:#333399">◎开陈报应<span lang="EN-US"></span></span></p>
<p>吴僧会，吴主皓召而问曰：‘佛言善恶报应，可得闻乎？’</p>
<p>对曰：‘明主以孝慈治天下，则赤鸟翔，寿星见；以仁慈育万民，则醴泉冽，嘉禾出。善既有应，恶亦如之。故为恶于隐，鬼得而诛之；为恶于显，人得而诛之。易称积善余庆，诗美求福不回；虽周孔之格言，即佛教之明训。’</p>
<p>皓曰：‘周孔既明，何用佛教？’</p>
<p>对曰：‘周孔不欲深言，故略示其概；佛教不止浅言，故备陈其详。圣人惟恐善之不多，陛下以为嫌何也？’</p>
<p>皓深然之。</p>
<p><span style="color:#333399">◎劝善弭灾<span lang="EN-US"></span></span></p>
<p>晋法旷，简文帝诏问起居，并咨以妖星，请旷为力。旷答诏曰：‘景公修德，妖星移次。愿陛下勤修德政以塞天谴；贫道必当尽诚。’乃与弟子斋忏，俄而星灭。</p>
<p><span style="color:#333399">◎规谏杀戮<span lang="EN-US"></span></span></p>
<p>晋佛图澄，以石勒好杀，乃诣勒。勒问：‘佛道有何灵验？’</p>
<p>澄知勒不达深理，宜先动以道术，乃取钵盛水，烧香咒之。须臾，生青莲花，勒信服。</p>
<p>澄因谏曰：‘夫王者，德化洽于宇内，则四灵表瑞；政敝道消，则慧孛见于上。恒象著见，休咎随行，斯古今之常征，天人之明诫也。’</p>
<p>勒甚悦焉，应被诛戮蒙救济者甚众。</p>
<p>赞曰：‘尝怪南北朝多高僧，贤圣出兴，不于平世而于乱世者，何也？良以运厄时艰，民穷物苦，大悲救济正在斯时耳。所谓“药因救病出金瓶”者非耶？’</p>
<p><span style="color:#333399">◎巧论斋戒<span lang="EN-US"></span></span></p>
<p>宋求那跋摩，罽宾国王族也。元嘉八年达建业，帝问曰：‘寡人欲持斋不杀，而身主国政，不获从志，奈何？’</p>
<p>对曰：‘帝王所修与匹夫异，匹夫身践名劣，应须克己苦躬；帝王以四海为家，万民为子，出一嘉言则士庶咸悦，布一善政则人神以和，刑不夭命，役不劳力，则风雨时，寒暑调，百谷茂。如此持斋，斋亦大矣！如此不杀，戒亦至矣！宁在辍半日之餐，全一禽之命，然后为弘济耶？’</p>
<p>帝抚机叹曰：‘俗人迷于远理，沙门泥于近教，如法师所言，真可谓开悟明达，通天人之际矣！’敕有司供给，举国宗奉。</p>
<p>赞曰：‘帝王之不信佛法，非独不信者之过，亦论佛法者未尽其妙也。如求那者，义正而语圆，辞善巧而不叛于道，真佛法、世法，通融不碍者矣！虽古良谏议何以加此？彼世僧局偏见而自谓持正，不知使人主不欲亲近缁流者，正为此等辈也。神龙变化，非蚯蚓所知，其是之谓欤？’</p>
<p><span style="color:#333399">◎较论供养<span lang="EN-US"></span></span></p>
<p>齐法愿，颖川人。高帝事以师礼；武帝嗣兴，亦尽礼敬。</p>
<p>文惠太子尝往寺问讯，谓愿曰：‘葆吹清铙以为供养，其福如何？’愿对曰：‘昔菩萨八万伎乐供佛，尚不如至心；今吹竹管子，打死牛皮，何足道哉？’</p>
<p>赞曰：‘好佛事而昧佛理，糜费虽多，不越人天有漏之因耳。愿公此言，岂独觉世之迷，抑万代沙门释子之良药也。’</p>
<p><span style="color:#333399">◎说法悟主<span lang="EN-US"></span></span></p>
<p>齐僧稠，昌黎人，年二十八，投钜鹿实公出家。</p>
<p>齐文宣征之，不就；躬造焉，扶接入内，稠为论三界本空，国土亦尔，世相不常，及广说四念处法。帝闻，惊悟流汗，因受菩萨戒，断酒肉，放鹰鹞，去鱼畋，禁天下屠杀；月六年三，敕民斋戒。</p>
<p><span style="color:#333399">◎感悟东宫<span lang="EN-US"></span></span></p>
<p>唐玄琬，弘农华阴人。贞观初，帝以琬戒德朝野具瞻，敕为皇太子诸王授菩萨戒。</p>
<p>琬致书皇太子曰：‘今略经中要务四条，惟愿留意。一曰行慈，谓依涅槃梵行之文，含养兼济。二曰减杀，谓东宫常膳，多所烹宰；殿下以一身之料，遍拟群寮，及至断命所繇，莫不皆推殿下，请少杀生，以永寿命。三曰顺气，谓不杀曰仁，仁主肝木，木属春生，殿下位处少阳，请春季禁杀断肉，以顺阳和。四曰奉斋，谓年三斋，月六斋。何者？今享大福，咸资往因，复能进德，弥增美矣！’</p>
<p>皇太子答曰：‘辱师妙法四科，谨当缄之心府，奉以周旋，永藉胜因，用资冥佑。’</p>
<p><span style="color:#333399">◎劝断屠杀<span lang="EN-US"></span></span></p>
<p>唐沙门明赡，素博学怀抱经济。太宗闻其名，诏入殿内问之。赡广陈政要，因叙释门以慈救为宗。太宗大悦，下敕年三善月，月六斋日，普断屠杀，行阵之所皆置寺焉。</p>
<p><span style="color:#333399">◎劝修忏法<span lang="EN-US"></span></span></p>
<p>宋昙宗，秣陵人，出家灵昧寺。尝为武帝行菩萨五悔法，帝笑谓宗曰：‘朕有何罪，而为忏悔？’</p>
<p>宗对曰：‘昔虞舜至圣，犹云“予违汝弼”；汤王亦云“万姓有过，在予一人。”圣王引咎，盖以轨世，阶下齐圣往古，履道思冲，宁得独异？’武帝善之。</p>
<p><span style="color:#333399">◎受罚不欺<span lang="EN-US"></span></span></p>
<p>宋道楷，沂水人。得法后，大扬洞上之风。崇宁中，诏往东京净因。大观中，徙天宁，上遣使赐紫衣，号定照禅师，表辞不受。上复令开封府尹李孝寿，躬谕朝廷褒善之意，而楷确然不回。</p>
<p>上怒，收付有司，有司知楷忠诚，问曰：‘长老枯瘁，有疾乎？’</p>
<p>对曰：‘无疾。’</p>
<p>有司曰：‘言有疾，即法免罚。’</p>
<p>楷曰：‘岂敢诈疾而求免罪遣乎？’</p>
<p>吏太息，遂受罚，编管淄州，见者流涕；楷神色自若。至州僦屋而居，学者益亲。明年，敕放自便，乃庵于芙蓉湖中。</p>
<p>赞曰：‘荣及而辞，人所难也；辞而致罚，受罚而不欺，不曰难中之难乎？忠良传中，何得少此？录之以风世僧。’</p>
<p><span style="color:#333399">◎咏花讽谏<span lang="EN-US"></span></span></p>
<p>后晋江南李后主召法眼禅师入内庭。时牡丹盛开，主索诗，师乃颂云：</p>
<p>‘拥毳对芳丛，繇来迥不同；发从今日白，花是去年红。艳异随朝露，馨香逐晚风；何需待零落，然后始知空？’主叹悟讽意。</p>
<p>赞曰：‘味诗意，忠爱油然，溢于言表，惜后主知而不用，终不免梦里贪欢之悔耳！彼号为诗僧者，品题风月，敝精推敲，而无裨于世。以此较之，不亦黄金与土之相去耶？’</p>
<p><span style="color:#333399">◎总论<span lang="EN-US"></span></span></p>
<p>士君子处江湖之远，则忧其君；僧无官守也，僧无言责也，而尽忠如是，孰谓山林之下无明良喜起之义欤？人伦莫重于君父，吾故前列僧之孝，后列僧之忠，以杜释氏无父无君之谤。</p>
<p><a name="a06"></a><span style="color:#333399">慈物之行第六<span lang="EN-US"></span></span></p>
<p><span style="color:#333399">◎忍苦护鹅<span lang="EN-US"></span></span></p>
<p>佛世，有比丘乞食珠师之门。</p>
<p>时珠师方为王穿珠，置珠取食，而珠偶堕地，鹅吞之。珠师与比丘食，视珠不见，疑比丘窃之也。比丘欲护鹅，故任其捶击，至于流血，鹅来舐血，珠师移怒，并击鹅杀之。</p>
<p>比丘不觉悲泪，珠师怪焉，乃语之故。感悟珠师，忏悔作礼。</p>
<p><span style="color:#333399">◎护鸭绝饮<span lang="EN-US"></span></span></p>
<p>晋僧群，清贫守节，庵于罗江县之霍山。山在海中，有石盂迳数丈，清泉冽然。庵与石隔小涧，独木为桥，繇之汲水。后一鸭折翅在桥，群欲举锡拨之，恐伤鸭，还不汲水，绝饮而终。</p>
<p>赞曰：‘人为物命而忘己身，大慈弘济于是为主矣！或曰：“全鹅而忍苦，可也；群之灭其生，得无过乎？”噫！至人之视革囊，梦幻泡影耳。苟有利于众生，则弃如涕唾。喂虎饲鹰，皆以是心也，岂凡夫执吝四大者所测知耶！’</p>
<p><span style="color:#333399">◎赎养生命<span lang="EN-US"></span></span></p>
<p>陈法朗，徐州沛县人。就大明寺宝志禅师学禅，精律论，誉动京畿，听侣云集。所得檀榇，用造经像、塔寺，济给穷厄。见诸生命，即买归畜之。鹅、鸭、鸡、犬，充□房内，见朗寝息，皆寂无声；游观之时，群起鸣吠，喧于鼓吹，亦怀感之致欤？</p>
<p><span style="color:#333399">◎悲敬行施<span lang="EN-US"></span></span></p>
<p>隋灵裕，定州钜鹿人，十五投赵郡应觉寺出家。博通经论，名藉海外，其行施也，悲敬兼之，惠袈裟数过千领；疾苦求疗者，医药无算。但得厚味，必先奉僧；虽御畜类，未尝呵唾。乃至责问童稚，诫约门人，自称己名，号彼仁者，苦言恳切，闻者流泪焉。</p>
<p><span style="color:#333399">◎买放生池<span lang="EN-US"></span></span></p>
<p>隋智者大师，居临海，日见民以渔为业，罾网相连四百余里，江□溪梁六十余所。心悯之，乃以所得榇施，买海曲为放生池，表闻陈主。</p>
<p>陈主下敕禁采捕。因为立碑，诏国子祭酒徐孝克为文。辞甚凄楚，览者悲悟，多感化焉。</p>
<p><span style="color:#333399">◎割耳救雉<span lang="EN-US"></span></span></p>
<p>隋智舜，赵州人，北游亭山，庵其中。有猎者逐雉，雉入舜房，舜苦劝勉，不听，因割耳与之，猎人惊悟，投弓放鹰，数村舍其猎业。每见贫馁，流泪盈面，解衣减食，无所不至。</p>
<p>赞曰：‘轲氏云：“至诚而不动者未之有也，”于舜老验之。’</p>
<p><span style="color:#333399">◎济贫诣官<span lang="EN-US"></span></span></p>
<p>隋普安，京兆泾阳人。周氏灭法，隐于终南山之楩梓谷，苦行忘身，或露形草莽以施蚊虻，或委卧乱尸以施虎豹。时有重募，擒送一僧，赏帛十段。或来执安，安欣然慰喻曰：‘观卿贫煎，正欲相给，为设食已，与共入京。’</p>
<p>帝曰：‘我国法急，不许道人民间；汝更助急，不许道人山中，则遣渠何往？’遂放入山。</p>
<p><span style="color:#333399">◎躬处疠坊<span lang="EN-US"></span></span></p>
<p>唐智岩，丹阳曲阿人。智勇过人，为虎贲中郎将，漉囊挂于弓首，率以为常。后入浣公山，依宝月禅师出家。</p>
<p>昔同军戎刺史严撰、张绰等，闻其出家，寻访之，见深山孤寂，谓曰：‘即将癫耶！何为在此？’</p>
<p>严曰：‘我癫欲醒，君癫正发。’往石头城疠人坊为其说法，吮脓洗秽，无不曲尽。永徽中，终于疠所，颜色不变，异香经旬。</p>
<p><span style="color:#333399">◎口吮腹痈<span lang="EN-US"></span></span></p>
<p>唐智宽，蒲州河东人。常诵维摩经及戒本，感天神绕房。性慈惠，好赡病人，不计道俗及路远近，无人治者，即舆来房中，躬自经理。有患腹痈，脓不能出；口吮之，遂获痊可。后袅感作逆，事逮宽，配流西蜀，祖饯财帛悉不受，唯以一驴负经。</p>
<p>路逢僧宝遑者，足破卧道旁，舍驴与乘，自担经籍。时逢岁俭，煮糜粥以饲饥，又解衣衣之，或割或减，衔哀劝化，导彼念佛。</p>
<p><span style="color:#333399">◎惠养群鼠<span lang="EN-US"></span></span></p>
<p>唐慧意钵中之余，饲房内鼠。有鼠百余，皆驯狎，争来就食。其病者，以手摩捋之。</p>
<p><span style="color:#333399">◎毡被畜狗<span lang="EN-US"></span></span></p>
<p>唐智凯，丹阳人，常讲三论。贞观元年，住余姚县小龙泉寺。越俗，狗生子，多捐弃道上。凯怜之，收聚养育，乃至三十、五十，毡被与卧，不嫌污秽。</p>
<p><span style="color:#333399">◎秽疾不嫌<span lang="EN-US"></span></span></p>
<p>唐道积，蜀人，住益州福感寺。性慈仁，有疠疾者洞烂，秽气郁勃，闻者掩鼻。积为之供给，身心不二；或同器食，时与补浣。人问之，答曰：‘清净具秽，心憎爱也，吾岂一其神虑耶？寄此陶炼耳！’</p>
<p><span style="color:#333399">◎看疾遇圣<span lang="EN-US"></span></span></p>
<p>唐智晖，住重云，创温室浴僧，施水给药。有比丘白癞，众恶之，晖与摩洗如常；俄有神光异香，方讶之，忽失所在。</p>
<p>赞曰：‘佛言：吾灭度后，好供养病人，以中多贤圣故也。今重云所遇，与悟达因缘正相似。古今类此甚多，姑出一二，以为嫌弃病人者劝焉。’</p>
<p><span style="color:#333399">◎行先执帚<span lang="EN-US"></span></span></p>
<p>唐慧斌，兖州人。博穷经论，后专静虑。以慈救为务，每夏步行，恐伤微虫，执帚先扫。随得利养，密行檀惠；种种善事，仍戒勿泄。</p>
<p><span style="color:#333399">◎赡济乞人<span lang="EN-US"></span></span></p>
<p>唐昙选，高阳人，居兴国寺。性好慈济，财物不积。置巨镬，并乞人所得食，总为饘粥，列坐群乞，手自斟酌。见其蓝缕，形容消瘦，怜悯堕泪，悲不自胜。己亦同群受粥而食，遂及多载。</p>
<p><span style="color:#333399">◎施戒放生<span lang="EN-US"></span></span></p>
<p>五代永明寿禅师，居永明十五年，度弟子千七百人，入天台，度戒万余人，常与七众授菩萨戒，夜施鬼神食，放诸生类。六时行道，余力诵法华经一万三千部。开宝八年十二月二十六日，焚香告众。趺坐而逝。</p>
<p><span style="color:#333399">◎看病如己<span lang="EN-US"></span></span></p>
<p>宋高庵住云居，闻衲子病，移延寿堂，咨嗟叹息，如病在己。旦夕问候，躬自煎煮，不尝不与食。或天稍寒，抚其背曰：‘衣不单乎？’或暑，察其色曰：‘莫太热乎？’乃至命终者，不问彼有无，常住以礼津送。</p>
<p>赞曰：‘经称八种福因，看病第一，岂不以衲子无家，孤单湖海，伶仃疾苦，真可悲悯！作僧坊主，而病不于我调，死不于我殡，岂慈悲之道乎？凡住持者，宜以高庵为法。’</p>
<p><span style="color:#333399">◎总论<span lang="EN-US"></span></span></p>
<p>仁义礼智，人之四端也，而仁为首；慈悲喜舍，佛之四心也，而慈为先。苟无慈心，虽有博学、多闻、神通三昧，悉魔业耳。或谓慈威并运，佛道也，何专尚乎慈？不知生之、杀之皆仁也，摄之、折之皆慈也；其迹则威，其实则慈也。威而不失为慈，是之谓大慈也，毋以呴呴之恩，沾沾之惠言慈也。</p>
<p><a name="a07"></a><span style="color:#333399">高尚之行第七<span lang="EN-US"></span></span></p>
<p><span style="color:#333399">◎避宠入山<span lang="EN-US"></span></span></p>
<p>晋道恒，秦主姚兴逼以易服辅赞，屡辞不允。殆而获免，乃叹曰：‘昔人有言：“益我货者损我神，生我名者杀我身。”’于是窜影岩壑，草食味禅终身焉。</p>
<p><span style="color:#333399">◎众服清散<span lang="EN-US"></span></span></p>
<p>晋慧永，与远公居庐山，镇南将军何无忌守浔阳，因集虎溪，请永及远。远从者百余，端肃有序；永衲衣草履，执锡持钵，松下飘然而至，神气自若。无忌谓众曰：‘永公清散之风，乃多于远师也。’</p>
<p>赞曰：‘远师从者百余，皆莲社英贤耳，而何公尚抑扬如是；今僧畜奴仆，张盖荷箧，趋跄于豪贵之门，而求与为伍，何公见之，又当如何耶？’</p>
<p><span style="color:#333399">◎不享王供<span lang="EN-US"></span></span></p>
<p>姚秦佛陀耶舍在姑臧，秦主兴，遣使聘之，厚赠不受。既至，兴自出迎，别立新省，馆于逍遥园中。四事供养亦不受，时至分卫，一食而已。衣钵卧具盈屋三间，不以介意，兴为货之，造寺城南云。</p>
<p><span style="color:#333399">◎驾不迎送<span lang="EN-US"></span></span></p>
<p>齐僧稠，文宣帝常率羽卫至寺，稠宴坐小房，了不迎送；弟子谏之，稠曰：‘昔宾头卢迎王七步，致七年失国；吾诚德之不逮，未敢自欺形相，冀获福与帝耳。’天下号为稠禅师。</p>
<p><span style="color:#333399">◎不结贵游<span lang="EN-US"></span></span></p>
<p>梁智欣，丹阳人，以经义名海内。永明末，太子时幸东田，数进寺。欣因谢病钟山，晏然自得，不与富贵游往，孤回绝人。凡榇施不蓄，为构改住寺云。</p>
<p><span style="color:#333399">◎不引贼路<span lang="EN-US"></span></span></p>
<p>隋道悦，荆州人，常持般若。住玉泉，值朱粲反，入寺求粮，又欲加害。悦殊无所惧；放令引路，悦行数步，坐于地曰：‘吾沙门也，非引路之人，浮幻形骸，任从白刃。’粲奇其高尚，因送还寺。</p>
<p><span style="color:#333399">◎屡征不就<span lang="EN-US"></span></span></p>
<p>唐慈藏，新罗国人。冥行显被，物望所归。屡征不就，王大怒，敕住山所，将加手刃。藏曰：‘吾宁持戒一日而死，不愿一生破戒而生。’使不忍杀，具以上闻，王叹服焉。</p>
<p><span style="color:#333399">◎宁死不起<span lang="EN-US"></span></span></p>
<p>唐四祖道信大师，住黄梅三十余载。贞观中，太宗三诏，令赴京师，并以疾辞。帝敕使者，若更不起，当取其首。师引颈受刃，使以闻，太宗嗟叹，赐珍帛以遂其志。</p>
<p>赞曰：‘子陵之拒先皇，种老之辞仁祖，亦逸士之常耳！未闻胁之以白刃而不回者也。丹凤翀霄，可望而不可追也，四祖其人欤！慈藏其人欤！’</p>
<p><span style="color:#333399">◎三诏不赴<span lang="EN-US"></span></span></p>
<p>唐汾州无业禅师，陕西雍州人。穆宗遣左街僧录灵准赍诏起之，师笑曰：‘贫道何德？累烦人主，尔先行，吾即往矣！’遂沐浴敷座，告门人曰：‘汝等见闻觉知之性，与太虚空同寿。一切境界，本自空寂，迷者不了，即为境惑，流转不穷。常了一切空，无一法当情，是诸佛用心处。’言讫，端坐，中夜而逝。准回奏，帝大钦叹，赐谥大达国师。师处宪、穆两朝，凡三诏不赴。</p>
<p><span style="color:#333399">◎诏至不起<span lang="EN-US"></span></span></p>
<p>唐懒融隐金陵牛首山，上闻其名，遣中使召见。使至融方坐地；燃牛粪火，拾煨芋而食，塞涕交颐。使云：‘天子有诏，尊者且起。’融熟视不顾。</p>
<p>使笑云：‘涕及颐矣！’</p>
<p>融曰：‘我岂有工夫为俗人拭涕耶！’</p>
<p>上闻而叹异，仍厚赐旌之。</p>
<p><span style="color:#333399">◎冒死纳僧<span lang="EN-US"></span></span></p>
<p>唐法冲，陇西成纪人。贞观初，敕私度者处以极刑。时峄阳山多逃僧避难，资给告匮，冲诣州宰，告曰：‘如有死事，冲身当之，但施道粮，终获福佑。’宰嘉其志，冒网周济焉。</p>
<p><span style="color:#333399">◎不赴俗筵<span lang="EN-US"></span></span></p>
<p>唐韬光禅师，结茆于灵隐西峰。刺史白居易具饭，以诗邀之。光答偈不往，有‘城市不堪飞锡到，恐惊莺啭尽楼前’之句，其高致如此。</p>
<p>赞曰：‘有古德辞朝贵招宴偈云：“昨日曾将今日期，出门倚杖又思惟；为僧只合居山谷，国士筵中甚不宜。”与韬光高致先后如出一辙。噫！斯二偈者，衲子当朝暮吟咏呆一过始得。’</p>
<p><span style="color:#333399">◎不受衣号<span lang="EN-US"></span></span></p>
<p>唐全付，吴郡昆山人。见南塔涌禅师顿明心地，后住清化禅院。钱忠宪王遣使赐紫袈裟，付上章力辞；使再往，又辞曰：‘吾非饰让也，恐后人效吾而逞欲也。’寻赐号纯一禅师，复固辞不受。</p>
<p><span style="color:#333399">◎力辞赐紫<span lang="EN-US"></span></span></p>
<p>五代恒超，范阳人。止开元寺，讲经论二十余年，前后州牧使臣投剌求见者，令童子收剌，罕所接对。时郡守李公欲奏赐紫衣，超辞以诗，有‘誓传经论死，不染利名生’之句。李公复令人劝勉，超确然不拔，且曰：‘而复来，吾在卢龙塞外矣！’</p>
<p>相国瀛王冯公闻其名，修书通好，超曰：‘贫道早舍父母，克志修行，本期弥勒知名，不谓浪传宰辅，岂以虚名浮利留心乎？’冯公益重之，表闻于朝，强赐紫焉。卒之日，天乐盈空，盖生兜率之明验也。</p>
<p>赞曰：‘纡金紫之服，交宰辅之门，人所深愿而惟恐其不得也。二公坚辞再四，若将浼焉；清风凛然，披拂千古，真可以凉奔竞之炎衷，而醒利名之醉眼矣！’</p>
<p><span style="color:#333399">◎不乐王宫<span lang="EN-US"></span></span></p>
<p>后唐贞辨，中山人，刻苦修学，刺血书经。时并州不容外僧，辨出野外，隐身古冢中。武帝畋游，辨方出冢，见旌旗骑乘，还入冢穴。帝擒之，问故，检冢中，则草座案砚疏钞罗布，遂命入府供养。曹太后深加仰重。辨诉于后曰：‘本以学法为重，久在王宫如梏械耳。’帝乃纵其自繇。</p>
<p><span style="color:#333399">◎袖纳荐书<span lang="EN-US"></span></span></p>
<p>宋雪窦显禅师，得法于智门祚公。将游两浙，学士曾公谓曰：‘灵隐天下胜处，珊禅师吾故人。’附书荐显。</p>
<p>显至灵隐，陆沈众中三年，俄曾公奉使浙西访显，灵隐莫有知者。时僧千余，使吏检籍，乃得显。问向所附书，出诸袖中，封缄如故。曰：‘公意勤，然行脚人于世无求，敢希荐达哉！’曾公大笑，珊以是奇之。</p>
<p>赞曰：‘今人得贵宦书，如获拱壁，而晓夜求售，其亦不闻雪窦之风欤！吾怪雪窦拈唱宗乘，电掣雷轰，不让德山、临济诸老。考其平生，则气度繇来不凡矣！为释子者不可不自爱。’</p>
<p><span style="color:#333399">◎弃书不拆<span lang="EN-US"></span></span></p>
<p>宋武宁慧安禅师，与圆通秀铁壁同参天衣。安居武宁荒村破院，单丁三十年。而圆通应诏居法云，威光烜然；后以书致安，安不拆而弃之。侍者问故，安曰：‘吾始以秀有精彩，今知其痴也。出家儿冢间树下，办那事如救头然，无故于八达衢头架大屋，养数百闲汉，此真开眼尿床，吾何复对哉？’</p>
<p>赞曰：‘秀多众，安单丁，盖易地皆然耳。安非诋秀，警世之顽群痴聚而已。虽然，养闲汉犹可也；今之所养者，忙汉也，尚何言哉？’</p>
<p><span style="color:#333399">◎对使焚钵<span lang="EN-US"></span></span></p>
<p>宋怀琏，漳州人。皇佑中，召对化城殿称旨，赐号大觉禅师。琏持律甚严，上尝遣使赐龙脑钵盂；琏对使焚之曰：‘吾法以坏色衣，以瓦钵食；此钵非法，宜无所用。’使回奏，上嘉叹久之。</p>
<p>赞曰：‘琏公□钵而无怖心，英祖闻奏而无怒色，所谓“微先生不能成光武之大，微光武不能遂先生之高”者也，得非宗门之盛事欤？’</p>
<p><span style="color:#333399">◎来生（一）<span lang="EN-US"></span></span></p>
<p>今生持戒修福之僧，若心地未明，愿力轻微，又不求净土，是人来生多感富贵之报，亦多为富贵所迷，或至造业堕落者。有老僧摇手不之信。予谓无论隔世，亲见一僧结茅北峰之阴，十年颇著清修，一时善信敬慕，为别创庵，徙居之。遂致沉溺。前所征得俱丧。现在且然，况来生耶？问此为谁？予云：‘即老兄是。’其人默然。</p>
<p><span style="color:#333399">◎来生（二）<span lang="EN-US"></span></span></p>
<p>僧有见贵显人而心生慕羡愿似之者，复有见贵显人而心生厌薄若不屑者。是二人皆过也，何也？尔徒知羡慕彼，而宁知彼之前生即尔苦行修福僧人乎？则何必慕羡。尔徒知厌薄彼，而宁知尔之苦行，来生当作彼有名有位官人乎？则何可厌薄？既未离生死，彼此更迭，如汲井轮，互为高下，思之及此，能不寒心？但应努力前修，不舍寸阴，以期出世，安得闲工夫为他人慕羡耶，厌薄耶？</p>
<p><span style="color:#333399">◎好古（一）<span lang="EN-US"></span></span></p>
<p>数辈好古者，群居一堂，各出其古以相角，有出元宋五季时物者，众相与目笑之，已而唐，而晋，而汉，而秦，而三代。恨不得高辛之铛，燧人之钻，神农之琴，太昊之瑟，女蜗氏所炼五色石之余也。一人曰：‘诸君所畜诚古矣，非太古也，非太古之太古也。’众曰：‘然则日月乎？’曰：‘未古也。有天地然后有日月。’‘然则天地乎？’曰：‘未古也，有虚空然后有天地。’‘然则虚空乎？’曰：‘未古也，吾所畜，日月未生，天地未立，空劫以前之物也。诸君不吝千金以博一炉，一瓶，一书，一画。而不知宝其最古，亦惑矣！’众相视无语。</p>
<p><span style="color:#333399">◎好古（二）<span lang="EN-US"></span></span></p>
<p>俄而曰：‘子之古，人所同也，非子所独也，奚贵焉？’曰：‘同有之，同迷之，迷则不异于无，虽谓吾所独，非过也。’曰：‘吾辈之古历历可观，子之古安在？’其人展两手示之。众复相视无语。</p>
<p><span style="color:#333399">◎护法<span lang="EN-US"></span></span></p>
<p>人知佛法外护付与王臣，而未知僧之当其护者，不可以不慎也。护法有三：一曰兴崇梵刹。二曰流通大教。三曰奖掖缁流。曷言乎慎也？护刹者，梵刹果尔原属寺产，豪强占焉，夺而复之，理也。有如考诸图籍，则疑似不明，传之久远，则张王互易，以势取之可乎？喜舍名为吉祥地，力不敌而与者谓之冤业薮。若僧惟劝化有力大人，以恢复旧刹为大功德主，而不思佛固等视众生。如罗侯罗殃民建刹，即广逾千顷，高淩九霄，旃檀为材，珠玉为饰，佛所悲怜而不喜者也。有过无功，不可不慎，一也。护教者，其所著述，果尔远合佛心，近得经旨，赞叹而传扬之，理也。有如外道迂谈，胸忆偏见，过为称誉，可乎？若僧惟乞诸名公作序作跋，而不思疑误后学，有过无功，不可不慎，二也。护僧者，其僧果尔真参真悟，具大知见者，尊而礼之，实心实行，操持敦确者，信而近之，理也。有如虚头禅客，下劣庸流，亦尊之信之，可乎？若僧亲附贵门，冀其覆庇，而绵纩锦绣以裹痈疽，只益其毒，有过无功，不可不慎，三也。是则王臣护法，而僧坏法也，悲夫！</p>
<p><span style="color:#333399">◎出家<span lang="EN-US"></span></span></p>
<p>人初出家，虽志有大小，莫不具一段好心。久之，又为因缘名利所染，遂复营官室，饰衣服，置田产，畜徒众，多积金帛，勤作家缘，与俗无异。经称一人出家，波旬怖惧，今若此，波旬可以酌酒相庆矣！好心出家者，快须著眼看破，曾见深山中苦行僧，一出山来，被数十个信心男女归依供养，遂埋没一生。况其大者乎？古谓必须重离烦恼之家，再割尘劳之网，是出家以后之出家也。出前之家易，出后之家难，予为此晓夜惶悚。</p>
<p><span style="color:#333399">◎总论<span lang="EN-US"></span></span></p>
<p>上录忠君，此纪高尚。高尚是，则忠君者非欤？是不然，顾所守何如耳！道充于岩穴，而名闻于廊庙，上度吾君，下度吾民，非弘法利生之正务乎？独惜大道不立，而枉己以求荣者，贻释子之羞也！噫！为僧者诚以道自重，使国王大臣闻天下有乐道忘势之僧，而叹之羡之，其忠亦多矣！岂必面呈献替，而后为忠乎？吾是以知南阳宠逮七朝，无业力辞三诏，遇不同，而其道同，其忠同。</p>
<p><a name="a08"></a><span style="color:#333399">迟重之行第八<span lang="EN-US"></span></span></p>
<p><span style="color:#333399">◎传法久隐<span lang="EN-US"></span></span></p>
<p>唐六祖大师，初参五祖，即悟自心。祖曰：‘汝根性大利，著槽厂去！’遂事舂碓，腰石勤劬，苦作供众。后传衣法，夜半潜去，隐迹于猎人中，蓬首垢面者一十六年。后以龙天见推，乃于印宗法师讲席，偶论风幡，四众惊仰，扶翊开法，大阐南宗，为万代师表焉。</p>
<p>赞曰：‘大师不惟开法于十六年之后，而剃发亦如之。养深积厚，古今一人而已。师表万代，不亦宜乎？’</p>
<p><span style="color:#333399">◎十年秘重<span lang="EN-US"></span></span></p>
<p>唐桂琛，常山人，初学毗尼，后访南宗，遍参知识，得旨于玄沙大师，密行陆沈。</p>
<p>漳州牧王公，请于闽城西石山莲宫。驻锡十数年，秘重妙道，有恳志扣求者，乃为开演。既而迁罗汉院，破垣败篑，恬如也。勤州太保固请宣法，退让不获，方受其请。大开法门，参徒莫计，出法眼一宗焉。</p>
<p><span style="color:#333399">◎不宣灵异<span lang="EN-US"></span></span></p>
<p>唐善静，长安金城人。南游乐普，见安公法裔，乃融心要。后还故里，留守王公营永安院居之。尝洗沐，舍利陨落，即收秘，不许弟子示人。又禅寂次，忽有白鹤驯狎于庭，若听法者，静令人驱逐。凡此殊征，有而不宣。</p>
<p>赞曰：‘古人获灵异而秘重不宣，今人无灵异而伪称惑众，心事盖霄壤矣！圣益圣，愚益愚，又何怪乎？’</p>
<p><span style="color:#333399">◎混迹樵牧<span lang="EN-US"></span></span></p>
<p>唐普愿，郑州新郑人。依大隈山大慧禅师受业，得法于江西马大师。含景匿耀，似不能言。</p>
<p>贞元十年，挂锡池阳南泉山，蓑笠牧牛，混于樵牧，斫山畬田，足不下南泉三十年。</p>
<p>太和中，池阳太守与宣使陆公、护军刘公固请开法，道化大行，号南泉古佛云。</p>
<p>赞曰：‘远祖师影不出庐山四十载，王老师足不下南泉三十年，此主人之盛节也。然皆得意后事，非初学所宜。出家儿大事未明，不远千里参寻知识，此何时，乃守愚空坐，自失善利耶？赵州八十犹行脚，雪峰三登投子，九上洞山，敢为痴隐者告！’</p>
<p><span style="color:#333399">◎事皆缘起<span lang="EN-US"></span></span></p>
<p>唐神鼎諲禅师，豫州人，与汾阳齐名，年尚未壮，隐于南岳二十年，乃领住持。又二十年方开堂说法，然皆缘起于他，实非己意。</p>
<p><span style="color:#333399">◎历年闭户<span lang="EN-US"></span></span></p>
<p>宋云盖智禅师，元佑六年，退居西堂，闭户闲居者三十年。</p>
<p><span style="color:#333399">◎久处深山<span lang="EN-US"></span></span></p>
<p>明无闻聪禅师，大悟之后，独入光州山中六年，陆安州深山六年；复至光州，又经三年。如是山中独行独坐，共十七年，后乃出世。</p>
<p>赞曰：‘独行独坐于大悟之后，亦遁迹南泉意也。彼初心未悟，而乃厌丛林，畏大众，离知识，索居孤陋，不亦谬乎？’</p>
<p><span style="color:#333399">◎八请不赴<span lang="EN-US"></span></span></p>
<p>宋汾阳无德禅师，见七十员善知识，前后八请，皆不出世。燕居襄阳白马寺，并、汾道俗千余人坚请不已，乃顺人望。既至，宗风大振。迹不越阃，自为不出院歌以见志云。</p>
<p>赞曰：‘历观诸大老得法之后，率多韬光铲彩，时至乃彰；而此老八请不赴，其秘重尤甚。厥后宗风大振，非源深流长欤？今少年负一能，皇皇乎出世之恐后也，亦错矣！纵然生摘得，终是不馨香。衲子，宜时以自警。’</p>
<p><span style="color:#333399">◎重法隐山<span lang="EN-US"></span></span></p>
<p>元法闻，七岁出家。后从温公学法华、般若、唯识、因明及四分律。温公谓闻任重道远，托以弘传之奇；闻对佛像灼肌燃指，刺血书经，以彰重法。遂隐五台山，不逾阃者六载，读藏教五千卷者三番。帝师叹曰：‘汉地乃有此僧耶！’</p>
<p>寻以安西王命开讲筵义善寺，天子闻而征之。至阙，韶居大原教寺，赐银章一品；求戒者皆从受焉。延佑四年三月二十日坐逝。</p>
<p><span style="color:#333399">◎废寺隐居<span lang="EN-US"></span></span></p>
<p>元世愚，衢州西安县人。历参布衲及断崖，中峰诸大老，后得法于止岩。归西安乌石山废寺，结茆以居，影不出山者六载。名闻于朝，遣重臣赐名香，金襕法衣，加号弘辩。至正间，有龙眠，古望等五彩新创，皆虔恳延师为开山第一祖，及不得已应之。</p>
<p><span style="color:#333399">◎己事已办方可为人<span lang="EN-US"></span></span></p>
<p>古人大彻大悟，参学事毕，且于水边林下，长养圣胎，不惜口头生醭，龙天推出，方乃为人。故辞法席者，愿生生居学地，而自锻炼。予出家时，笃奉此语，佩之胸襟。后以病入山，久久不觉渐成丛林，然至今不敢目所居为方丈，不敢开大口妄论宗乘。盖与众同修，非领众行道也，忝一日之长，互相激劝而已。诸仁者以友道待我而责善焉，幸甚。</p>
<p><span style="color:#333399">◎老成然后出世<span lang="EN-US"></span></span></p>
<p>古人得意之后，于深山穷谷中，煨折脚铛，潜伏保养，龙天推出，然后不得已而应世。后人渐不如古，然犹及见作经论法师者，作瑜珈施食法师者，学成而年未盛，尚徐徐待之。比来少年登座者纷如矣，佛法下衰，不亦宜乎？</p>
<p><span style="color:#333399">◎著述宜在晚年<span lang="EN-US"></span></span></p>
<p>道人著述，非世间词章传记之比也。上阐先佛之心法，下开后学之悟门，其关系非小。而使学未精，见未定，脱有谬解，不几于负先佛而误后学乎？仲尼三绝韦编，而十翼始成。晦庵临终，尚改定大学诚意之旨。古人慎重，往往若此。况出世语论，谈何容易？青龙钞未遇龙潭，将谓不刊之典，而终归一炬。妙喜初承印证，若遽自满足，焉得有后日事？少年著述，固宜徐徐云尔。</p>
<p><span style="color:#333399">◎总论<span lang="EN-US"></span></span></p>
<p>或问：‘世尊始成正觉即演华严，乃有沙弥讲经，年甫七岁，如必历年久隐，当如众生何？’不知古人之迟重，非独善忘世也。道高而志愈勤，心明而事弥慎。水边林下，长养圣胎，待夫果熟香飘，龙天推出，举而措之裕如矣！子见如来一代之利生，而不知三祇之熏练，又安知七岁沙弥非多生之熟习耶？佛法不是鲜鱼，哪怕烂劫？斯言虽小，可以喻大。</p>
<p><a name="a09"></a><span style="color:#333399">艰苦之行第九<span lang="EN-US"></span></span></p>
<p><span style="color:#333399">◎年老头陀<span lang="EN-US"></span></span></p>
<p>佛世，大迦叶尊者专行头陀，年老不舍。佛悯其衰迈，谓言：‘汝久事勤苦，宜稍自逸。’迦叶苦行如故。</p>
<p>佛大嘉叹曰：‘汝能为一切众生作依止，如我在世，无以异也。有头陀行如汝者，我法则存；不能，我法则灭。汝真荷担大法者！’后传法为西天初祖。</p>
<p>赞曰：‘头陀行之存灭，法之存亡系焉，金口敷宣，言犹在耳；今僧腴其食，文其衣，华其居，惰其四肢，饰其玩好如王公而不知愧。末法将沈，良可扼腕！迦叶鼻祖东西二方，而所为如是，岂非悬知后患，贻厥孙谋耶？率乃祖攸行，愿禅者毋以末法自弃！’</p>
<p><span style="color:#333399">◎备经险难<span lang="EN-US"></span></span></p>
<p>晋昙无竭，闻法显等躬践佛国，慨然有忘身之誓。以永初元年，集同志昙朗、僧猛等二十五人发长安，西渡流沙。上无飞鸟，下绝走兽，四顾茫茫，莫知所之，惟望日光以准东西，视人骨以标行路耳。</p>
<p>至葱岭，岭冬夏积雪，恶龙吐毒，风雨砂砾。前度雪山，下有大江，流急如箭。东西两山之胁，系索为桥，十人一过，到彼岸已，举烟为帜。后人见烟，知前已渡，方得更进；久不见烟，则知暴风吹索，人堕江中矣。</p>
<p>复过大雪山，悬崖壁立，无安足处。壁有故杙，孔孔相对，人执四杙，先拔下杙，仍攀上杙，展转相攀，经于三日，方及平地，检料同侣，失十二人。</p>
<p>进向中天竺，路既空旷，惟赍石蜜为粮，十三人中又死八人。无竭虽屡经危棘，而系念观音未尝暂废。至舍卫国遇众恶象，乃归命观音；忽现师子，象遂奔逸。至恒河，复值群凶，归命如初；寻有大鹫飞来，牛亦惊散。后于南天竺随舶达广州，赍经而还。</p>
<p>赞曰：‘读西行传，千载而下，犹可流涕。即今一字一句，皆先德汗血也。而或以轻心对之，污手执之，不法处置之，又或存而不读，读而不行；乃至用以博衣食货名利而已，悲夫！’</p>
<p><span style="color:#333399">◎法灭缞绖<span lang="EN-US"></span></span></p>
<p>隋灵裕见周氏灭教，悲感不胜，衣以斩缞，头绖麻带，如丧考妣。引同侣夜谈正理，昼读俗书，潜形灰槁，以俟法复。</p>
<p><span style="color:#333399">◎刺股制心<span lang="EN-US"></span></span></p>
<p>隋智舜，赵州大陆人。专修道观，妄心卒起，不可禁制，即刺股流血；或抱石巡塔，须臾不逸，髀上刺处，斑剥如锦鸟。</p>
<p><span style="color:#333399">◎西竺取经<span lang="EN-US"></span></span></p>
<p>唐玄奘法师，立誓取经，贞观三年，单己西行，过流沙，历高昌。及于罽宾，多虎豹，不能前进，奘不知为计，闭门而坐。至晚启门，一老僧至焉，奘即礼敬，僧教持般若心经；遂得虎豹藏形，魔鬼遁迹，直造佛国，取经而归。凡经一百五十余国，贞观十九年冬方达京师。</p>
<p><span style="color:#333399">◎身先苦役<span lang="EN-US"></span></span></p>
<p>唐志超，同州冯翊人。年二十七依并州开化寺赞禅师出家。洁正身心，勤履众务，安僧数百，两食恒备，六时无缺。每有苦役，必事身先。后于汾州起光岩寺，昼夜克勤，摄引后学。时逢严敕度僧者加以极刑，而超无介意，如常剃落。避世逸僧，凭若泰山焉。</p>
<p><span style="color:#333399">◎蚤虱不除<span lang="EN-US"></span></span></p>
<p>唐昙韵，高阳人。止五台山木瓜寺，单形吊影，处以瓦窑。衣服久而破敝，蚤虱积聚，任其味啖，寄以调伏。曾于坐夏，山饶土蚤，既不屏除，毡如凝血，但引咎自责，愿以相酬，情无吝结，如此行施，四十余年。</p>
<p>赞曰：‘蚤虱不除，不几于苦行外道乎？是不然，若以苦行为成道之繇，则诚邪见，今引咎自责，愿以相酬，则所谓马麦金枪偿宿债耳，安得等之外道？’</p>
<p><span style="color:#333399">◎六载舂粟<span lang="EN-US"></span></span></p>
<p>唐道亮，赵州栾城人。入封龙山，诵经为业，山侣三十。亮一身既同众务。日别舂粟，以五斗为度，六载之中，曾无废惰。徒跣三年，六时随众。后之讲律，声被东夏，听徒八百，成讲学士者四十余人。</p>
<p><span style="color:#333399">◎不作不食<span lang="EN-US"></span></span></p>
<p>唐百丈海禅师，住百丈山绝岭，每日力作，以偿其供。或劝止之，则曰：‘我无德以劳人。’众不忍，藏其作具，因不食。遂有‘一日不作，一日不食’之语。</p>
<p>赞曰：‘德如百丈，而犹曰不欲以无德劳人，况我辈乎？或谓住持者宜弘法利生，虽日享千金，役百夫，何病焉？而琐事力作，非所谓知大体。噫！百丈建丛林，立清规，为万世师法，岂虑不及此？今若是，凡以愧天下之凉于德而丰于禄者也。’</p>
<p><span style="color:#333399">◎万里决疑<span lang="EN-US"></span></span></p>
<p>唐大隋禅师，有僧问：‘劫火洞然，这个坏也不坏？’</p>
<p>答云：‘坏！’</p>
<p>僧云：‘恁么，则随他去也？’</p>
<p>答云：‘随他去。’</p>
<p>其僧疑之，寻师参扣，遍历山川，至于万里。</p>
<p>赞曰：‘古人为毫厘碍膺，不肯自瞒，必求决择痛快而后已，何复以途路为劳？所谓一句随他语，千山走衲僧者，正指此也。今俾寻师访道，则跬步而攒眉；逐利趋名，则万里而轻举。行八旬，过百邑，遐哉，高风不可睹已！’</p>
<p><span style="color:#333399">◎躬自役作<span lang="EN-US"></span></span></p>
<p>宋慕吉，临川人，号吉侍者。住大沩，众二千指；斋罢，必会大众茶，每放参，躬自役作，使令者在侧如路人。夜礼拜，视殿庑灯火；倦则以被蒙首，假寐三圣堂而已。</p>
<p><span style="color:#333399">◎卑己苦躬<span lang="EN-US"></span></span></p>
<p>宋僧藏，遇仁祠则礼，逢硕德则礼；僧俗施拜，俯偻而走。当众务也，屈己犹臧获焉。见人故衣，潜加浣濯，或与缝纫。至炎暑夜，脱衣入草莽中，蚊蚋虻蛭唼齿流血，而恒念弥陀佛号，虽巧历者不能算数矣！</p>
<p>赞曰：‘温陵有言：“苦身而作，安坐而食，曲躬而礼，逆立而受。”苟非有己利之德，为害非细，此老其免夫！’</p>
<p><span style="color:#333399">◎刻苦事众<span lang="EN-US"></span></span></p>
<p>宋云居简禅师，初谒膺禅师，与语三日，大奇之，而诫令刻苦事众，于是躬操井臼，司樵爨，遍掌寺务，不妨商略古今，众莫有知者。</p>
<p><span style="color:#333399">◎行不辞劳<span lang="EN-US"></span></span></p>
<p>宋圆照本禅师，师永安升公。升道价重，丛林归者如云。本敝衣垢面，操井臼，典炊爨以给之，夜则入室参道。升曰：‘头陀！荷众良苦，亦疲劳乎？’</p>
<p>本曰：‘若舍一法，不名满足菩提；必欲此生亲证，其敢言劳！’</p>
<p>赞曰：‘掌众务而不碍商略古今，典炊爨而不妨入室参道：今沙门袖手受供曰：“吾办道者也，彼行务者也。”是何其与古异也？’</p>
<p><span style="color:#333399">◎常行乞食<span lang="EN-US"></span></span></p>
<p>宋道法，敦煌人，专精禅业。后游成都，王休之、费鉴之请主兴乐、香积二刹。训众有法，常行分卫，不受别请，不预僧食。乞食所余，咸施虫鸟，夜则脱衣露坐以饲蚊蚋。后入定，见弥勒佛脐中放光，照烛三途果报，于是深加笃励，常坐不卧。元徽二年，于定中灭度。</p>
<p><span style="color:#333399">◎行脚<span lang="EN-US"></span></span></p>
<p>予单丁行脚时，忍饥渴，冲寒暑，备历诸苦，今幸得把茆盖头，虽不识修行，而识惭愧。云水乍到，供事唯勤，己身受用不敢过分，盖谓曾为浪子偏怜客，穷汉起家，惜土如金也。今乍入缁门，便住现成庵院，事事如意，喻似富家儿不谙民间疾苦，纵才智兼人，无赖参访，而闭门自大，习成我慢，增长无明，亦所失多矣！</p>
<p><span style="color:#333399">◎急参急悟<span lang="EN-US"></span></span></p>
<p>放牛居士，古杭人余氏子，参无门老人，得悟于宋淳佑中。其言曰：‘大聪明人，才闻此事，便以心意识领解，所以认影为真，到腊月三十日眼光欲落时，向阎王老子道：“待我澄心摄念却与你去”，断不可也。须是急参急悟。’放牛此语，可谓吃紧为人，若真实彻悟者，他平日踏得牢牢固固，稳稳当当，不动干戈，可以八面受敌，无常到来，安闲自如，不慌不忙，不怖不乱，何更待澄心摄念，勉强支吾耶？所谓急参急悟，吾辈当力图之。</p>
<p><span style="color:#333399">◎总论<span lang="EN-US"></span></span></p>
<p>圣王之相传也曰‘无逸’，佛氏之相戒也曰‘慎勿放逸’。故求法者，为法而忘躯；利众者，为众而忘己。今少年十指不点水，百事不干怀，擎钵则曰‘臂酸’，持帚则曰：‘腰痛’。蚤夜勤修，则曰：‘吾体弱多病’。或语之，则又曰：‘愚者用力，智者用心；愚修福，智修慧。’噫！果若而言，非但迦叶以头陀愚，六祖以碓磨愚，而不舍穿针之福，将无佛亦愚耶？噫！</p>
<p><a name="a10"></a><span style="color:#333399">感应之行第十<span lang="EN-US"></span></span></p>
<p><span style="color:#333399">◎精诚感戒<span lang="EN-US"></span></span></p>
<p>晋道进，张掖人。诣昙无谶律师，求受菩萨戒，谶不许，令七曰忏悔。忏毕再往，又大怒不许。进退而竭礼忏，经三载，一夕梦释迦文佛亲为授戒。明往见谶，欲言所梦；谶遥贺曰：‘子已得戒矣！’自是道俗从进受戒者千余人。</p>
<p><span style="color:#333399">◎忏获妙音<span lang="EN-US"></span></span></p>
<p>晋法桥，少乐转读，而乏音声，于是绝粒忏悔。七日为期，稽首观音，以求现报。同学苦谏不听，至第七日，觉喉内豁然，索水饮之，自此经声彻里许。</p>
<p><span style="color:#333399">◎誓师子座<span lang="EN-US"></span></span></p>
<p>刘宋竺道生论涅槃经阐提皆当成佛，旧学法师以为邪说，摈之。生誓曰：‘若我所说，不合经义，愿现身恶报，实契佛心，愿舍命时，据师子座！’</p>
<p>遂往吴郡虎丘山，竖石为徒。讲涅槃经，至阐提有佛性处，曰：‘如我所说，契佛心否？’石皆点头。已而，涅槃后品至，果称阐提有佛性。后于庐山讲涅槃甫毕，众忽见尘尾堕地，端坐而逝。</p>
<p>赞曰：‘圣人之言，有辞缺而意圆者；涅槃之论阐提是也，亦何俟后品之至？盖达人会理，拘士执文，又不独阐提一端而已。而生公正见不摇，坚如金石，死不违誓，辉灼古今，呜呼，壮哉！’</p>
<p><span style="color:#333399">◎梦中易首<span lang="EN-US"></span></span></p>
<p>刘宋求那跋跎罗，中天竺人。任缘游化，至京都，谯王欲讲华严等经，而跋跎自忖未善宋言，旦夕礼忏，求观音加被。忽梦白衣人持剑擎人头来，问曰：‘何忧？’具以事对。其人以剑易新首，豁然惊觉，备晓华音，于是开讲，大弘佛法。</p>
<p><span style="color:#333399">◎废戒忏悔<span lang="EN-US"></span></span></p>
<p>齐僧云，住宝明寺，以讲演著名。</p>
<p>四月十五日，临诵戒时，白众言：‘戒乃人人诵得，何劳数闻？可令一僧竖义，使后进开悟。’众无敢抗，遂废诵戒。</p>
<p>七月十五日，众集，忽失云所在，四出追觅，乃于古冢中得之，流血被体。问其故，则云：‘有猛士执大刀厉声呵云：“僧云！尔何人？斯敢废布萨，妄充竖义？”即以刀刽我身，痛毒难忍。’</p>
<p>因扶掖还寺，竭诚忏悔；经于十年，至心尽敬，依式布萨。临终之日，异香来迎，欣然而逝。时咸嘉其即世惩革云。</p>
<p>赞曰：‘今时尚经论而轻戒律，二千年来，半月诵戒无复有举行者，予不揣兴废坠于山中，人犹未之信也！果报炳然，于云公有征，愿览者思之。’</p>
<p><span style="color:#333399">◎疠疾获瘳<span lang="EN-US"></span></span></p>
<p>齐僧远，住梁州薛寺。不修细行，随流饮啖，忽梦神人切齿责曰：‘汝出家人，如是造恶，何不取镜自照？’</p>
<p>晓而临水，见眼边乌黯，谓是污垢；举手拭之，眉随手落。因自咎责，痛改常习，敝衣破履，一食长斋，昏晓行悔，悲泪交注。经一月余，梦前神人含笑谓曰：‘知过能改，可谓智人，今当赦汝！’惊喜而觉，流汗遍身，面目津润，双眉复出。远身经二报，信知三世不虚，自后竭诚奉法，曾无退堕，遂为名僧。</p>
<p><span style="color:#333399">◎勤苦发解<span lang="EN-US"></span></span></p>
<p>梁道超，吴郡人。见旻法师学解冠海内，心欲企之；辍寝忘味，以夜继日。梦有人言：‘旻法师，毗婆尸佛时已能讲说，君始修习，云何可等？但自加功，不患不随分得解。’遂勤劬苦至，顷之洞彻。</p>
<p><span style="color:#333399">◎礼忏延寿<span lang="EN-US"></span></span></p>
<p>梁宠法师，年三十八，遇道人法愿谓曰：‘君年满四十当死，无可避处，惟有祈诚诸佛，忏悔前愆，或可冀耳！’</p>
<p>宠引镜验之，面有黑气，于是鬻衣钵，市香供，东抵海盐光兴寺，闭门礼忏，杜绝人事，昼忘食息，夜不解衣。迄年四十，岁暮之夕，忽觉两耳肿痛，其夜忏达四鼓，闻户外人言曰：‘君死业已尽。’遽开户，寂无所见；明晨黑气已除，两耳生骨。居常礼佛，百拜为限。后有疾不能起，犹于床上依时百过，俯仰虔敬，年七十有四而卒。</p>
<p><span style="color:#333399">◎诵经延寿<span lang="EN-US"></span></span></p>
<p>梁智藏，吴郡人，住钟山开善寺。遇相者谓曰：‘法师聪明盖世，惜命不长，止三十一年耳。’时年二十有九，于是罢讲，探经藏得金刚经，竭诚诵读，礼佛忏悔，昼夜不辍。至期，忽闻空中声曰：‘汝寿本尽，以般若功德力，得倍寿矣！’</p>
<p>后见前相者，惊异莫测，藏陈其故，始知经力不可思议。</p>
<p>赞曰：‘修短分也，礼忏诵经而寿延，则宿因之说废矣。噫！还带而夭相除，渡蚁而贵形现，人力尚可回天，况三宝不可思议力耶？独恨精诚不能如二公耳！鼓橐籥而为经，交杵碓而成体，亦何怪乎感应之无繇也？’</p>
<p><span style="color:#333399">◎扣钟拔苦<span lang="EN-US"></span></span></p>
<p>隋智兴，居大庄严寺，职掌扣钟。</p>
<p>大业五年，同住僧三果者，有兄从驾道亡，其妻梦夫谓曰：‘吾至彭城病死，堕地狱中，赖庄严寺鸣钟，响振地狱，乃得解脱；欲报其恩，可奉绢十疋。’</p>
<p>妻奉绢，兴以散众。众问扣钟何以致感？兴曰：‘吾扣钟，始祝曰：“愿诸圣贤同入道场。”乃发三下；及长扣，又祝曰：“愿诸恶趣闻我钟声，俱离苦恼。”’严冬极冻，及裂肉皴，掌内凝血，无所辞劳。</p>
<p><span style="color:#333399">◎天神护体<span lang="EN-US"></span></span></p>
<p>唐道宣律师，姓钱氏。初从师听律一遍，即欲游方，师呵曰：‘适遐自迩，修舍有时。’抑令听十遍。后持律精严，世所希有。</p>
<p>中夜行道山上，临砌颠仆，有天神介胄掖之，因问何神？答曰：‘博叉天王之子，张琼也。以师戒德高妙，故给卫耳。’宣遂广问佛世，一一条对，及授宣佛牙，宝掌以表信焉。号南山教主，澄照律师。</p>
<p>赞曰：‘律非玄义，宣公非钝根，何淹滞乎十听？良繇戒为道本，欲其沦肌浃髓而坚固不易耳。今之受戒者，一受之后，束之高阁，尚莫能粗究其义，而况师十讲，弟子十听耶？吾故知宣公之师非常人，而大贤之出其门有自来矣！’</p>
<p><span style="color:#333399">◎感示净土<span lang="EN-US"></span></span></p>
<p>唐慧日泛舶渡海，达天竺，参访知识咨禀捷径法要。</p>
<p>天竺学者皆赞净土。至健驮罗国，东北大山有观音像，日乃七日叩头，又断食，毕命为期。至七日夜，忽见观音现紫金身，坐宝莲华，垂手摩顶曰：‘汝欲传法，自利利他，惟念西方极乐世界阿弥陀佛，当知净土法门胜过诸行。’说已忽灭。日回长安，普劝念佛。</p>
<p>赞曰：‘健驮之感观音，与竹林之感文殊，大略相类，皆诚极而应，无可疑者。净土感应，事非一人，详具于往生集中，兹不复赘。’</p>
<p><span style="color:#333399">◎甘露灌口<span lang="EN-US"></span></span></p>
<p>五代永明寿禅师，初为库吏，用官钱放生，当死，吴越王释之。</p>
<p>出家为僧，尝行法华忏二十一日，备极精恳，梦观音以甘露灌口，遂得无碍辩才。</p>
<p><span style="color:#333399">◎忏感授记<span lang="EN-US"></span></span></p>
<p>唐昙荣，春夏讲教，秋冬坐禅。</p>
<p>因刺史送舍利三粒，乃誓求总获，遂得舍利四百粒。</p>
<p>行方等忏法，寺僧僧定者，见光明中七佛皆现，一佛顾荣云：‘我是释迦，为汝身器清净，故来授记。后当作佛<span lang="EN-US">—号普宁佛。’</span></p>
<p>是冬，荣卒，异香绕室。</p>
<p><span style="color:#333399">◎口出青莲<span lang="EN-US"></span></span></p>
<p>唐遂端，上应润寺，专精法华，十二时中恒诵不辍，老而弥笃。威通二年，忽趺坐而化，须臾，口中出青色莲华七茎。</p>
<p>葬东山下二十余年，墓屡发光，开视之，形质如生，众迎还寺，漆纻饰之，今号真身院焉。</p>
<p><span style="color:#333399">◎施食师<span lang="EN-US"></span></span></p>
<p>焰口施食，启教于阿难，盖瑜珈部摄也。瑜珈大兴于唐之金刚智广大不空二师，能役使鬼神，移易山海，威神之力不可思议，数传之后，无能嗣之者，所存但施食一法而已。手结印，口诵咒，心作观，三业相应之谓瑜珈，其事非易易也。今印咒未必精，而况观力乎？则不相应矣！不相应则不惟不能利生，而亦反至害己。昨山中一方外僧病已笃，是晚外正施食。谓看病者言：‘有鬼挈我同出就食，辞不往。俄复来云：“法师不诚，吾辈空返，必有以报之。”于是牵我臂偕行，众持挠钩套索云：“欲拽此法师下地。”我大怖，失声呼救，一时散去。’越数日僧死。盖未死前已与诸鬼为伍矣。向非惊叫，台上师危乎哉！不惟是耳；一僧不诚，被鬼舁之河中欲沈之；一僧失锁衣箧，心存匙钥，诸鬼见饭上皆铁片，遂不得食；一僧晒毡衣未收，值天雨，心念此衣，诸鬼见饭上皆兽毛，遂不得食，各受显报。又一人入冥，见黑房中有僧数百，肌体瘦削，颜色憔悴，似忧苦不堪状，问之，则皆施食师也。施食非易易事也，信夫。</p>
<p><span style="color:#333399">◎沸汤施食<span lang="EN-US"></span></span></p>
<p>有自称西域沙门，作焰口施食法师者，其洒净也不用水，燃沸汤于瓶。以手擎而洒之。著人面不热，人异之，请施食者络绎。予以为此甚不足贵也。世之号端公太保者，尚能以红铁练缠束其肢体，利锋刃刺入于咽喉，况此沸汤特其小小者耳。夫佛制施食，本为饿鬼饮食至口即成火炭，故作甘露水真言等以灭其热恼，使得清凉。奈何其用沸汤也！？此何佛所说？何经所载？惑世诬民，莫斯为甚矣！或谓其能化沸汤为冷泉，故不必用水，审如是，则亦能化臭腐以为沉檀，而不必用香矣；化黑暗以为光明而不用灯矣；化瓦砾以为枣栗而不必用果矣；化草芥以为牡丹芍药而不必用花矣；化泥土以为稻麦黍稷而不必用斛食矣。今何为香花灯果斛食一一如常法具办，而独于洒净一事则用沸汤乎？明理者辨之！</p>
<p><span style="color:#333399">◎总论<span lang="EN-US"></span></span></p>
<p>予录古行，以感应终篇，有笑于旁者曰：‘道无修，无证；无修则感者空，无证则应者寂。憧憧于感应，无亦计功谋利之心欤？’</p>
<p>予曰：‘桴感鼓则应以声，水感月则应以影，谋与计安在？是故，忠臣誓而枯竹芽，孝子泣而坚冰解，理也，奚足异乎？使感应无繇，则因果荡然矣！豁达空招殃祸，可勿戒诸？’</p>
