<h1>《榴窗随判》08、判五家宗旨临济三玄等</h1><p> 问曰：“临济三玄、曹洞五位、沩仰九十六圆相、法眼六相、云门顾鉴咦等，为宗旨耶?门庭设施耶?有法可授耶?乞示。” </p><p> 判曰：“狮子扑人，韩卢趁块，转解而缚转坚，转辩而义转渊。当人倘明得自己，什么临济三玄，曹洞五位，沩仰九十六圆相，法眼六相，云门顾鉴咦等，什么 宗旨，什么门庭设施，什么有法可授无法可授，都为诤语。何也?眼若不寐，诸梦自除；心若不异，万法一如。必曰有宗旨可授，我且问汝三世诸佛究以何者为宗?何者为旨?必曰有门庭可设施，我又问汝门庭又门庭个什么?设施又设施个什么?余姑不论，即以五宗言，宗苟有五而宗旨亦有五也，岂事理哉?讵知五宗所明同此一事，此一事为何事?当人脚根下一段风流韵事故。 </p><p> “雍正曰：‘五宗所明者，同是大圆觉性矣。’大圆性亦是假名，至于门庭设施则又诠曰：‘古人专为剿情绝见，惟恐一门路熟，又复情见炽然，是以别出一番手眼，使人悟取。’彼雍正者造诣固不足称，然拈此处亦有可取，况一切种法原为黄叶止儿啼耶?必曰无宗旨可授，无门庭可设施，亦是大病。何也?春夏秋冬无情者，犹章及时；藏通别圆演教者，皆成妙谛。今曰无，可乎?必曰无，何曾梦见是法?何曾属有无?用时便用，无文字欤！” </p><p> 进云：“如是尚矣！沩仰、曹洞、云门、法眼，今且暂搁，临济云：‘大凡演唱宗乘。一句中须具三玄门，一玄门中须具三要义，一要义中有权有实，有照有用。汝等诸人作么生会?’是如实语欤?非如实语欤?若非彼临济者，千古楷模，一代宗匠，宁以非法而示行人章后世乎?若是则是三玄三要者义当何诠?又彼果非也，汾阳昭曰：‘先圣云：一句语须具三玄，一玄中须具三要。阿哪个是三玄三要的句?快会取好。’何欤？又云：‘还有商量者么?有即出来。’时有僧出而问曰：‘如何是接初机的句?’答曰：‘汝是行脚僧。’又问：‘如何是辨衲僧的句?’答曰：‘西方日出卯。’又问：‘如何是行正令的句？’答曰：‘千里特来呈对面。’又问：‘如何是立乾坤的句?’答曰：‘北俱卢洲长粳末，食者无忧亦无喜。’昭复曰：‘只将此四转语验天下衲僧，才见汝来便验得也。’　　“僧又问曰：‘如何是学人著力处?’答曰： ‘嘉州打大象。’问：‘如何是学人转身处?’答曰：‘陕府灌铁牛。’问：‘如何是学人亲切处?’答曰：‘西河弄师子。’昭又曰：‘若人会此三句，已办三玄。更有三要语在，切当荐取，不是等闲。’因颂曰：‘三玄三要事难分，得意忘言道易亲，一句明明该万象，重阳九日菊花新’者，又何欤?又古尊宿有注为句中玄、体中玄、意中玄者。有说为涂毒鼓者、有诠为清凉幢者。灯录所传，指不胜屈，学人浅机，究以何从？若竞以不落有无斥之，则笼统真如，颟顸佛性也。愿明示。” </p><p> 答曰：“狮子扑人，韩卢趁块。大慧杲曰： ‘咬人矢橛，不是好狗。’向汝道 当人倘把自己脚根下一段历历孤明的大事了彻，何用不臧?自家宝藏，何用不具？何必食人余唾，饮人残羹?不然慢云了此三玄三要，纵把沩仰九十六圆相、曹洞五位、法眼六相、云门顾鉴咦，乃至三藏十二蕴在胸中，宿在脑内，圆圆如涵珠，滚滚如翻海，总是不快漆桶，所谓痴狂外边走也。讵知一句明明该百亿乎?“是法也，已如上说，不可言有宗旨，不可言无宗旨，不可言非有非无，即有即无等为有无宗旨，门庭设施亦然也。如不尔者，悉为邪说，统称魔法。何也?榛芜向上一着矣。向上一着既已榛芜，即属瞎却人天眼目。既瞎彼眼，自眼岂明? 非仅遗讥大雅，将必果遭显祸。临济三玄四料拣，曹洞五位君臣王子，乃至云门顾鉴咦，国师三唤侍者，婆子烧庵，女子出定，犀牛扇，吃油糍，野狐托钵，斩猫，难产，子湖狗，秘魔叉，禾山鼓，慈明榜，香岩上树，资福闭门等，口不胜说，笔不胜书，皆一期方便，接引初机，应病与药之谈，宁有实法名宗旨名设施耶?所谓宗旨所谓设施者，皆对方一期方便安立之假名耳!彼临济、彼曹洞等，宁自诩曰某吾宗旨也，某吾门庭设施也乎?不然迦叶不言三玄，六祖不说五位，是二大人者，为不明宗旨而无设施矣?可乎?可乎? </p><p> “若然，执此为方便之假名，非向上之真谛，尤为铸错。何也?向汝道非离真而有处，立处即真矣，须知真依假有，假以真名，假者真之假，真者假之真，伸手缩手，义不离臂，曰真曰假。理岂远心?是三玄、五位等，苟以真假权实玄妙非玄妙等名，加他分上，不得曰涂毒鼓、曰清凉幢等，当人自检。昔大慧杲颂佛性，泰和尚曰：‘惯说五家宗派禅，不将玄妙与人传。晚年一着真奇特，食罢长伸两脚眠。’又幻寄曰：“欲契三玄三妙义，请看金色笑拈花。窥鞭良马今何在。高树扶疏挂晚霞。’了此为宗旨为非宗旨?为有法授为无法授?为门庭设施为非门庭设施?不鉴而明。不卜而信也。” </p><p> 进云：“如示信矣，然则毕竟一句究作何道?” </p><p> 曰：“一句却不知，两句或可也。” </p><p> 进云：“何为两句?” </p><p> 曰：“唐人两句，” </p><p> 进云：“如何是唐人两句?” </p><p> 先生曰：“落花踏遍游何处，笑入胡姬酒肆。” </p>
