<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">嘱累品第二十二</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">嘱累品第二十二<span lang="EN-US"></span></span></p>
<p>流通分内，依经文次第，于如来神力品之后即为嘱累品，故在全经品第中，居第二十二。</p>
<p>前品佛既显大神通，令众信受，此更以手摩诸菩萨顶，嘱咐流通。显受持是经者，即为佛力之所护持摄受。为明斯义，故有此品。</p>
<p>胜妙力无上中，有护法力。本品与普贤菩萨劝发品，同为护法力无上。但普贤品为菩萨之护法力；为明佛之护法力无上，故有此品。</p>
<p>嘱、咐嘱，累、重叠之义，谓再三咐嘱。又依中土文义，亦可释云：以此妙法咐嘱菩萨，即以此事累诸菩萨荷担责任也。</p>
<p><font color="#333399">丙二<span>&nbsp; </span>正嘱累以令流通</font></p>
<p><font color="#333399">丁一<span>&nbsp; </span>如来付嘱</font></p>
<p><b><span style="color:teal">尔时、释迦牟尼佛从法座起，现大神力，以右手摩无量菩萨摩诃萨顶而作是言：“我于无量百千万亿阿僧祇劫，修习是难得阿耨多罗三藐三菩提法，今以付嘱汝等，汝等应当一心流布此法，广令增益”！如是三摩诸菩萨摩诃萨顶而作是言：“我于无量百千万亿阿僧祇劫，修习是难得阿耨多罗三藐三菩提法，今以付嘱汝等，汝等当受持、读、诵，广宣此法，令一切众生普得闻知！<span lang="EN-US"></span></span></b></p>
<p>此释三业加持、咐嘱流通。手摩为身业，口言为语业，咐嘱必有意旨为意业，故云三业加持。以手摩无量菩萨顶，则当有无量手；摩顶同时，则手之数亦当同时与为无量，故曰现大神力。一心流布，谓专事流通。广令增益，谓令众生得闻此法而增长法益，即闻此法后能发菩提心、入佛知见也。下复三摩顶而三告之。</p>
<p><b><span style="color:teal">“所以者何？如来有大慈悲，无诸悭吝，亦无所畏，能与众生佛之智慧、如来智慧、自然智慧，如来是一切众生之大施主。汝等亦应随学如来之法，勿生悭吝！于未来世，若有善男子、善女人信如来智慧者，当为演说此法华经，使得闻知，为令其人得佛慧故。<span lang="EN-US"></span></span></b></p>
<p>此释三业加持咐嘱之所由。盖妙法既为如来修习所得，则欲受持是法者必当先知如来之功德也。能与人以乐为慈，能拔人于苦为悲，不秘大法为无悭吝，敢决定说为无所畏。佛智慧、指佛之种智；如来智慧、指根本一切智，即一切智之体性智；自然智慧、为无为智。凡此诸智，佛悉能与众生令得法乐，故曰施主；以所授妙法、为给众生以究竟之乐，故曰大施主。菩萨欲学佛，即应学如来以如是难得之妙法施给众生，令入佛之知见，否则即不为学佛。得佛慧、谓由闻生信，由信生解，由解起行，由行而证入于佛之知见也。</p>
<p><b><span style="color:teal">“若有众生不信受者，当于如来余深法中示教利喜。汝等若能如是，则为已报诸佛之恩”。<span lang="EN-US"></span></span></b></p>
<p>此释权教余法、及劝信报恩。谓若遇根性未熟之众生，不能信此妙法华经者，当为权说其余有深义之经法，以调伏其心，令生法喜。苟能如是受持，如是示教，斯为已报佛恩也。余深法、不专指何经，或为大乘方广经典，或为小乘经典，或为人天等善法。既为佛法，皆令众生会归佛义，故即尽为深法。其不见法之深义者，以众生取著于法相故耳。盖苟为佛法，虽极栈为五戒、三皈依、一称南无佛之类，均为深法，以已入佛道故。彼外道之世间有漏诸法，虽已修证至非非想定，固不足以及之也。佛恩难报，然亦非竟难报，若能受持是经，并广劝人受持，即为已报。否则空鹜于布施供养三宝之为，虽非无缘法之益，固无当于能报佛恩之万一也。</p>
<p><font color="#333399">丁二<span>&nbsp; </span>菩萨敬受</font></p>
<p><b><span style="color:teal">时诸菩萨摩诃萨闻佛作是说已，皆大欢喜遍满其身，益加恭敬，曲躬低头，合掌向佛，俱发声言：“如世尊敕，当具奉行。唯然，世尊！愿不有虑”！诸菩萨摩诃萨众，如是三反俱发声言：“如世尊敕，当具奉行！唯然，世尊！愿不有虑”。<span lang="EN-US"></span></span></b></p>
<p>菩萨因佛三敕，故三反答之。</p>
<p><font color="#333399">丁三<span>&nbsp; </span>令塔等还</font></p>
<p><b><span style="color:teal">尔时、释迦牟尼佛令十方来诸分身佛各还本土，而作是言：“诸佛各随所安，多宝佛塔还可如故”。<span lang="EN-US"></span></span></b></p>
<p><font color="#333399">丁四<span>&nbsp; </span>众皆欢喜</font></p>
<p><b><span style="color:teal">说是语时，十方无量分身诸佛坐宝树下师子座上者，及多宝佛，并上行等无边阿僧祇菩萨大众，舍利弗等声闻四众，及一切世间天、人、阿修罗等，闻佛所说，皆大欢喜。<span lang="EN-US"></span></span></b></p>
<p>结经之末。并无信受奉行或作礼而去等语，显是品之后仍有下文也。</p>
