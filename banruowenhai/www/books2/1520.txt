<p align="center" style="text-align:center"><b><span style="font-size:36.0pt;color:#FF6600">无量寿经起信论<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">清·彭际清居士述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US" style="&quot;Courier New&quot;">&nbsp;</span></p>
<p align="center" style="text-align:center"><span lang="EN-US"><a href="#a001">景印无量寿经起信论序一</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a002">景印无量寿经起信论序二</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a003">无量寿经起信论叙</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a004">无量寿经起信论后序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a01">无量寿经起信论卷上</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a02">无量寿经起信论卷中</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a03">无量寿经起信论卷下</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US" style="&quot;Courier New&quot;">&nbsp;</span></p>
<p><a name="a001"></a><span style="color:#333399">景印无量寿经起信论序一<span lang="EN-US"></span></span></p>
<p>周生庆光，少余十年，性仁，其学淹贯中西，尤笃于佛。政教之暇，朱墨不辍手，凡经筵必往听，典籍必校雠，故其积也，厚且精。虽师事余，实畏友也。</p>
<p>庚寅之秋，余应台中之邀，讲无量寿庄严清净平等觉经，乃无量寿五存之会集本也，庆光参焉。圆满后，有评其非原译者，及详审五种，读咸生艰。惟曹魏康僧铠本，文雄义茂，行于世者，独崇乎此。然犹有困者，往往语似重，义类复，或□然而断，忽突兀而起，不易析其章句，致生错简阙文之疑焉，初有隋慧远大师疏，仅述大义，无科判，仍多佶聱之感，迄于清，讲与诵每舍之。</p>
<p>夫净宗专籍，向称三经耳。观经、人难其行，是经、人难其诵，两经久成束阁之势；今畅行者，只阿弥陀一经而已，宏净云乎哉？古德取是三者，以其具互助之功，观经示心作心是，弥陀显名实不二，本经彰三业善恶，依教断惑除障。彼二、抉密为修之正，此一、阐幽为道之助，如三点成伊，三经方圆其净也。乌可执其一、而慢其二哉？明乎净法之要，端在定一，其不得一，在业不净，业实原于惑之不断不伏。今学净鲜功者，实忽于五烧五痛之训，敢背因果，冀徼幸也。</p>
<p>观经自妙宗钞出，其义大畅。惟本经震于远师之慎，后无复敢判疏者。且因憾于诸译之不精，遂有龙舒之删，莲居之集也。二士固具苦心，惜未体远师之慎意。清彭二林开士，卓识善巧，所作曰起信论，非疏非判；而前标题，后属论，醒目豁襟，亦判亦疏矣。而且语多引征信远过也已。读是经能纾其困者，其惟斯论欤？畴昔曾筹翻印，屡觅善本不得，姑置之。</p>
<p>壬子秋，庆光携斯论诣余，曰：明岁适生考妣百度冥纪，为追报劬劳罔极，拟影印广施，祝超莲界，乞为序。检之，为成都文殊院重镌，木板、竹纸、双线、字大行齐、校无讹，虽不尽善，亦今之佳者矣。庆光有题识，系孙善之老居士所藏，善之亦前参无量寿经讲席友也。不图二十年后，睹其故物，正为余夙昔所营求者也。</p>
<p>於戏，异哉！何以蓄志久而不得者，突如其来。曩何不出之于善之，今竟出之于庆光；得非其来也，必待乎事，其出也，必待乎人耶？虽然，庆光既孝且慈，足当其事，当其人，固能感格得之。而前于庚寅讲是经，果为谁所感，今必印是经，抑为谁所感耶？而今所印，由得善之佳本，法施所及，彼宁无功焉？再斯论之详，自不能望于妙宗钞，但赖以引人入胜，三经略可普被矣，又为谁所感耶？</p>
<p>总揽本末终始而观之，著者事惟一，潜者缘则复，动因若简，而得果实繁。以如是之复且繁者，欲以片言表之，似乎有所难也。曰否，尝闻之，君子之德也，兴一念而众善俱焉。闻斯言而信斯言，今日之事，亦如是言之而已。</p>
<p>中华民国重次癸丑上元东鲁李炳南谨识</p>
<p><a name="a002"></a><span style="color:#333399">景印无量寿经起信论序二<span lang="EN-US"></span></span></p>
<p>净土法门，三根普被，九界同归。世尊于大乘诸经，每随机顺说其纯一专说者，厥唯三经。一曰无量寿经，王舍城耆阇崛山中，称述弥陀大愿，极乐庄严，三辈住生，寿命无量。一曰观无量寿经，在王舍城宫中，示韦提希谛观西方胜境及三圣尊象，以为住生之法。一曰阿弥陀经，在舍卫国祇树给孤独园，教人执持圣号，发愿往生彼国，与诸上善人俱会一处。而无量寿经，乃如来称性之圆教，一乘之了义，净土群经之纲要。最先入吾震旦，译本亦属最多，凡十有二种。小本、观经，姚秦、刘宋间，始迻译东来。唐宋以前，庐山结社，海内致力净业者，盖冀不以此经为轨范也！</p>
<p>惟十二译中，宋元以还，仅存其五，即：一、后汉娄迦谶，二吴支谦，三、曹魏康僧铠，四、唐菩提流志，五、赵宋法贤。五译标题不同，详略义谛互有出入，且有文理未臻湛畅者；求其赅备尔雅，群推康本。故明云栖大师为之条分次第，刊行于世；清长洲彭绍升二林居士，则更依之作起信论，示人津梁；高人所见、讵偶然耶？</p>
<p>二林淹贯儒释，邃古文辞。感于此经阙乏完善之本，与夫诸师疏解之未精，龙舒校删之有失。于是矢发大愿，博考经典，疏瀹信义，激励信念，效马呜菩萨意，撰述是经起信之弘论。综其梗概：首曰、明教体，阐发自他、性相、因果、生佛、一而非二之深义。次曰、明教相，以信、愿、念、行、四门，标显经旨。次曰、明归趣，劝发菩提，佛与佛土，一切均在自心；上来四门、自成为无信之信，无愿之愿，无念之念，无行之行。次曰、别释经文，略依云栖次第，归纳彰较；间参他本文句，审定繁复；旁引经论，发挥征证，而会归于一实。最后作偈，普与群生，回向极乐。夫能演达如是奥义，宣绎如是经典，‘破空有之邪执，明圆顿之正宗’。使人读诵知津，修持得间，于以开示悟入佛之知见；厥功之伟，无可与京，是诚‘能旋转万流，归于净土者’矣！</p>
<p>二林与同邑汪大绅缙、薛皆三起凤、瑞金罗台山有高友善，皆栖心净土。民国初年，申江书肆，曾刊行‘汪、罗、彭、薛、四家合集。’乡贤杨泰遇、刘育彬、种鼎、罗积深诸氏，为罗公重刻尊闻居士集时，邦道尝赉乞支那内学院欧阳竟无大师作序。后辑资料，拟为编写年谱，因佛理肤觳，复值抗战，未果。东来台壖，从李雪卢师学佛。四十七年戊戌夏，杭州孙善之长老惠假二林此书。乃成都文殊院重镌版，有罗汪二公序，雒诵无数。未几，善老溘逝，遂发愿珍藏，期有以流布于世也！</p>
<p>兹值先严荣皋府君、先慈杨太夫人、百龄冥诞。自省行能无似，劬恩未报。愧为人子。爰将二林此非疏非判、亦判亦疏之鸿篇，付诸景印，列入中华大典；庶几衍传海内，有助于净宗之弘扬。昔欧阳大师铭先慈墓志有云：‘夙业实尸，三世叵测；旋转三千，唯有经力。邦道毋惑，勇猛功德；吾为母铭，已生乐国。’窃愿佛力广被，俾我二亲，安养净域，莲品增上；抑亦所以慰藉善老在天之灵也。台山先生此书叙颂谓：‘人人念佛了自性，人人念佛证唯心。一期报尽共往生，见佛闻法克大果；不离安养入诸刹，还以念佛教众生。’谨于卷首，亦以此颂，虔呈于同伦同道焉！</p>
<p>中华民国六十二年癸丑十一月十三日，瑞金雾山居士周邦道敬识于台北市内湖碧湖新村半锅一碗之堂。</p>
<p><a name="a003"></a><span style="color:#333399">无量寿经起信论叙<span lang="EN-US"></span></span></p>
<p>同学友彭生绍升。述无量寿经起信论成。书命有高曰。勉叙之。有高讽经论。反覆。光明云流。骸藏郁洁。喉舌听视。旷若新有。冰涣膏释。弗碍弗挛。阁卷欣庆。赞叹作礼。善哉彭生。乃能发起如是大心。乃能担荷如是大法。乃能唱演如是妙义。乃能流布如是经典。善哉彭生。不忘嘱累。不忘宏誓。快得遭逢</p>
<p>圣清乐国。仁寿光被。万亿器界恒沙有情。应共信受。应共证入。无量寿经。今正是时。我观有情。希望寿命。黄发难老。百千万岁。我观有情。欲无彀期。宫室被服。饮馔什器。园池华鸟。及与音乐。未得欲得。得已欲备。备已欲富。富已欲好。此好彼未。欲彼俱好。彼俱好已。又欲精良。一一精良。淫巧环奇。欲转变生。匪有竟阈。我观有情。欲善眷属。色泽壮姣。知心顺恉。迎机赴节。团圞和合。富贵聪明。我观有情。微尘计校。束归贪欲。不出斯等。诸斯等欲。承谁恩力。举体光明。无量寿经。无始无明。执吝成想。想幻尘劳。虚妄影事。无住为本。生灭为性。盘古开天。英雄大人。廊庙金貂。岩穴黄缁。散材下走。靡哲靡愚。肠中车轮。转转不净。污薉净田。雝培苦本。助发苦芽。蕃苦枝叶。点缀苦华。结苦果仁。甘苦谓饴。恋苦护苦。立苦辩说。建苦鼓旗。为苦效忠。争锋决胜。如聋如盲。有耳有目。闻见是经。依正庄严。功德殊胜。如海爰居。见钟鼎陈。骇怖窜逃。谓当谋我。离本久远。智梏情迁。为鸴为蜩。笑九万矣。游盘豕虱。汤火宁知。庙牺丽碑。枯鱼过河。求悔再及。而并不得。不其痛而。我</p>
<p>释迦尊。慈愍有情。火宅毒药。昧珠客作。穷露痴颠。顺其欲然。激扬引导。权巧方便。曲垂济拯。十二部经。广说净土。而于是经。专指西方。观经观行。小本劝信。是经愿门。尤异方便。我友彭生。入是愿门。竺念有情。绎经述论。谓发大愿。全凭信根。于是博考。大乘经典。约采菁华。疏沦正信。于是乃知。欲为苦本。欲为道本。用欲知方。出宣大愿。于是乃知。佛大愿力。我大愿力。无二无别。平等平等。于是乃知。十方净土。依正庄严。佛非有余。我非亏欠。于是乃知。淫怒痴性。当体空寂。无量寿经。无终无始。生佛正等。作如是观。岂得不信。火则能烧。冰则能寒。饭则能饱。乌喙能毒。如是信已。离信名字。开大愿门。出生念力。一声佛号。忘义忘年。敬作颂曰。</p>
<p>归命西方净满尊　圆证三身无量寿</p>
<p>归命难思真教体　归命难数圣贤僧</p>
<p>宝台巍巍净光明　遍照微尘国土众</p>
<p>本师亲口如是说　是故决定摄受我</p>
<p>我自未度愿度人　愿我</p>
<p>圣清万万　　　　<span>&nbsp;&nbsp;&nbsp; </span>太平丰熟人康和</p>
<p>念佛财报君亲恩　人人念佛为忠臣</p>
<p>人人念佛为孝子　人人念佛安处善</p>
<p>人人念佛乐循理　良男淑女家家有</p>
<p>甘雨景风调四叙　人人念佛了自性</p>
<p>人人念佛证唯心　一期报尽共往生</p>
<p>见佛闻法克大果　不离安养入诸刹</p>
<p>还以念佛教众生　六波罗密一声佛</p>
<p>诸陀罗尼一声佛　如幻闻熏闻中持</p>
<p>诸圆通根尽皆摄　我礼十方发是愿</p>
<p>十方三宝证明我　更愿善友若彭生</p>
<p>生生会值为道侣　我愿如空非思量</p>
<p>是故归命</p>
<p>无量寿</p>
<p>圣清乾隆四十年栴蒙协洽之岁十一月既望越翼日佛弟子罗有高撰</p>
<p><a name="a004"></a><span style="color:#333399">无量寿经起信论后序<span lang="EN-US"></span></span></p>
<p>知归子撰无量寿经起信论。既成。予得而读之。为之赞叹曰。是能旋转万流归于净土者乎。知归子邀予宿其家。属笔点刊。翼日而竟。是夜梦乘人舆。度大桥梁。既归家室中。忽闻佛香。满二日。予之于知归子法事中出声诵弥陀佛号也。先梦入一金地。礼拜七佛像。翼日。偕知归子入文昌禅院。殿中供佛七。柱上揭七佛偈。予出外。尝梦众星聚为宝塔。横亘天中。比归。乃知先妣为予诵弥陀佛号。朱填画塔。满而焚之。即是夜矣。予之默诵弥陀佛号。凡三度。初度。以四大若欲解散时。一念弥陀。色身顿得坚固。再度于万人如海中。以拙酬应故。回光念佛。一念弥陀。人我相顿入平等。三度以刊定起信论归。发欢喜心念佛。一念弥陀。顿证入前念不生后念不灭三昧。因知念佛法门。但得一念相应。有不可思议功德。况念念相应者哉。知归子以予识净土香气。既属予刊定。复属予序之。予诺为后序。序曰。知归子本愿以度生故。述此论。或有众生。忽起妄见。以为由知归子之愿。其将空却此方众生耶。予解释之曰。文殊师利不云乎。十方诸佛世界一一诸佛。说法教化。各度恒沙众生。皆入涅槃。于众生界。亦不增不减。何以故。众生定相不可得故。或有众生不通文字般若。自憾不能读知归子起信论。得开悟。予安慰之曰。文殊师利有偈曰。一念净心是菩提。胜造恒沙七宝塔。宝塔究尽碎为尘。一念净心成正觉。实能精研此一偈。有所信入。知归子起信之指。尽在是矣。偈见贤首宗五台无著禅师传中。流传未广。望见者闻者。持诵书写。为修净土者作眼目。知归子之愿也。是为序。</p>
<p>乾隆三十九年春二月吴汪缙谨序。</p>
<p><a name="a01"></a><span style="color:#333399">无量寿经起信论卷上<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">菩萨戒弟子彭际清述<span>&nbsp; </span></p>
<p><span style="color:#333399">序<span lang="EN-US"></span></span></p>
<p>无量寿经者。如来称性之圆教。众生本具之化仪也。原夫真如界内。解脱门中。本无一法而遍入微尘。普应群机而毕竟空寂。特以众生不了心原。妄缠苦聚。幻生幻灭。倏坠倏升。将欲拔轮回之本。断爱欲之因。不开念佛之门。孰识归家之路。以是法王垂愍。愿网宏张。摄诸佛所护之经。严众生本净之土。无边觉海。全收尘刹波澜。不尽慈云。永沛大千雨露。遂使洪名举处。顿竭罪原。一念圆时。疾登宝地。自他不隔。越十万亿刹而非遥。凡圣无差。即三十二相而同具。所贵是心作佛。即佛明心。会万善以同归。执一心而不乱。妙莲华内。期母子之终逢。白毫相中。何苦乐之有间。从此握文殊之智印。满普贤之愿王。不动纤毫而获诸三昧。匪移跬步而遍往十方。遂得记授菩提。位阶不退。如斯方便。莫殚深恩。凡具灵知。普应信受。其或执有排空。滞情迷性。恋百年之幻质。昧万古之徽猷。转蛣蜣之丸。漫期翀举。耀蜉蝣之羽。曾不终朝。流离穷子。认绝域为家乡。颠倒浮生。销真觉于梦夜。纵使耳提面命。谁睹指知归。亦有破相穷空。执药成病。拒慈尊于心外。弃乐土以如遗。惟知味静耽闲。不顾埋真背觉。如睹隙中过影。罔穷杲日之光明。但看勺水兴波。不信归墟之浩荡。此则城东老母。障面徒劳。演若达多。失头自怖者矣。呜呼。人身难得。至道难闻。一息不来。已成隔世。三涂再出。知复何年。火宅炎炎。尚恋嬉游之具。恒沙莽莽。难穷往返之身。祗因不了一心。遂至长沦浩劫。果欲横超三界。何如直往西方。佛说净土诸经。约有四五。语其该备。莫此为先。惜乎诸师疏解。未及阐扬。王氏校删。半多讹舛。不揣闇汶。略举纲宗。旁引契经。会归一实。一明教体。二明教相。三明归趣。四别释经文。五回向极乐。总名起信论者。破空有之邪执。明圆顿之正宗。廓诸师未被之机。救龙舒妄删之失。庶几开佛知见。示佛知见。悟佛知见。入佛知见。广引群生。同归极乐云尔。</p>
<p><span style="color:#333399">一明教体<span lang="EN-US"></span></span></p>
<p>欲明教体。当观法性。夫法性者。不生不灭不断不常。心亦强名。土于何寄。然非心非土。而即土即心。取舍俱捐。见闻绝待。岂可横生计较。妄说是非。略标四义。以究法原。一。自他不二义。二。性相不二义。三。因果不二义。四。生佛不二义。</p>
<p>一。自他不二义者。诸佛法身。遍周沙界。全自全他。不相违碍。约化仪中。现有主伴。如毗卢遮那为主。则十方诸佛为伴。乃至不可说不可说微尘数佛刹。无不是毗卢遮那法界。如无量寿为主。则十方诸佛为伴。乃至不可说不可说微尘数佛刹。无不是无量寿法界。故此经言无量寿佛。光照东方恒沙佛刹。南西北方四维上下。亦复如是。法性实尔。无有分齐。如首楞严经言。我以妙明不灭不生。合如来藏。而如来藏。唯妙觉明。圆照法界是故于中一为无量。无量为一。小中现大。大中现小。不动道场。遍十方界。身含十方无尽虚空。于一毛端。现宝王刹。坐微尘里。转大法轮。是故当知无量寿佛。普现十方一切众生之前。不可以有思惟心而生分别。或言华严为实。极乐为权。此非了义。实相士中。非自他故。问。然则何故舍毗卢而念无量。答。释迦付嘱故。无量本愿故。十念往生故。疾登不退故。</p>
<p>二性相不二义者。大乘起信论云。从本以来。色心不二。以色性即智故。色体无形。说名智身。以智性即色故。说名法身遍一切处。所现之色。无有分齐。随心能示十方世界无量菩萨。无量报身。无量庄严。各各差别。皆无分齐。而不相妨。故如华严经中。器界尘毛形无形物。皆悉演出妙法言音。具足十方法界诸庄严具。此经亦言。一一华中。一一光中。风声水声诸音乐声。若见若闻。无一物而非佛身。无一音而非佛法。何以故。有情无情。非一非异。真如界中。无彼此故。问。法性既尔。娑婆界中诸佛何不现身说法。答。常现身。无不现身时。常说法。无不说法时。只为情生智隔。不见不闻。若取舍两忘。一真独脱。见佛闻法。无别无断。莲华经云。若善男子。善女人。闻我说寿命长远。深心信解。则为见佛常在耆阇崛山。共大菩萨诸声闻众。围绕说法。此则一乘了义。证者方知。问。然则何用求生净土。答。功未齐于诸圣故。同居最胜故。疾登不退故。</p>
<p>三。因果不二义者。此经言法藏比丘方发愿已。空中赞言。决定必成无上正觉。又言众生一念念佛。则是具足无上功德。当知因该果海。果彻因原。还同华严初发心时。即成正觉。以法性中因果不异故。究竟不可得故。大般若经善现言。菩萨摩诃萨为用初心。证得无上正等菩提。为用后心。证得无上正等菩提。佛言。如然灯时。为初焰能焦炷。为后焰能焦炷。世尊。如我意解。非初焰能焦炷。亦不离初焰。非后焰能焦炷。亦不离后焰。佛言。诸菩萨摩诃萨。亦复如是。非用初心证得无上正等菩提。亦不离初心证得无上正等菩提。非用后心证得无上正等菩提。亦不离后心证得无上正等菩提。若能如是信入净土法门。一刹那间即已严净诸佛国土。即已具足无上功德。成佛度生。一时究竟。与法藏比丘无二无别。具如经说。真实不虚故。</p>
<p>四。生佛不二义者。大涅槃经云。我以摩诃般若。遍观三界一切六道诸山大海大地含生。如是三界根本性离。毕竟寂灭。同虚空相。无名无识。永断诸有。本来平等。无高下想。无见无闻。无觉无知。不可系缚。不可解脱。无众生。无寿命。不生不起。不尽不灭。非世间。非非世间。涅槃生死皆不可得。二际平等。等诸法故。是知无量不居极乐。众生不住娑婆。本自无秽。从何取净。特以众生不守自性。于一体中妄生同异。爰以大悲方便而度脱之。故此经言。如是诸佛。各各安立无量众生于佛正道。问。既生佛同体。何故众生或有值佛。或不值佛。答。华严经云。譬如日出。普照世间。于一切净水器中。影无不现。普遍众处而无来往。或一器破。便不现影。如来智日。亦复如是。普现法界。无前无后。一切众生净心器中。佛无不现。心器常净。常见佛身。若心浊器破。则不得见。是则佛本不来而来。众实不往而往。随众生心现往来故。</p>
<p><span style="color:#333399">二明教相<span lang="EN-US"></span></span></p>
<p>欲明教相。当识因缘。夫因缘者。诸佛以之出世。众生以之证真。若惟观法性。不达因缘者。杜方便之门。无接引之分。六趣何由而出离。万德何由而圆满。略分四门。以标经旨。一信门。二愿门。三念门。四行门。</p>
<p>一信门者。即经云。诸有众生闻佛名号。信心欢喜。至心回向。愿生彼国。又云。明信佛智。乃至胜智等是。华严经云。深信诸佛及佛法。亦信佛子所行道。及信无上大菩提。菩萨以是初发心。又云。宁于无量劫。受诸恶道苦。终不舍如来。而求于出离。维摩经云。菩萨于生死畏中。当依如来功德之方。劣解众生。闻说诸佛不思议境界。多生疑惑。即声闻二乘。尚不信有他方诸佛。以不识是心无外故。心外无佛故。若知是心无外。则知他佛即是自佛。不坏自他之相。斯能入无边之佛土。起无量之行门。以自心境界不可思议。故知诸佛境界亦不可思议。至如无量寿佛。所有愿力功德智慧神通。圆同太虚。廓周沙界。非计可测。非情可量。若人闻是经已。决定信入。不惊不怖不畏。当知是人已于无量佛所。深植善根。当得不退转于阿耨多罗三藐三菩提。胜诸声闻百千万亿倍。何况其余。故知入此门中。信为第一。毗婆沙论云。若人种善根。疑则华不开。信心清净者。华开则见佛。何以故。一念信心。回超情计。具佛知见故。</p>
<p>二。愿门者。即经云。遵普贤大士之德。具诸菩萨无量行愿。愿于无量世界现成正觉。乃至法藏四十八愿。及诸众生愿生彼国者。是一切行门。从愿而起。愿如良苗。非苗不实故。愿如良导。非导不行故。然心有广狭。故愿有大小。惟称法界量而发心者。方能人于诸佛愿波罗蜜。如华严经。普贤告善财言。欲成就如来功德门者。当修十种广大行愿。一者。礼敬诸佛。二者。称赞如来。三者。广修供养。四者。忏悔业障。五者。随喜功德。六者。请转法轮。七者。请佛往世。八者。常随佛学。九者。恒顺众生。十者。普皆回向。惟此十愿。是曰愿王。一切菩萨从此起行。直至成佛。然其间有一总持门。能使所愿速得成就。不离念无量寿佛。求生西方。普贤偈曰。愿我临欲命终时。尽除一切诸障碍。面见彼佛阿弥陀。即得往生安乐刹。我既往生彼国已。现前成就此大愿。一切圆满尽无余。利乐一切众生界。是知尽十方众生愿轮之作胜。莫有过于往生安乐者。何以故。无量寿佛无上愿王。一切菩萨愿王。莫不以此为究竟故。今明发愿。当如西方合论中说。决得往生。一。不为福田故愿。愿为一切众生荫。生净土故。二。不为眷属故愿。愿治一切如来家。生净土故。三。不为病苦故愿。愿离一切世间无明等疮生净土故。四。不为转轮王故愿。愿转诸佛法轮。作大法王。生净土故。五。不为欲界故愿。愿离一切微妙五欲。生净土故。六。不为色界故愿。愿离一切禅著。生净土故。七。不为无色界故愿。愿尽种种微细流注。证无量相好身。生净土故。八。不为声闻辟支故愿。愿以福智二严。饶益一切众生。生净土故。九。不为一世界千世界众生故愿。愿代无央数世界众生苦。拔一切世界众生生净土故。十。不为一阿僧祇劫千阿僧祇劫众生故愿。愿代无数阿僧祇劫众生苦。拔一切劫众生生净土故。</p>
<p>三。念门者。即经云。一向专念无量寿佛。乃至十念一念念于彼佛者是。首楞严经。大势至白佛言。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。我本因地。以念佛心。入无生忍。今于此界。摄念佛人。归于净土。佛问圆通。我无选择。都摄六根。净念相继。得三摩地。斯为第一。</p>
<p>文殊所说般若经。佛言。法界一相。系缘法界。是名一行三昧。善男子。善女人。欲入一行三昧。应处空闲。舍诸乱意。不取相貌。系心一佛。专称名字。随佛方所。端身正向。能于一佛念念相续。即是念中能见过去未来现在诸佛。何以故。念一佛功德无量无边。亦与无量诸佛功德无二。如是入一行三昧者。尽知恒沙诸佛法界。无差别相。</p>
<p>又如般舟经。佛言。何因致现在诸佛悉在前立三昧。其有四众。持戒完具独一处止。心念西方阿弥陀佛。今现在。去是十亿万佛刹。其国名须摩提。在众菩萨中央说经。一切常念彼佛。譬如梦中见七宝亲属。相与娱乐。觉已说之。若人念彼佛一日昼夜。若过七日七夜。阿弥陀佛于觉不见。梦中见之。心作念时。诸佛国土大山须弥幽冥之处。悉为开辟。不持神足。到其佛刹。便于是闲。坐见彼佛。闻所说经。如上三经。具明念力不可思议。是知一念十念。乃至一向专念。无量寿佛随众生心。念念出现。众生能一念念佛者。即一心清净。一心清净。即一身清净。一身清净。即多身清净。多身清净。即一世界清净。一世界清净。即多世界清净。如是乃至不可说不可说恒河沙数世界清净。临命终时。随其念力。见佛往生。自性自度。是心作佛故。</p>
<p>四。行门者。即经云。法藏比丘及诸菩萨积集无量功德。乃至三辈往生所修功德等是。维摩经。长者子宝积白佛言。惟愿世尊。说诸菩萨净土之行。佛言。众生之类。是菩萨佛土。所以者何。菩萨取于净国。皆为饶益诸众生故。譬如有人。欲于空地造立宫室。随意无碍。若于虚空。终不能成。菩萨如是。为成就众生故。愿取佛国。愿取佛国者。非于空也。若菩萨欲得净土。当净其心。随其心净。则佛土净。宝积经。佛告弥勒。发十种心。往生极乐。何者为十。一者。于诸众生。起于大慈无损害心。二者。于诸众生。起于大悲。无逼恼心。三者。于佛正法。不惜身命。乐守护心。四者。于一切法。发生胜忍。无执著心。五者。不贪利养。恭敬尊重。净意乐心。六者。求佛种智。于一切时。无忘失心。七者。于诸众生。尊重恭敬。无下劣心。八者。不著世论。于菩提分。生决定心。九者。种诸善根。无有杂染。清净之心。十者。于诸如来。舍离诸相。起随念心。是名菩萨发十种心。由是心故。当得往生。若人于此十心。随成一心。乐欲往生彼佛世界。若不得生。无有是处。是故行者既发愿已。惟应一切所行。不离念佛。当独居时。不离念佛。处眷属间。不离念佛。闻悦意声。不悦意声。不离念佛。见悦意色。不悦意色。不离念佛。乃至班朝莅官。治军行法。不离念佛。遇刀兵劫。入罗刹群。不离念佛。如是念佛。则能渐净我人众生寿者四相根本。随顺具足十波罗蜜。既能心佛之心。何难履佛之土。何以故。一净一切净故。</p>
<p><span style="color:#333399">三明归趣<span lang="EN-US"></span></span></p>
<p>欲明归趣。当知因缘不离法性。如此经言。法藏初心。先闻正觉。往生三辈。尽发菩提。若不发菩提者。如上四门。不成安立。何谓发菩提心。菩提训觉。举要言之。当明五义。一了知一切诸佛不离自心。自心常有一切诸佛成正觉故。一了知一切佛土不离自心。自心具足一切庄严佛土故。一了知众生一念念佛。决定成佛。一切佛念力所成故。一了知众生发愿求生净土。决生净土。一切土愿力所持故。一了知自心既尔。他心亦然。有一众生不生净土不成佛者。是则我土不净。我佛不成。我佛众生。三无差别故。由此起信。是无信信。由此起愿。是无愿愿。由此起念。是无念念。由此起行。是无行行。</p>
<p>云何为无信信。华严经云。佛子。何等为菩萨摩诃萨信藏。此菩萨信一切法空。信一切法无相。信一切法无愿。信一切法无作。信一切法无分别。信一切法无所依。信一切法不可量。信一切法无有上。信一切法难超越。信一切法无生。若菩萨能如是随顺一切法。生净信已。闻诸佛法不可思议。心不怯弱。闻一切佛不可思议。心不怯弱。闻众生界不可思议。心不怯弱。闻法界不可思议。心不怯弱。闻虚空界不可思议。心不怯弱。闻涅槃界不可思议。心不怯弱。闻过去世不可思议。心不怯弱。闻未来世不可思议。心不怯弱。闻现在世不可思议。心不怯弱。闻入一切劫不可思议。心不怯弱。何以故。此菩萨于诸佛所。一向坚信。知佛智慧无边无尽。十方无量诸世界中。一一各有无量诸佛。于阿耨多罗三藐三菩提。已得。今得。当得。已出世。今出世。当出世。已入涅槃。今入涅槃。当入涅槃。彼诸佛智慧。不增不减。不生不灭。不进不退。不远不近。无知无舍。此菩萨入佛智慧。成就无边无尽信。得此信已。心不退转。心不杂乱。不可破坏。无所染著。随顺圣人。生如来家。护持一切诸佛种性。增长一切菩萨信解。随顺一切如来善根。出生一切诸佛方便。是名菩萨摩诃萨信藏。是故当知无量寿佛愿力功德智慧神通。于众生心。不增不减。不生不灭。不进不退。不近不远。无知无舍。本来是佛。更无可信。首楞严经。文殊言。我真文殊。无是文殊。若有是者。则二文殊。心佛亦尔。我真无量。无是无量。如是之信。方为净信。故此经言。知一切法。悉皆寂灭。闻甚深法。心不疑惧。是则名为无信信。</p>
<p>云何为无愿愿。大般若经。佛言。诸菩萨摩诃萨具最胜觉。虽能受行如是深法。而于其中不求果报。何以故。于自性无动故。善现言。能于何等自性无动。佛言。能于一切法无性自性无动。何以故。诸法自性即是无性。无性不能现证无性。思益经。网明言。阿耨多罗三藐三菩提性。即是一切众生性。一切众生性。即是幻性。幻性。即是一切法性。于是法中。我不见有利。不见无利。若有菩萨希望功德利而发菩提心者。不名发大乘也。所以者何。一切法无功德利。以无有对处故。问。一切法既无功德利者。无量愿王从何建立。答。从一切众生心而建立。一切众生性本清净。本清净故。寿本无量。本清净故。光亦无量。乃至地狱饿鬼畜生诸恶道苦。清净心中。本不可得故。是知一切众生常住极乐。特于梦中幻有娑婆。幻梦醒时。娑婆安在。本无可厌。亦何所忻。但以清净心而回向佛故。故此经言。觉了一切法。犹如梦幻响。满足诸妙愿。必成如是刹。是则名为无愿愿。</p>
<p>云何为无念念。华严经。德云比丘告善财言。善男子。我得自在决定解力。信眼清净。智光照耀。普观境界。离一切障。善巧观察。普眼明彻。具清净行。往诣十方一切国土。恭敬供养一切诸佛。常念一切诸佛如来。总持一切诸佛正法。常见一切十方诸佛。所谓见于东方一佛。二佛。十佛。百佛。千佛。百千佛。亿佛。百亿佛。千亿佛。百千亿佛。那由他亿佛。百那由他亿佛。千那由他亿佛。百千那由他亿佛。乃至见无数无量无边无等。不可数不可称不可思不可量不可说不可说佛。乃至见阎浮提微尘数佛。四天下微尘数佛。千世界微尘数佛。二千世界微尘数佛。三千世界微尘数佛。佛刹微尘数佛。乃至不可说不可说佛刹微尘数佛。如东方。南西北方。四维上下。亦复如是。又解脱长者告善财言。我若欲见安乐世界阿弥陀如来。随意即见。我若欲见栴檀世界金刚光明如来。妙香世界宝光明如来。莲华世界宝莲华光明如来。妙金世界寂静光明如来。妙喜世界不动如来。善住世界师子如来。镜光明世界月觉如来。宝师子庄严世界毗卢遮那如来。如是一切悉皆即见。然彼如来不来至此。我身亦不往诣于彼。知一切佛及与我心。悉皆如梦。如一切佛犹如影像。自心如水。知一切佛所有色相。及以自心。悉皆如幻。知一切佛及以己心。悉皆如响。我如是知。如是忆念。所见诸佛。皆由自心。如是念佛。即念是佛。更无别佛。即佛是念。更无别念。无量即是念之体。念即是无量之用。体用一如。心心寂灭。佛佛全彰。圆觉经云。圆觉普照。寂灭无二。于中百千万亿阿僧祇不可说恒河沙诸佛世界。犹如空华。乱起乱灭。不即不离。无缚无脱。始知众生本来成佛。是则不离当处。步步华台。何待他生。尘尘净刹。故此经言。住深定门。悉睹现在无量诸佛。一念之顷。无不周遍。是则名为无念念。</p>
<p>云何名无行行。华严经云。菩萨于如是寂灭微妙甚深最胜法中修行时。亦不生念我。现修此行。已修此行。当修此行。不著蕴界处。内世间。外世间。内外世间。所起大愿诸波罗蜜。及一切法。皆无有著。何以故。法界中无有法名向声闻乘。向独觉乘。无有法名向菩萨乘。向阿耨多罗三藐三菩提。无有法名向凡夫界。无有法名向染。向净。向生死。向涅槃。何以故。诸法无二无不二故。金刚般若经亦云。庄严佛土者。即非庄严。是名庄严。问。既一切法不可得者。何用庄严佛土。答。一切法不可得。所以庄严佛土。若有一法可得。则佛与众生各住自性。同异炽然。成敌两立。佛不度生。生不成佛。惟一法不可得。圆满觉场。缘起无朕。本际非动。佛事繁兴。是知诸佛示现。实本无现。众生求生。实本无生。无现而现。佛即众生。无生而生。众生即佛。故此经言。譬如幻师。现众异像。为男为女。无所不变。木学明了。在意所为。是则名为无行行。</p>
<p>如是之法。实万善之总门。一乘之了义。菩萨以之严净国土。诸佛以之圆证菩提。法性如然。群经共赞。但能信入。已投种于宝池。永截疑根。定往生于金地。是固本来具足。更须方便加功。都摄六根。全提一念。了得即心即佛。自知非佛非心。再释经文。用资广劝。</p>
<p>无量寿经起信论卷上</p>
<p><a name="a02"></a><span style="color:#333399">无量寿经起信论卷中<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">菩萨戒弟子彭际清述<span>&nbsp; </span></p>
<p><span style="color:#333399;">四别释经文<span lang="EN-US"></span></span></p>
<p><span style="color:#333399">别释经文。略开四分。一。释题名。二。释序分。三。释正宗。四。释流通分。<span lang="EN-US"></span></span></p>
<p>一。释题名者。梵语阿弥陀。此翻无量。以佛名经者。一切依正庄严。皆从佛出。才举佛名。摄无不尽故。无量寿佛又有十二号。见于经文。今独名无量寿者。表不生不灭之体。兼约化仪而言。于十方佛中寿极无量故。此经先后共有五译。一名无量清净平等觉经。后汉支娄迦谶译。一名阿弥陀过度人道经。吴支谦译。一名无量寿如来会。见宝积经。唐菩提流志译。一名无量寿庄严经。赵宋法贤译。今名无量寿者。曹魏康僧铠译。铠。外国人。以嘉平末至洛阳。译经四部。此其一也。宋龙舒王氏日休。会通诸译。别出一本。名大阿弥陀经。唯除宝积。彼所未见。从上诸译。汉吴宋三本。文理未精。王氏本较为畅达。近世通行。然有可议者。如序分中。游步十方以下。广明菩萨行愿。为令行者发起大心。积集德本。究竟成佛。乃是此经开章要领。而王氏删之。至往生上下两辈。一删去发菩提心。一云不发。胎生一节。删去疑惑佛智乃至胜智。前则乖成佛之正因。后则失往生之正智。他如叙次愿文。后先舛错。皆当考正。宝积本义旨圆净。而详赡尔雅。不如康本。又删去劝进往生以下之文。不见如来激劝之旨。故云栖独将康本刊行。且为第其分次。今略仍旧第。有当合者合之。经中义句。间有繁复。谨参他本重加审定。但去其繁复。不敢更有增易。其四十八愿先后数目。依云栖本增入。庶几尽善尽美。不使后人少留余憾。读者详之。</p>
<p><span style="color:#333399">闻经时处第一<span lang="EN-US"></span></span></p>
<p><b><span style="color:teal">我闻如是。一时佛住王舍城耆阇崛山中。<span lang="EN-US"></span></span></b></p>
<p><span style="color:#333399">声闻众等第二<span lang="EN-US"></span></span></p>
<p><b><span style="color:teal">与大比丘众万二千人俱。一切大圣神通已达。其名曰尊者了本际。尊者正愿。尊者正语。尊者大号。尊者仁贤。尊者离垢。尊者名闻。尊者善实。尊者具足。尊者牛王。尊者优楼频螺迦叶。尊者伽耶迦叶。尊者那提迦叶。尊者摩诃迦叶。尊者舍利弗。尊者大目犍连。尊者劫宾那。尊者大住。尊者大净志。尊者摩诃周那。尊者满愿子。尊者离鄣。尊者流灌。尊者坚伏。尊者面王。尊者异乘。尊者仁性。尊者嘉乐。尊者善来。尊者罗云。尊者阿难。皆如斯等上首者也。<span lang="EN-US"></span></span></b></p>
<p><span style="color:#333399">菩萨众等第三<span lang="EN-US"></span></span></p>
<p><b><span style="color:teal">又与大乘众菩萨俱。普贤菩萨。妙德菩萨。慈氏菩萨等。此贤劫中一切菩萨。又贤护等十六正士。善思议菩萨。信慧菩萨。空无菩萨。神通华菩萨。光英菩萨。慧上菩萨。智幢菩萨。寂根菩萨。愿慧菩萨。香象菩萨。宝英菩萨。中住菩萨。制行菩萨。解脱菩萨。皆遵普贤大士之德。具诸菩萨无量行愿。安住一切功德之法。游步十方。行权方便。入佛法藏。究竟彼岸。愿于无量世界现成等觉。处兜术天。弘宣正法。舍彼天宫。降神母胎。从右胁生。现行七步。光明显耀。普照十方无量佛土。六种震动。举声自称。吾当于世。为无上尊。释梵奉侍。天人归仰。示现算计文艺射御。博综道术。贯练群籍。游于后园。讲武试艺。现处宫中色味之间。见老病死。悟世非常。弃国财位。入山学道。服乘白马宝冠缨珞。遣之令还。舍珍妙衣。而著法服。薙除须发。端坐树下。勤苦六年。行如所应。现五浊刹。随顺群生。示有尘垢。沐浴金流。天案树枝。得攀出池。灵禽翼从。往诣道场。吉祥感征。表章功祚。哀受施草。敷佛树下。跏跌而坐。奋大光明。使魔知之。魔率官属而来逼试。制以智力。皆令降伏。得微妙法。成最正觉。释梵祈劝。请转法轮。以佛游步。佛吼而吼。叩法鼓。吹法螺。执法剑。建法幢。震法雷。曜法电。澍法雨。演法施。常以法音觉诸世间。光明普照无量佛土。一切世界六种震动。总摄魔界。动魔宫殿。众魔慑怖。莫不归伏。掴裂邪网。消灭诸见。散诸尘劳。坏诸欲堑。洗濯垢污。显明清白。以诸法药。救疗三苦。授菩萨记。成等正觉。示现灭度。拯济无极。消除诸漏。植众德本。具足功德。微妙难量。游诸佛国。普现道教。其所修行。清净无畏。譬如幻师。现众异像。为男为女。无所不变。本学明了。在意所为。此诸菩萨亦复如是。学一切法。贯综缕练。无数佛土。皆悉普现。名称普至。道御十方。无量诸佛。咸共护念。佛所住者。皆已得住。大圣所立。而皆已立。如来道化。各能宣布。为诸菩萨而作大师。以甚深禅慧开导众生。通诸法性。达众生相。明了诸国。供养诸佛。化现其身。犹如电光。善学无畏之网。晓了幻化之法。坏裂魔网。解诸缠缚。超越声闻缘觉之地。得空无相无愿三昧。善立方便。显示三乘。于此化终而现灭度。亦无所作。亦无所有。不起不灭。得平等法。具足成就无量总持。百千三昧。诸根智慧。广普寂定。深入菩萨法藏。得佛华严三昧。宣扬演说一切经典。住深定门。悉睹现在无量诸佛。一念之顷。无不周遍。分别显示真实之际。得诸如来辩才之智。入众言音。开化一切。超过世间诸所有法。心常谛住度世之道。一切万物而随意自在。荷负群生。为之重担。护佛种性。常使不绝。兴大悲。愍众生。演慈辩。授法眼。杜三趣。开善门。以不请之法。施诸黎庶。如纯孝之子。爱敬父母。于诸众生。视若自已。一切善本。皆度彼岸。悉获诸佛无量功德。智慧圣明。不可思议如是之等菩萨大士。不可称计。一时来会。<span lang="EN-US"></span></span></b></p>
<p>二。释序分者。自我闻如是。至一时来会。总名序分。序中时处及听法众等。诸经疏广明。不须更释。特准经文。略标别义。他经次诸菩萨。或先文殊。或先普贤。先文殊者。为表智故。先普贤者。为表行故。此经圆教所摄。以果起因。故先普贤。</p>
<p>自遵普贤大士之德以下。至不可思议。广明菩萨随顺如来。修学普贤行愿。所谓行权方便。入佛法藏。究竟彼岸。三句义中。全摄净土法门。菩萨一切所行。不离方便。以方便故。取于净土。得常见佛。以见佛故。闻法修行。入佛法藏。圆满觉心。究竟彼岸。若无方便。无量行门。终不成就。如大般若经云。是菩萨由与般若波罗蜜多相应故。从此处没。生余佛土。从一佛国。至一佛国。在在生处。常得值遇诸佛世尊。供养恭敬。尊重赞叹。乃至无上正等菩提。终不离佛。当知欲不离佛。须以念佛为因。如华严十地。始终不离念佛。故知此经。非二乘声闻所能担荷。为令大心凡夫。依教修行。生如来家。满普贤愿故。</p>
<p>处兜术天。至拯济无极。约本师化仪。以显诸菩萨成佛度生。愿王无尽。独举本师。以概十方诸佛。以一即一切故。</p>
<p>次妙德。即文殊。不度文殊智海。难入普贤行门。以不能了知自心。一念顿圆平等正性。凡圣共有。一际无差。以不了故。所有愿行悉不具足。何以故。心外起修。即成有漏。以无边功德。不外自心。随顺真如。修一切法。则能具足无边功德。</p>
<p>消除诸漏以下。俱谓以文殊智。圆普贤行。故言。譬如幻师。现众异像。为男为女。无所不变。又言亦无所作。亦无所有。不起不灭。得平等法。世人闻说净土。即计著于土。闻说往生。即计著于生。其或不然。又计著无生。拨置净土。是等皆以生灭为因。终不能契不生灭性。殊不知如来藏中。妙明周圆。含裹十方一切国土。求于生死去来。了无所得。以无所得故。生灭一如。去来无碍。斯能入无畏之网。了幻化之法。悉见无量诸佛。严净无量国土。</p>
<p>次慈氏者。弥勒因地。以谛观十方。唯识识心圆明。入圆成实。与经旨相应故。堪任付嘱流通故。</p>
<p>是三菩萨。普现十方。教化众生。而亦常在极乐世界。摄诸众生。归于净土。如行愿品言。诸往生者。即见阿弥陀佛。文殊师利菩萨。普贤菩萨。观自在菩萨。弥勒菩萨。等所共围绕。余诸菩萨。例此可知。何以故。皆遵普贤大士之德。是与普贤同一愿故。</p>
<p><span style="color:#333399">大教缘起第四<span lang="EN-US"></span></span></p>
<p><b><span style="color:teal">尔时世尊诸根悦豫。姿色清净。光颜巍巍。尊者阿难承佛圣旨。即从座起。偏袒右肩。长跪合掌。而白佛言。今日世尊。诸根悦豫。姿色清净。光颜巍巍。如明镜净。影畅表里。威容显耀。超绝无量。唯然。大圣。我心念言。今日世尊。住奇特之法。今日世雄。住诸佛所住。今日世眼。住导师之行。今日世尊。住最胜之道。去来现在。佛佛相念。得无今佛念诸佛耶。何故威神光光乃尔。于是世尊告阿难曰。云何阿难。诸天教汝来问佛耶。阿难白佛。无有诸天来教我者。自以所见问斯义耳。佛言。善哉阿难。所问甚快。如来以无尽大悲。矜哀三界。所以出兴于世。光阐道教。欲拯济群萌。惠以真实之利。无量亿劫。难值难见。犹灵瑞华。时时乃出。今所问者。多所饶益。开化一切诸天人民。阿难当知。如来正觉。其智难量。多所导御。慧见无碍。以一飧之力。能住寿命亿百千劫。无数无量复过于此。诸根悦豫。不以毁损。姿色不变。光颜无异。所以者何。如来定慧。究畅无极。于一切法。而得自在。阿难谛听。今为汝说。对曰。唯然。愿乐欲闻。<span lang="EN-US"></span></span></b></p>
<p>三。释正宗者。自此至第三十三分。总名正宗分。将开殊胜法门。特示显耀。复明如来出世之因。起教之本。为令闻者。生希有想。生难遭想。断疑起信。故劝生极乐。不独此经。特准本文。更标胜义。一首明法藏广大誓愿。为令行者生担荷心。发起悲智具普贤愿故。一。次明法藏广大功德。为令行者生真实心。广行方便。满普贤行故。一。次明极乐依正种种庄严。为令行者生决定心。至诚回向。入佛境界不堕疑城故。一。次明往生正因及世间果报。为令行者生精进心。一念念佛。成就三昧决生彼国故。问。圆顿诸经。具说本师放光表相。此经何独不尔。答。此经以无量寿为主。本师为伴。后文无量寿放光。普照一切诸佛世界。本师特与十方诸佛。赞叹证明。不复放光者。为令众生一心归敬故。</p>
<p><span style="color:#333399">古佛出兴第五<span lang="EN-US"></span></span></p>
<p><b><span style="color:teal">佛告阿难。乃往过去久远无量不可思议无央数劫。锭光如来兴出于世。教化度脱无量众生。皆令得道。乃取灭度。次有如来。名曰光远。次名月光。次名栴檀香。次名善山王。次名须弥天冠。次名须弥等曜。次名月色。次名正念。次名离垢。次名无著。次名龙天。次名夜光。次名安明顶。次名不动地。次名琉璃妙华。次名琉璃金色。次名金藏。次名炎光。次名炎根。次名地种。次名月像。次名日音。次名解脱华。次名庄严光明。次名海觉神通。次名水光。次名大香。次名离尘垢。次名舍厌意。次名宝炎。次名妙顶。次名勇立。次名功德持慧。次名蔽日月光。次名日月琉璃光。次名无上琉璃光。次名最上首。次名菩提华。次名月明。次名日光。次名华色王。次名水月光。次名除痴冥。次名度盖行。次名净信。次名善宿。次名威神。次名法慧。次名鸾音。次名狮子音。次名龙音。次名处世。如此诸佛。皆悉已过。尔时次有佛名世在王。如来。应供。等正觉。明行足。善逝。世间解。无上士。调御丈夫。天人师。佛。世尊。<span lang="EN-US"></span></span></b></p>
<p>将明法藏成佛本因。特为推原从上诸佛。宝积本从锭光上溯往世。过五十三佛。方至世自在王。俱用逆数。与此全异。然他译本多从顺数。未知宝积别有据否。</p>
<p><span style="color:#333399">法藏因地第六<span lang="EN-US"></span></span></p>
<p><b><span style="color:teal">时有国王闻佛说法。心怀悦豫。寻发无上正真道意。弃国捐王。行作沙门。号曰法藏。高才勇哲。与世超异。诣世自在王如来所。稽首佛足。右绕三匝。长跪合掌。以颂赞曰<span lang="EN-US"></span></span></b></p>
<p><b><span style="color:teal">光颜巍巍　威神无极　如是炎明　无与等者<span lang="EN-US"></span></span></b></p>
<p><b><span style="color:teal">日月摩尼　珠光焰耀　皆悉隐蔽　犹如聚墨<span lang="EN-US"></span></span></b></p>
<p><b><span style="color:teal">如来颜容　超世无伦　正觉大音　响流十方<span lang="EN-US"></span></span></b></p>
<p><b><span style="color:teal">戒闻精进　三昧智慧　威德无侣　殊胜希有<span lang="EN-US"></span></span></b></p>
<p><b><span style="color:teal">深谛善念　诸佛法海　穷深尽奥　究其涯底<span lang="EN-US"></span></span></b></p>
<p><b><span style="color:teal">无明欲怒　世尊永无　人雄师子　神德无量<span lang="EN-US"></span></span></b></p>
<p><b><span style="color:teal">功勋广大　智慧深妙　光明威相　震动大千<span lang="EN-US"></span></span></b></p>
<p><b><span style="color:teal">愿我作佛　齐圣法王　过度生死　靡不解脱<span lang="EN-US"></span></span></b></p>
<p><b><span style="color:teal">布施调意　戒忍精进　如是三昧　智慧为上<span lang="EN-US"></span></span></b></p>
<p><b><span style="color:teal">吾誓得佛　普行此愿　一切恐惧　为作大安<span lang="EN-US"></span></span></b></p>
<p><b><span style="color:teal">假令有佛　百千亿万　无量大圣　数如恒沙<span lang="EN-US"></span></span></b></p>
<p><b><span style="color:teal">供养一切　斯等诸佛　不如求道　坚正不却<span lang="EN-US"></span></span></b></p>
<p><b><span style="color:teal">如是精进　威神难量　令我作佛　国土第一<span lang="EN-US"></span></span></b></p>
<p><b><span style="color:teal">其众奇妙　道场超绝　国如泥洹　而无等双<span lang="EN-US"></span></span></b></p>
<p><b><span style="color:teal">我当愍哀　度脱一切　十方来生　心悦清净<span lang="EN-US"></span></span></b></p>
<p><b><span style="color:teal">已至我国　快乐安隐　幸佛明信　是我真证<span lang="EN-US"></span></span></b></p>
<p><b><span style="color:teal">发愿于彼　力精所欲　十方世尊　智慧无碍<span lang="EN-US"></span></span></b></p>
<p><b><span style="color:teal">常令此尊　知我心行　假使身止　诸苦毒中<span lang="EN-US"></span></span></b></p>
<p><b><span style="color:teal">我行精进　忍终不悔<span lang="EN-US"></span></span></b></p>
<p><b><span style="color:teal">佛告阿难。法藏比丘说此颂已。而白佛言。唯然世尊。我发无上正觉之心。愿佛为我广宣经法。我当修行摄取佛国清净庄严无量妙土。令我于世速成正觉。拔诸生死勤苦之本。时世自在王佛。语法藏比丘。如所修行。庄严佛土。汝自当知。比丘白佛。斯义弘深。非我境界。惟愿世尊广为敷演诸佛如来净土之行。我闻此已。当如说修行。成满所愿。尔时世自在王佛。知其高明。志愿深广。即为法藏比丘而说经言。譬如大海一人斗量。经历劫数。尚可穷底。得其妙宝。人有至心精进。求道不止。会当克果。何愿不得。于是世自在王佛。即为广说二百一十亿诸佛刹土。天人之善恶国土之粗妙。应其心愿。悉现与之。时彼比丘闻佛所说严净国土。皆悉睹见。起发无上殊胜之愿。其心寂静。志无所著。一切世间。无能及者。具足五劫。思惟摄取庄俨佛国清净之行。阿难白佛。彼佛国土寿量几何。佛言。其佛寿命四十二劫。<span lang="EN-US"></span></span></b></p>
<p>上明法藏发心。亦从机感而入。我等今日闻是经已。至心回向无量寿。佛求生彼国。即与法藏比丘尔日发心。无二无别。无量寿佛决定遥为授记。如世自在王所说。真实不虚故。法藏云。我发无上正觉之心。当知无上正觉。一切愿王。从此出生。一切净土。从此建立。才发此心。极乐庄严。一时具足。故曰至心求道。精进不止。会当克果。何愿不得。所以者何。一切法不离自心故。下云。其心寂静。志无所著。才有所著。便有分齐。便成狭小。不得名为殊胜之愿。惟随顺觉心。摄诸佛国。一念圆明。十方清净。此是一切众生入道榜样。决当随学。莫生退屈。</p>
<p><span style="color:#333399">佛前发愿第七<span lang="EN-US"></span></span></p>
<p><b><span style="color:teal">时法藏比丘。摄取二百一十亿诸佛妙土清净之行。如是修已。诣彼佛所。稽首礼足。绕佛三匝。合掌而住。白佛言。世尊。我已摄取庄严佛土清净之行。佛告比丘。汝今可说。宜知是时。发起悦可一切大众。菩萨闻已。修行此法。缘致满足无量大愿。比丘白佛。唯垂听察。如我所愿。当具说之。<span lang="EN-US"></span></span></b></p>
<p><b><span style="color:teal">第一愿。设我得佛。国有地狱饿鬼畜生者。不取正觉。<span lang="EN-US"></span></span></b></p>
<p><b><span style="color:teal">第二愿。设我得佛。国中天人寿终之后。复更三恶道者。不取正觉。<span lang="EN-US"></span></span></b></p>
<p><b><span style="color:teal">第三愿。设我得佛。国中天人不悉真金色者。不取正觉。<span lang="EN-US"></span></span></b></p>
<p><b><span style="color:teal">第四愿。设我得佛。国中天人形色不同。有好丑者。不取正觉。<span lang="EN-US"></span></span></b></p>
<p><b><span style="color:teal">第五愿。设我得佛。国中天人不识宿命。下至知百千亿那由他诸劫事者。不取正觉。<span lang="EN-US"></span></span></b></p>
<p><b><span style="color:teal">第六愿。设我得佛。国中天人不得天眼。下至见百千亿那由他诸佛国者。不取正觉。<span lang="EN-US"></span></span></b></p>
<p><b><span style="color:teal">第七愿。设我得佛。国中天人不得天耳。下至闻百千亿那由他诸佛所说。不悉受持者。不取正觉。<span lang="EN-US"></span></span></b></p>
<p><b><span style="color:teal">第八愿。设我得佛。国中天人不得见他心智。不至知百千亿那由他诸佛国中众生心念者。不取正觉。<span lang="EN-US"></span></span></b></p>
<p><b><span style="color:teal">第九愿。设我得佛。国中天人不得神足。于一念顷。下至不能超过百千亿那由他诸佛国者。不取正觉。<span lang="EN-US"></span></span></b></p>
<p><b><span style="color:teal">第十愿。设我得佛。国中天人若起想念。贪计身者。不取正觉。<span lang="EN-US"></span></span></b></p>
<p><b><span style="color:teal">第十一愿。设我得佛。国中天人不住定聚。必灭度者。不取正觉。<span lang="EN-US"></span></span></b></p>
<p><b><span style="color:teal">第十二愿。设我得佛。光明有限量。下至不照百千亿那由他诸佛国者。不取正觉。<span lang="EN-US"></span></span></b></p>
<p><b><span style="color:teal">第十三愿。设我得佛。寿命有限量。下至百千亿那由他劫者。不取正觉。<span lang="EN-US"></span></span></b></p>
<p><b><span style="color:teal">第十四愿。设我得佛。国中声闻有能计量。乃至三千大千世界众生悉成缘觉。于百千劫悉共计校。知其数者。不取正觉。<span lang="EN-US"></span></span></b></p>
<p><b><span style="color:teal">第十五愿。设我得佛。国中天人寿命。无能限量。除其本愿。修短自在。若不尔者。不取正觉。<span lang="EN-US"></span></span></b></p>
<p><b><span style="color:teal">第十六愿。设我得佛。国中天人乃至闻有不善名者。不取正觉。<span lang="EN-US"></span></span></b></p>
<p><b><span style="color:teal">第十七愿。设我得佛。十方世界无量诸佛。不悉咨嗟称我名者。不取正觉。<span lang="EN-US"></span></span></b></p>
<p><b><span style="color:teal">第十八愿。设我得佛。十方众生至心信乐。欲生我国。乃至十念。若不生者。不取正觉。唯除五逆诽谤正法。<span lang="EN-US"></span></span></b></p>
<p><b><span style="color:teal">第十九愿。设我得佛。十方众生发菩提心。修诸功德。至心发愿。欲生我国。临寿终时。假令不与大众围绕现其人前者。不取正觉。<span lang="EN-US"></span></span></b></p>
<p><b><span style="color:teal">第二十愿。设我得佛。十方众生闻我名号。系念我国。植众德本。至心回向。欲生我国。不果遂者。不取正觉。<span lang="EN-US"></span></span></b></p>
<p><b><span style="color:teal">第二十一愿。设我得佛。国中天人不悉成满三十二大人相者。不取正觉。<span lang="EN-US"></span></span></b></p>
<p><b><span style="color:teal">第二十二愿。设我得佛。他方佛土诸菩萨众来生我国。究竟必至一生补处。除其本愿自在所化。为众生故。被弘誓铠。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦诸地之行。现前修习普贤之德。若不尔者。不取正觉。<span lang="EN-US"></span></span></b></p>
<p><b><span style="color:teal">第二十三愿。设我得佛。国中菩萨承佛神力。供养诸佛。一食之顷。不能遍至无数无量亿那由他诸佛国者。不取正觉。<span lang="EN-US"></span></span></b></p>
<p><b><span style="color:teal">第二十四愿。设我得佛。国中菩萨。在诸佛前。现其德本。诸所求欲供养之具。若不如意者。不取正觉。<span lang="EN-US"></span></span></b></p>
<p><b><span style="color:teal">第二十五愿。设我得佛。国中菩萨不能演说一切智者。不取正觉。<span lang="EN-US"></span></span></b></p>
<p><b><span style="color:teal">第二十六愿。设我得佛。国中菩萨不得金刚那罗延身者。不取正觉。<span lang="EN-US"></span></span></b></p>
<p><b><span style="color:teal">第二十七愿。设我得佛。国中天人一切万物。严净光丽。形色殊特。穷微极妙。无能称量。其诸众生。乃至逮得天眼。有能明了辨其名数者。不取正觉。<span lang="EN-US"></span></span></b></p>
<p><b><span style="color:teal">第二十八愿。设我得佛。国中菩萨乃至少功德者。不能知见其道场树无量光色。高四百万里者。不取正觉。<span lang="EN-US"></span></span></b></p>
<p><b><span style="color:teal">第二十九愿。设我得佛。国中菩萨若受读经法。讽诵持说。而不得辩才智慧者。不取正觉。<span lang="EN-US"></span></span></b></p>
<p><b><span style="color:teal">第三十愿。设我得佛。国中菩萨智慧辩才。若可限量者。不取正觉。<span lang="EN-US"></span></span></b></p>
<p><b><span style="color:teal">第三十一愿。设我得佛。国土清净皆悉照见十方一切无量无数不可思议诸佛世界。犹如明镜。睹其面像。若不尔者。不取正觉。<span lang="EN-US"></span></span></b></p>
<p><b><span style="color:teal">第三十二愿。设我得佛。自地以上至于虚空。宫殿楼观池流华树。国土所有一切万物。皆以无量杂宝百千种香而共合成。严饰奇妙。超诸天人。其香普熏十方世界。菩萨闻者。皆修佛行。若不如是。不取正觉。<span lang="EN-US"></span></span></b></p>
<p><b><span style="color:teal">第三十三愿。设我得佛。十方无量不可思议诸佛世界众生之类。蒙我光明触其身者。身心柔软。超过天人。若不尔者。不取正觉。<span lang="EN-US"></span></span></b></p>
<p><b><span style="color:teal">第三十四愿。设我得佛。十方无量不可思议诸佛世界众生之类。闻我名字。不得菩萨无生法忍。诸深总持者。不取正觉。<span lang="EN-US"></span></span></b></p>
<p><b><span style="color:teal">第三十五愿。设我得佛。十方无量不可思议诸佛世界。其有女人闻我名字。欢喜信乐。发菩提心。厌恶女身。寿终之后。复为女像者。不取正觉。<span lang="EN-US"></span></span></b></p>
<p><b><span style="color:teal">第三十六愿。设我得佛。十方无量不可思议诸佛世界诸菩萨众。闻我名字。寿终之后。常修梵行。至成佛道。若不尔者。不取正觉。<span lang="EN-US"></span></span></b></p>
<p><b><span style="color:teal">第三十七愿。设我得佛。十方无量不可思议诸佛世界诸天人民。闻我名字。五体投地。稽首作礼。欢喜信乐。修菩萨行。诸天世人莫不致敬。若不尔者。不取正觉。<span lang="EN-US"></span></span></b></p>
<p><b><span style="color:teal">第三十八愿。设我得佛。国中天人欲得衣服。随念即至。如佛所赞应法妙服。自然在身。有求裁缝捣染浣濯者。不取正觉。<span lang="EN-US"></span></span></b></p>
<p><b><span style="color:teal">第三十九愿。设我得佛。国中天人所受快乐不如漏尽比丘者。不取正觉。<span lang="EN-US"></span></span></b></p>
<p><b><span style="color:teal">第四十愿。设我得佛。国中菩萨随意欲见十方无量严净佛土。应时如愿。于宝树中悉皆照见。犹如明镜。睹见面像。若不尔者。不取正觉。<span lang="EN-US"></span></span></b></p>
<p><b><span style="color:teal">第四十一愿。设我得佛。他方国土诸菩萨众。闻我名字至于得佛。诸根缺陋。不具足者。不取正觉。<span lang="EN-US"></span></span></b></p>
<p><b><span style="color:teal">第四十二愿。设我得佛。他方国土诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议诸佛世尊。而不失定意。若不尔者。不取正觉。<span lang="EN-US"></span></span></b></p>
<p><b><span style="color:teal">第四十三愿。设我得佛。他方国土诸菩萨众。闻我名字。寿终之后。生尊贵家。若不尔者。不取正觉。<span lang="EN-US"></span></span></b></p>
<p><b><span style="color:teal">第四十四愿。设我得佛。他方国土诸菩萨众。闻我名字。欢喜踊跃。修菩萨行。具足德本。若不尔者。不取正觉。<span lang="EN-US"></span></span></b></p>
<p><b><span style="color:teal">第四十五愿。设我得佛。他方国土诸菩萨众。闻我名字。皆悉逮得普等三昧。住是三昧。至于成佛。常见无量不可思议一切诸佛。若不尔者。不取正觉。<span lang="EN-US"></span></span></b></p>
<p><b><span style="color:teal">第四十六愿。设我得佛。国中菩萨随其志愿。所欲闻法。自然得闻。若不尔者。不取正觉。<span lang="EN-US"></span></span></b></p>
<p><b><span style="color:teal">第四十七愿。设我得佛。他方国土诸菩萨众。闻我名字。不即得至不退转者。不取正觉。<span lang="EN-US"></span></span></b></p>
<p><b><span style="color:teal">第四十八愿。设我得佛。他方国土诸菩萨众。闻我名字。不即得至第一忍第二第三法忍。于诸佛法。不能即得不退转者。不取正觉。<span lang="EN-US"></span></span></b></p>
<p><b><span style="color:teal">佛告阿难。尔时法藏比丘说此愿已。以偈颂曰<span lang="EN-US"></span></span></b></p>
<p><b><font color="#008080">我建超世愿　必至无上道　斯愿不满足<span>&nbsp; </span>誓不成等觉</font></b></p>
<p><font color="#008080"><b>我于无量劫　不为大施主<span>&nbsp; </span>普济诸贫苦　誓不成等觉</b></font></p>
<p><font color="#008080"><b>我至成佛道<span>&nbsp; </span>名声超十方　究竟有不闻　誓不成等觉</b></font></p>
<p><font color="#008080"><b>离欲深正念　净慧修梵行　志求无上尊<span>&nbsp; </span>为诸天人师</b></font></p>
<p><font color="#008080"><b>神力演大光　普照无际土<span>&nbsp; </span>消除三垢冥　明济众厄难</b></font></p>
<p><font color="#008080"><b>开彼智慧眼<span>&nbsp; </span>灭此昏盲暗　闭塞诸恶道　通达善趣门</b></font></p>
<p><font color="#008080"><b>功祚成满足　威耀朗十方　日月戢重辉<span>&nbsp; </span>天光隐不现</b></font></p>
<p><font color="#008080"><b>为众开法藏　广施功德宝<span>&nbsp; </span>常于大众中　说法狮子吼</b></font></p>
<p><font color="#008080"><b>供养一切佛<span>&nbsp; </span>具足众德本　愿慧悉成满　得为三界雄</b></font></p>
<p><font color="#008080"><b>如佛无碍智　通达靡不照　愿我功德力<span>&nbsp; </span>等此最胜尊</b></font></p>
<p><font color="#008080"><b>斯愿若克果　大千应感动<span>&nbsp; </span>虚空诸天神　当雨珍妙华</b></font></p>
<p><b><span style="color:teal">佛语阿难。法藏比丘说此颂已。应时普地六种震动。天雨妙华以散其上。自然音乐空中赞言。决定必成无上正觉。于是法藏比丘具足修满如是大愿。诚谛不虚。超出世间。深乐寂灭。<span lang="EN-US"></span></span></b></p>
<p>上明法藏为一切众生而建大愿。当知诸佛国土。不离众生一念清净心而得成立。一切众生性本清净。本无生死。本来常住无余涅槃。祗因瞥尔情生。遂成流浪。头出头没。无有了期。菩萨悯之。发斯宏誓。为诸众生破除妄执。昭廓心量。现自在力。显大威光。法性如然。非从外得。何以故。自性空寂。离诸恶趣。当知菩萨。顺空寂心而严佛土。自性妙圆。具诸相好。当知菩萨。顺妙圆心而严佛土。自性无碍。现六神通。当知菩萨。顺无碍心而严佛土。自性无住。不可断灭。当知菩萨。顺无住心而严佛土。自性无作。无有限量。当知菩萨。顺无作心而严佛土。自性无外。譬如春风广被万物。当知菩萨。顺无外心而严佛土。自性无内。譬如水镜悉现众像。当知菩萨。顺无内心而严佛土。自性光明。如日普照。当知菩萨。顺光明心而严佛土。自性平等。如香普熏。当知菩萨。顺平等心而严佛土。故知四十八愿。无一愿而非众生本具之心。即以自心还严自土。如水赴海。如响应声。故法藏曰。若不尔者。不取正觉。空中即赞言。决定必成无上正觉。以不可思议之因。起不可思议之果。当知不可思议之因。即不可思议之果。有志净土者。须从此信入。</p>
<p><span style="color:#333399">积植德行第八<span lang="EN-US"></span></span></p>
<p><b><span style="color:teal">阿难。法藏比丘于其佛所。诸天魔梵龙神八部大众之中。发斯宏誓。建此愿已。一向专志庄严妙土。所修佛国。开廓广大。超胜独妙。建立常然。无衰无变。于不可思议兆载永劫。积植菩萨无量德行。不生欲觉嗔觉害觉。不起欲想嗔想害想。不著色声香味触法。忍力成就。不计众苦。少欲知足。无染恚痴。三昧常寂。智慧无碍。无有虚伪谄曲之心。和颜爱语。先意承问。勇猛精进。志愿无倦。专求清白之法。以惠利群生。恭敬三宝。奉事师长。以大庄严。具足众行。令诸众生功德成就。住空无相无愿之法。无作无起。观法如化。远离粗言。自害害彼。彼此俱害。修习善语。自利利人。人我兼利。弃国捐王。绝去财色。自行六波罗蜜。教人令行。无央数劫积功累德。随其生处。在意所欲。无量宝藏自然发应。教化安立无数众生。住于无上正真之道。或为长者居士。豪姓尊贵。或为刹利国君。转轮圣帝。或为六欲天主。乃至梵王。常以四事供养恭敬一切诸佛。如是功德不可称说。口气香洁。如优钵罗华。身诸毛孔出栴檀香。其香普熏无量世界。容色端正。相好殊妙。其手常出无尽之宝。衣服饮食珍妙华香缯盖幢幡庄严之具。如是等事。超诸天人。于一切法而得自在。<span lang="EN-US"></span></span></b></p>
<p>上明法藏以无量心。发无量愿。起无量行。无不一一称真如法界。众生无量。国土无量。菩萨随顺众生。经不可说不可说那由他劫。入不可说不可说恒河沙佛土。悉以无量行海而严净之。所以者何。以法界本无量故。如是严净无量佛土。度脱无量众生。而实无佛土可严。亦无众生可度。所以者何。以法界即非法界故。故云。以大庄严具足众行。又云。住空无相无愿之法。无作无起。观法如化。斯则悲智双融。理事无碍。故能于一切法而得自在。</p>
<p>一向出生菩萨经。佛言。我念过去广大无量无边阿僧祗劫。有佛号宝功德威宿劫王。彼佛将入涅槃。为众广说法本陀罗尼。时有轮王。名曰持火。王有太子。名曰不思议胜功德。生年十六。从彼如来闻是法本。即于七万岁中精勤修习。未曾睡眠。亦不偃侧。端坐一处。不贪财宝。及以王位。不乐自身。得值九十亿百千那由他佛。诸佛说法。尽能闻持修习。厌家薙发而作沙门。作已复于九万岁中修习此陀罗尼。复为众生分别显示。一生之中。力精教化。令八十亿百千那由他众生。得发道心。积功累德。至不退地。尔时不思议胜功德比丘。岂异人乎。即阿弥陀如来是也。此明法藏所修本行。足与经文互证。一生尚尔。多生可知。一劫尚尔。多劫可知。</p>
<p><span style="color:#333399">法藏成佛第九<span lang="EN-US"></span></span></p>
<p><b><span style="color:teal">阿难白佛。法藏菩萨为已成佛而取灭度。为未成佛。为今现在。佛告阿难。法藏菩萨今已成佛。现在西方。去此十万亿刹。其佛世界名曰安乐。阿难又问。其佛成道以来。为经几时。佛言。成佛以来。凡历十劫。<span lang="EN-US"></span></span></b></p>
<p>上明成佛时处。曰现在西方者。不惟尔时名为现在。乃至于今。以及后后无尽。同名现在。以佛寿无量故。</p>
<p><span style="color:#333399">国土宝严第十<span lang="EN-US"></span></span></p>
<p><b><span style="color:teal">其佛国土。自然七宝。金银琉璃珊瑚琥珀砗磲玛瑙合成为地。恢廓广荡。不可限极。悉相杂次。转相间人。光赫煜烁。微妙奇丽。清净庄严。超踰十方一切世界。众宝中精。其宝犹如第六天宝。又其国土无须弥山。及金刚围一切诸山。亦无大海小海溪渠井谷。佛神力故。欲见则见。亦无地狱饿鬼畜生诸难之趣。亦无四时春夏秋冬。不寒不热。常和调适。尔时阿难白佛言。世尊。若彼国土无须弥山。其四天王及忉利天。依何而住。佛语阿难。第三炎天乃至色究竟天。皆依何住。阿难白佛。行业果报不可思议。佛语阿难。行业果报不可思议。诸佛世界亦不可思议。其诸众生功德善力。住行业之地。故能尔耳。阿难白佛。我不疑此法。但为将来众生。欲除其疑惑。故问斯义。<span lang="EN-US"></span></span></b></p>
<p>上明国土殊胜。即前文无三恶道及国土严净等愿所摄。</p>
<p><span style="color:#333399">光明无量第十一<span lang="EN-US"></span></span></p>
<p><b><span style="color:teal">佛告阿难。无量寿佛威神光明最尊第一。诸佛光明所不能及。或照百佛世界。或千佛世界。取要言之。乃照东方恒沙佛刹。南西北方四维上下。亦复如是。或有佛光照于七尺。或一由旬。二三四五由旬。如是转倍。乃至照一一佛刹。是故。无量寿佛。号无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。其有众生遇斯光者。三垢消灭。身意柔软。欢喜踊跃。善心生焉。若在三涂极苦之处。见此光明。皆得休息。无复苦恼。寿终之后。皆蒙解脱。无量寿佛。光明显赫。照耀十方。诸佛国土莫不闻焉。不但我今称其光明。一切诸佛声闻缘觉诸菩萨众。咸共叹誉。亦复如是。若有众生闻其光明威神功德。日夜称说。至心不断。随意所愿。得生其国。为诸菩萨声闻之众所共叹誉。称其功德。至其最后得佛道时。普为十方诸佛菩萨叹其光明。亦如今也。我说无量寿佛光明威神。巍巍殊妙。昼夜一劫尚未能尽。<span lang="EN-US"></span></span></b></p>
<p>上明光明殊胜。即前文光明有限量蒙我光明等愿所摄。</p>
<p><span style="color:#333399">寿命无量第十二<span lang="EN-US"></span></span></p>
<p><b><span style="color:teal">佛语阿难。又无量寿佛寿命长久。不可称计。汝宁知乎。假使十方世界无量众生。皆得人身。悉令成就声闻缘觉。都共集会。禅思一心。竭其智力。于百千万劫悉共推算。计其寿命长远之数。不能穷尽。知其限极。声闻菩萨天人之众。寿命长短。亦复如是。非算数譬喻所能知也。<span lang="EN-US"></span></span></b></p>
<p>上明寿命长久。即前文寿命有限量及寿命无能限量等愿所摄。</p>
<p><span style="color:#333399">圣众无量第十三<span lang="EN-US"></span></span></p>
<p><b><span style="color:teal">又声闻菩萨。其数难量。不可称说。神智洞达。威力自在。能于掌中持一切世界。彼佛初会。声闻众数不可称计。菩萨亦然。如大目犍连百千万亿无量无数。于阿僧祇。那由他劫。乃至灭度。悉共计校。不能究了多少之数。譬如大海。深广无量。假使有人析其一毛以为百分。以一分毛沾取一滴。于意云何。其所滴者。于彼大海。何所为多。阿难白佛。彼所滴水。比于大海。多少之量。非巧历算数言辞譬类所能知也。佛语阿难。如目连等。于百千万亿那由他劫。计彼初会声闻菩萨。所知数者。犹如一滴。其所不知。如大海水。<span lang="EN-US"></span></span></b></p>
<p>上明圣众无量。即前文国中声闻有能计量等愿所摄。</p>
<p><span style="color:#333399">七宝诸树第十四<span lang="EN-US"></span></span></p>
<p><b><span style="color:teal">又其国土七宝诸树。周满世界。金树。银树。琉璃树。玻璃树。珊瑚树。玛瑙树。砗磲之树。或有二宝三宝。乃至七宝。转共合成。或有金树。银叶华果。或有银树。金叶华果。或琉璃树。玻璃为叶。华果亦然。或水晶树。琉璃为叶。华果亦然。或珊瑚树。玛瑙为叶。华果亦然。或玛瑙树。琉璃为叶。华果亦然。或砗磲树。众宝为叶。华果亦然。或有宝树。紫金为本。白银为茎。琉璃为枝。水晶为条。珊瑚为叶。玛瑙为华。砗磲为实。或有宝树。白银为本。琉璃为茎。水晶为枝。珊瑚为条。玛瑙为叶。砗磲为华。紫金为实。或有宝树。琉璃为本。水晶为茎。珊瑚为枝。玛瑙为条。砗磲为叶。紫金为华。白银为实。或有宝树。水晶为本。珊瑚为茎。玛瑙为枝。砗磲为条。紫金为叶。白银为华。琉璃为实。或有宝树。珊瑚为本。玛瑙为茎。砗磲为枝。紫金为条。白银为叶。琉璃为华。水晶为实。或有宝树。玛瑙为本。砗磲为茎。紫金为枝。白银为条。琉璃为叶。水晶为华。珊瑚为实。或有宝树。砗磲为本。紫金为茎。白银为枝。琉璃为条。水晶为叶。珊瑚为华。玛瑙为实。行行相值。茎茎相望。枝枝相准。叶叶相向。华华相顺。实实相当。荣色光曜。不可胜视。清风时发。出五音声。微妙宫商。自然相和。<span lang="EN-US"></span></span></b></p>
<p><span style="color:#333399">道场宝树第十五<span lang="EN-US"></span></span></p>
<p><b><span style="color:teal">又无量寿佛其道场树高四百万里。其本周围五千由旬。枝叶四布二十万里。一切众宝自然合成。以月光摩尼持海轮宝众宝之王而庄严之。周匝条间。垂宝璎珞。百千万色。种种异变。无量光炎。照耀无极。珍妙宝网。罗覆其上。一切庄严。随应而现。微风徐动。吹诸宝树。演出无量妙法音声。其声流布。遍诸佛国。闻其音者。得深法忍。住不退转。至成佛道。耳根清彻。不遭苦患。目睹其色。鼻知其香。口尝其味。身触其光。心以法缘。皆得甚深法忍。住不退转。至成佛道。六根清彻。无诸恼患。阿难。若彼国土天人。见此树者。得三法忍。一者音响忍。二者柔顺忍。三者无生法忍。此皆无量寿佛威神力故。本愿力故。满足愿故。明了愿故。坚固愿故。究竟愿故。佛告阿难。世间帝王有百千音乐。自转轮圣王。乃至第六天上伎乐音声。辗转相胜千亿万倍。第六天上万种乐音。不如无量寿国诸七宝树一种音声干亿倍也。亦有自然万种伎乐。又其乐声无非法音。清畅哀亮。微妙和雅。十方世界音声之中。最为第一。<span lang="EN-US"></span></span></b></p>
<p><span style="color:#333399">堂舍楼观第十六<span lang="EN-US"></span></span></p>
<p><b><span style="color:teal">其讲堂精舍宫殿楼观。皆七宝庄严。自然化成。复以真珠明月摩尼众宝以为交络。覆盖其上。<span lang="EN-US"></span></span></b></p>
<p><span style="color:#333399">七宝浴池第十七<span lang="EN-US"></span></span></p>
<p><b><span style="color:teal">内外左右有诸浴池。或十由旬。或二十三十乃至百千由旬。纵广深浅。皆各一等。八功德水。湛然盈满。清净香洁。味如甘露。黄金池者。底白银沙。白银池者。底黄金沙。水精池者。底琉璃沙。琉璃池者。底水精沙。珊瑚池者。底琥珀沙。琥珀池者。底珊瑚沙。砗磲池者。底玛瑙沙。玛瑙池者。底砗磲沙。白玉池者。底紫金沙。紫金池者。底白玉沙。或有二宝三宝乃至七宝。转共合成。其池岸上有栴檀树。华叶垂布。香气普熏。天优钵罗华。钵昙摩华。拘牟头华。芬陀利华。杂色光茂。弥覆水上。彼诸菩萨及声闻众。若入宝池。意欲令水没足。水即没足。欲令至膝。即至于膝。欲令至腰。水即至腰。欲令至颈。水即至颈。欲令灌身。自然灌身。欲令还复。水辄还复。调和冷暖自然随意。开神悦体。荡除心垢。清明澄洁。净若无形。宝沙映彻。无深不照。微澜回流。转相灌注。安详徐逝。不迟不疾。波扬无量自然妙声。随具所应。莫不闻者。或闻佛声。或闻法声。或闻僧声。或寂静声。空无我声。大慈悲声。波罗蜜声。或十力无畏不共法声。诸通慧声。无所作声。不起灭声。无生忍声。乃至甘露灌顶众妙法声。如是等声。称其所闻。欢喜无量。随顺清净离欲寂灭真实之义。随顺三宝力无所畏不共之法。随顺通慧菩萨声闻所行之道。无有三涂苦难之名。但有自然快乐之音。是故其国名曰安乐。阿难。彼佛国土诸往生者。具足如是清净色身。诸妙音声。神通功德。<span lang="EN-US"></span></span></b></p>
<p>上第十四分至此。明宝树音声宫观浴池种种庄严。诸见闻者种种法乐。即前文不闻不善之名。人物严净。悉见十方。宫殿池流无量严饰等愿所摄。</p>
<p><span style="color:#333399">衣食自然第十八<span lang="EN-US"></span></span></p>
<p><b><span style="color:teal">所处宫殿衣服饮食众妙华香庄严之具。犹第六天自然之物。若欲食时。七宝钵器。自然在前。金银琉璃砗磲玛瑙珊瑚琥珀明月真珠。如是诸钵。随意而至。百味饮食。自然盈满。虽有此食。实无食者。但见色闻香。意以为食。自然饱足。身心柔软。无所味著。事已化去。时至复现。彼佛国土。清净安隐。微妙快乐。次于无为泥洹之道。<span lang="EN-US"></span></span></b></p>
<p>上明衣食诸具随心化现。即前文衣服随念所受快乐等愿所摄。</p>
<p><span style="color:#333399">颜貌端正第十九<span lang="EN-US"></span></span></p>
<p><b><span style="color:teal">其诸声闻菩萨天人。智慧高明。神通洞达。咸同一类。形无异状。但因顺余方。故有天人之名。颜貌端正。超世希有。容色微妙。非天非人。皆受自然虚无之身。无极之体。佛告阿难。譬如世间贫穷乞人。在帝王边。形貌容状。宁可类乎。阿难白佛。假令此人在帝王边。羸陋丑恶。无以为喻。百千万亿不可计倍。佛告阿难。汝言是也。计如帝王虽人中尊贵。形色端正。比之转轮圣王。甚为鄙陋。犹彼乞人在帝王边也。转轮圣王威相殊妙。天下第一。比之忉利天王。又复丑恶。不得相喻万亿倍也。假令天帝比第六天王。百千亿倍不相类也。设第六天王比无量寿佛国菩萨声闻。光颜容色不相及逮。百千万亿不可计倍。<span lang="EN-US"></span></span></b></p>
<p>上明色身殊妙。即前文悉真金色无有好丑等愿所摄。</p>
<p><span style="color:#333399">总赞庄严第二十<span lang="EN-US"></span></span></p>
<p><b><span style="color:teal">佛告阿难。无量寿国。其诸天人衣服饮食华香璎珞缯盖幢幡微妙音声。所居舍宅宫殿楼阁。称其形色高下大小。或一宝二宝。乃至无量众宝。随意所欲。应念即至。又以众宝妙衣。遍布其地。一切天人践之而行。无量宝网。弥覆佛土。皆以金镂真珠百千杂宝奇妙珍异。庄严校饰。周匝四面。垂以宝铃。光色晃曜。尽极严丽。自然得风。徐起微动。其风调和。不寒不署。温凉柔软。不迟不疾。吹诸罗网及众宝树。演发无量微妙法音。流布万种温雅德香。其有闻者。尘劳垢习自然不起。风触其身。皆得快乐。譬如比丘得灭尽三昧。又风吹散华。遍满佛土。随色次第而不杂乱。柔软光泽。馨香芬烈。足履其上。蹈下四寸。随举足已。还复如故。华用已讫。地辄开裂。以次化没。清净无遗。随其时节。风吹散华。如是六反。<span lang="EN-US"></span></span></b></p>
<p>上复广明依报及诸法乐。以尽前意。</p>
<p><span style="color:#333399">花光出佛第二十一<span lang="EN-US"></span></span></p>
<p><b><span style="color:teal">又众宝莲华周满世界。一一宝华百千亿叶。其华光明。无量种色。青色青光。白色白光。玄黄朱紫。光色赫然。炜烨焕烂。明曜日月。一一华中。出三十六百千亿光。一一光中。出三十六百于亿佛。身色紫金。相好殊特。一一诸佛。又放百千光明。普为十方说微妙法。如是诸佛。各各安立无量众生于佛正道。<span lang="EN-US"></span></span></b></p>
<p>上明佛身普现一切。随方接引。为后文往生缘起。如上种种庄严。种种佛事。无所从来。亦无所去。如空中云。如水中月。如画所现像。如幻所化人。皆以佛神力故。随众生心而出现故。当知一切众生所有神力。本与如来无二无别。特无大愿大行发起胜因。不觉不知。沉沦永劫。若能一念回光。方知家业具在。如入宝山。取之无尽。如游香国。触处蒙熏。要须亲到方休。慎勿半涂而废。</p>
<p>无量寿经起信论卷中</p>
<p><a name="a03"></a><span style="color:#333399">无量寿经起信论卷下<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">菩萨戒弟子彭际清述<span>&nbsp; </span></p>
<p><span style="color:#333399">三辈往生第二十二<span lang="EN-US"></span></span></p>
<p><b><span style="color:teal">佛告阿难。其有众生生彼国者。皆悉住于正定之聚。所以者何。彼佛国中无诸邪聚。及不定聚。十方恒沙诸佛如来。皆共赞叹无量寿佛威神功德不可思议。诸有众生闻其名号。信心欢喜。乃至一念至心回向。愿生彼国。即得往生。住不退转。唯除五逆。诽谤正法。佛告阿难。十方世界诸天人民。其有至心愿生彼国。凡有三辈。其上辈者。舍家弃欲而作沙门。发菩提心。一向专念无量寿佛。修诸功德。愿生彼国。此等众生临寿终时。无量寿佛与诸大众。现其人前。即随彼佛往生其国。便于七宝华中自然化生。住不退转。智慧勇猛。神通自在。是故阿难。其有众生。欲于今世见无量寿佛。应发无上菩提之心。修行功德。愿生彼国。其中辈者。十方世界诸天人民。其有至心愿生彼国。虽不能行作沙门。大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向。愿生彼国。其人临终。无量寿佛化现其身。光明相好。具如真佛。与诸大众现其人前。即随化佛往生其国。住不退转。功德智慧。次如上辈者也。其下辈者。十方世界诸天人民。其有至心欲生彼国。假使不能作诸功德。当发无上菩提之心。一向专意。乃至十念念无量寿佛。愿生其国。若闻深法。欢喜信乐。不生疑惑。乃至一念念于彼佛。以至诚心愿生其国。此人临终。梦见彼佛。亦得往生。功德智慧。次如中辈者也。<span lang="EN-US"></span></span></b></p>
<p>上明往生正因。即前文十方众生信乐发愿回向等愿所摄。首言一念至心回向。即得往生。行者诚能于一念信入。何须更论种种功勋。一切众生流浪生死。惟此一念。更无二念。乃至发真归元。成等正觉。惟此一念。亦无二念。大智度论云。行般若波罗蜜者。一念中能散十方一切如恒河沙等三千大千世界大地诸山微尘。一念之力。不可思议。如是念佛。即念是佛。即佛是心。非内非外。无缚无脱。尽山河大地十方虚空。无一芥子许。不是无量寿佛现身说法处。乃至离即离非。顿入如来大光明藏。</p>
<p>经中略说等差者。为方便接引故。其上辈专属沙门。一切众生由爱渴故。因有幻身。由幻身故。因有国土。舍家弃欲。爱渴净故。幻身亦净。幻身净故。国土亦净。大般若经云。菩萨摩诃萨志性好游诸佛国土。应远离居家。故知出家为净土正因。以能远离不净故。</p>
<p>次言发菩提心。大般若经善现言。如来常说菩提。以何义故名为菩提。佛言。证法空义。证真如义。证实际义。证法性义。证法界义。假立名相。施设言说。能真实觉。最上胜妙。故名菩提。不可破坏。不可分别。故名菩提。是知菩提心者。诸佛之本原。众生之慧命。才发此心。已成佛道。以与佛智不思议智。不可称智。大乘广智。无等无伦最上胜智。相应故。如舍利子白佛言。颇有初心胜后心不。世尊告曰。阿罗汉独觉诸无漏心。虽离自心一切烦恼。而不能化无量有情。皆令发心舍诸烦恼。菩萨初发大菩提心。虽于自身烦恼未断。而能普化无量有情。皆令发心舍诸烦恼。辗转饶益无量有情。是为初心胜后心义。</p>
<p>次言一向专念无量寿佛。念佛有二。一观相。如观经云。诸佛如来是法界身。入一切众生心想中。心想佛时。是心即是三十二相。八十随形好。是心作佛。是心是佛。诸佛正遍知海。从心想生。是故。应当一心谛观彼佛。想彼佛者。先当想像。闭目开目。见一宝像。如阎浮檀金色。坐彼华上。见像坐已。心眼得开。了了分明。见极乐国七宝庄严。宝地宝池。宝树行列。诸天宝幔。弥覆其上。众宝罗网。满虚空中。具如经说。</p>
<p>问。既是心是佛。何须更立他佛。执相而求。翻成邪道。答。此为初机权示方便。假彼胜缘。成我净土。然即相非相。同归寂灭。妙观自在。现量无余。所以大集经云。若欲成就诸佛现前三昧。随所念处。即见如来。如取清油净水水晶明镜。用是四物。观己面像。善恶好丑。影现分明。而彼现像。不从四物出。亦非余处来。非自然有。非人造作。当知彼像无所从来。亦无所去。无生无灭。无有住所。菩萨亦尔。即复思惟。今此佛者。从何所来。而我是身。复从何出。观彼如来。竟无来处。及以去处。我身亦尔。本无出处。岂有转还。如是穷尽细微。情忘分别。豁然无寄。顿彻本来。是为观佛中道了义。</p>
<p>一持名。如阿弥陀经云。若有善男子。善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛。与诸圣众。现在其前。是人终时。心不颠倒。即得往生阿弥陀佛极乐国土。须知持名一法。最为简要。行者初发心时。贵有定课。每日或千声。或万声。或十万声。从少至多。由散入定。随其念力。俱可往生。</p>
<p>问。名字性空。云何持者即得往生。答。以性空故。故得往生。若有所得。便成系缚。众生以有所得心。轮转无尽。今此佛名。不从想生。非和合有。即是诸法实相。故知持名功德不可思议。然念佛不难。一心为难。直须念念分明。心心绝待。如是四威仪中。乃至上床下床。大小便利。俱不得舍。一切是非得失爱憎喜怒关头。惟一佛名。了然超越。久久成熟。见思自落。三昧现前。是为念佛究竟了义。</p>
<p>次言修诸功德愿生彼国者。行者既发菩提心。当修菩萨行。于世出世间。所有一毫之善。乃至无边功德。悉以深心至诚心。回向极乐。亦得名为一向专念。不必弃舍有为。乃名专念。以佛性遍一切处。有弃有舍。不名念佛故。如观经言。欲生彼国者。当修三福。一者。孝养父母。奉事师长。慈心不杀。修十善业。二者。受持三归。具足众戒。不犯威仪。三者。发菩提心。深信因果。读诵大乘。劝进行者。如此三事。名为净业。此兼四众而言。上中二辈所修功德。足以摄之。</p>
<p>昔袁中郎晚岁专修净业。著西方合论。既卒。其弟小修梦游净土。见中郎在焉。语之曰。我净愿虽深。情染未尽。初生此间边地。今居净土矣。终以乘急戒缓。仅地居。不得与大士升虚空宝阁。幸夙生智慧猛利。又曾作论赞叹如来不可思议度生之力。感得飞行自在。游诸刹土。听佛说法。此实为胜。使吾生时严持戒律。尚不止此。大都乘戒俱急。生品最高。次戒急。生最稳。若有乘无戒。多为业力所牵。流入天龙八部去。予所亲见多矣。语具珂雪斋外集中。故知净土资粮。全凭功德。功德之基。莫先持戒。以戒净则心净。心净则土净故。</p>
<p>复明发愿者。须早晚向西礼拜。如朝帝主。日近日亲。发深重誓。愿命终时。决定往生。慈照宗主有劝人发愿偈。最为深切。偈云。‘万法从心生。万法从心灭。我佛大沙门。常作如是说。持戒无信愿。不得生净土。唯得人天福。福尽受轮回。辗转难脱离。看经无慧眼。不识佛深意。后世得聪明。乱心难出离。不如念佛好。现世无名利。行坐不多罗。则是阿弥陀。发愿持戒力。回向生乐国。如是各行持。千中不失一。释迦金口说。弥陀亲摄受。诸佛皆护念。诸天善护持。见此念佛人。与佛不相远。应当坐道场。转于大法轮。普度无边众。譬如贫家女。腹孕转轮王。诸天常爱护。贫女自不知。腹中有贵子。今此念佛人。其意亦如是。亿佛常念佛。不久当成佛。诸佛善护持。其人自不知。我当生净土。却要来后世。再得生人中。譬如贫人家。地内有伏藏。藏神常守护。不令其有失。贫人自不知。家内有宝藏。逐日趁客作。求衣食自济。今此念佛人。其意亦如是。不知念佛人。具足如来藏。自说我无分。反要生人中。譬如病人家。自有真妙药。不知妙药性。不能自治病。每日床枕边。痛苦受无量。今此念佛人。其意亦如是。不知念佛心。能灭贪嗔痴。能为大医王。能为大宝藏。利济一切人。能为大法王。覆护一切众。将为是凡夫。不得生净土。且自持斋戒。后世愿为人。辗转更修行。方可生彼国。多见修行人。常作如是说。不称弥陀愿。不合净土经。邪见障覆心。毕竟难出离。非是他人障。皆是自障心。今世不得生。一磋是百磋。劝汝修行人。信我如来说。佛无不实语。岂是虚诳言。但当自精勤。一心求净土。因风吹于火。用力不消多。幸有念佛心。回愿超三界。逢宝不取宝。遇食苦长饥。咄哉大丈夫。不见真实意。我今略劝赞。辗转传与人。代我广流通。作于如来使。真是诸佛子。真名报佛恩。普愿如说行。同生极乐国’。如是诚言。可谓披肝露胆。诸修行人并应信受。</p>
<p>中下二辈。功德有殊。而同发菩提。同一念佛。同愿往生。故临终见佛往生。等无差别。维摩诘语长者子云。汝等便发阿耨多罗三藐三菩提心。是即出家。是名具足。当知念佛之人。亦复如是。是故。不发菩提。一切愿行。无从发起。有愿无行。如瘠土之材。不成普荫。有行无愿如□驾之马。无所适归。行愿相资。导以念力。则如草木之滋。更逢甘雨。骐骥之驭。重遇王良。疾满菩提。径登极乐。</p>
<p>问。临终见佛。为是自佛。为是他佛。若他佛者。心外取佛。即成魔业。若自佛者。想力所成。虚妄不实。云何往生。答。自佛他佛。总成戏论。人我相忘。自他不异。诸佛法身。湛然常寂。以本愿故。感应道交。即自即他。无虚无实。唯一真如。周遍法界。众生依于业缘。幻有分段。如居屋下。不见天日。念力诚坚。幻缘斯净。如微屋蔀。天日豁然。任运往生。还同本得。首楞严经云。一切世间生死相续。生从顺习。死从变流。纯想即飞。必生天上。若飞心中。兼福兼慧。及与净愿。自然心开。见十方佛。一切净土。随愿往生。故知众生想力不可思议。</p>
<p>问。前发愿言。但得闻名。便获利益。此何独约往生而论。答。闻名虽获利益。然未得往生。终非究竟。以生死未断故。何如一念往生。直超三界。其为利益。孰可比伦。</p>
<p>问。观经下品。俱系生时积恶。末后回心。此云惟除五逆谤法。何以不同。答。如实回心。一念念佛。无不往生。以佛本愿力故。但恐障深罪重。善友难逢。信愿难发。日光皓皓。不照生盲。恒河滔滔。难消渴鬼。是可惧也。<span lang="EN-US" style="&quot;Courier New&quot;"></span></p>
<p><span style="color:#333399">十方称叹第二十三<span lang="EN-US"></span></span></p>
<p><b><span style="color:teal">佛告阿难。无量寿佛威神无极。十方世界无量无边不可思议诸佛如来。莫不称叹。于彼东方恒河沙佛国。无量无数诸菩萨众。皆悉往诣无量寿佛所。恭敬供养。及诸菩萨声闻之众。听受经法。宣布道化。南西北方四维上下亦复如是。尔时世尊而说颂曰。<span lang="EN-US"></span></span></b></p>
<p><b><span style="color:teal">东方诸佛国　其数如恒沙　彼土菩萨众　往觐无量觉<span lang="EN-US"></span></span></b></p>
<p><b><span style="color:teal">南西北四维　上下亦复然　彼土菩萨众　往觐无量觉<span lang="EN-US"></span></span></b></p>
<p><b><span style="color:teal">一切诸菩萨　各赍天妙华　宝香无价衣　供养无量觉<span lang="EN-US"></span></span></b></p>
<p><b><span style="color:teal">咸然奏天乐　畅发和雅音　歌叹最胜尊　供养无量觉<span lang="EN-US"></span></span></b></p>
<p><b><span style="color:teal">究达神通慧　游入深法门　具足功德藏　妙智无等伦<span lang="EN-US"></span></span></b></p>
<p><b><span style="color:teal">慧日朗世间　消除生死云　恭敬逼三匝　稽首无上尊<span lang="EN-US"></span></span></b></p>
<p><b><span style="color:teal">见彼严净土　微妙难思议　因发无量心　愿我国亦然<span lang="EN-US"></span></span></b></p>
<p><b><span style="color:teal">应时无量尊　动容发欣笑　口出无数光　遍照十方国<span lang="EN-US"></span></span></b></p>
<p><b><span style="color:teal">回光围绕身　三匝从顶入　一切天人众　踊跃皆欢喜<span lang="EN-US"></span></span></b></p>
<p><b><span style="color:teal">大士观世音　整服稽首问　白佛何缘笑　唯然愿说意<span lang="EN-US"></span></span></b></p>
<p><b><span style="color:teal">梵声犹雷震　八音畅妙响　当授菩萨记　今说仁谛听<span lang="EN-US"></span></span></b></p>
<p><b><span style="color:teal">十方来正士　吾悉知彼愿　志求严净士　受决当作佛<span lang="EN-US"></span></span></b></p>
<p><b><span style="color:teal">觉了一切法　犹如梦幻响　满足诸妙愿　必成如是刹<span lang="EN-US"></span></span></b></p>
<p><b><span style="color:teal">知法如电影　究竟菩萨道　具诸功德本　受决当作佛<span lang="EN-US"></span></span></b></p>
<p><b><span style="color:teal">通达诸法性　一切空无我　专求净佛土　必成如是刹<span lang="EN-US"></span></span></b></p>
<p><b><span style="color:teal">诸佛告菩萨　令觐安养佛　闻法乐受行　疾得清净处<span lang="EN-US"></span></span></b></p>
<p><b><span style="color:teal">至彼严净国　便速得神通　必于无量尊　受记成等觉<span lang="EN-US"></span></span></b></p>
<p><b><span style="color:teal">其佛本愿力　闻名欲往生　皆悉到彼国　自致不退转<span lang="EN-US"></span></span></b></p>
<p><b><span style="color:teal">菩萨兴至愿　愿己国无异　普念度一切　名显满十方<span lang="EN-US"></span></span></b></p>
<p><b><span style="color:teal">奉事亿如来　飞化遍诸刹　恭敬欢喜去　还到安养国<span lang="EN-US"></span></span></b></p>
<p><b><span style="color:teal">若人无善心　不得闻此经　清净有戒者　乃获闻正法<span lang="EN-US"></span></span></b></p>
<p><b><span style="color:teal">曾更见世尊　则能信此事　谦敬闻奉行　踊跃大欢喜<span lang="EN-US"></span></span></b></p>
<p><b><span style="color:teal">声闻或菩萨　莫能究圣心　如来智慧海　深广无涯底<span lang="EN-US"></span></span></b></p>
<p><b><span style="color:teal">假使一切人　具足皆得道　净慧知本空　亿劫思佛智<span lang="EN-US"></span></span></b></p>
<p><b><span style="color:teal">穷力极讲说　尽寿犹不知　佛慧无边际　寿命甚难得<span lang="EN-US"></span></span></b></p>
<p><b><span style="color:teal">佛世亦难值　人有信慧难　若闻精进求　闻法能不忘<span lang="EN-US"></span></span></b></p>
<p><b><span style="color:teal">则我善亲友　是故当发意　设满世界火　必过要闻法<span lang="EN-US"></span></span></b></p>
<p><b><span style="color:teal">会当成佛道　广度生死流<span lang="EN-US"></span></span></b></p>
<p>上明诸佛称叹。及十方菩萨往修供养。受记作佛。即前文无量诸佛悉称我名。及他方菩萨闻名得忍。诸愿所摄。觉了一切法下十二句。是为净土正修行路。先达法性。本来无我。则一切空寂。不于佛土而生违碍。次建妙愿。具诸功德。一切圆成。不于自心而生限量。有志净土者。须从此证入。世有执心是土。不信净土者。不知由心秽故。斯现秽土。由心净故。斯现净土。若无净土。应无净心。既不疑心。何复疑土。亦有执心是佛。不肯念佛者。不知为了之心。终不成佛。未成之佛。何由了心。惟了心者。方名成佛。必念佛者。方能了心。是诸菩萨。若已授记。今授记。当授记。尚乃从一佛国。至一佛国。承事如来。严净国土。尔是何人。敢逃化外。更有虽闻经法。而自生鄙劣。绝意往生者。不知一称佛名。除八十亿劫生死之罪。具足无上功德。佛有诚言。安可不信。当知疑根未断。即是罪根。信力圆时。全成福力。故云。若人无善心。不得闻此经。又云。曾更见世尊。则能信此事。大众珍重。莫负提撕。</p>
<p><span style="color:#333399">补处菩萨第二十四<span lang="EN-US"></span></span></p>
<p><b><span style="color:teal">佛告阿难。彼国菩萨。皆当究竟一生补处。除其本愿为众生故。以弘誓功德而自庄严。普欲度脱一切众生。阿难。彼佛国中诸声闻众。身光一寻。菩萨光明照百由旬。有二菩萨最尊第一。威神光明。普照三千大千世界。阿难白佛。彼二菩萨其号云何。佛言。一名观世音。二名大势至。此二菩萨。于是国土修菩萨行。命终转化。生彼佛国。阿难。其有众生生彼国者。皆悉具足三十二相。智慧成满。深入诸法。究畅要妙。神通无碍。诸根明利。其钝根者。成就二忍。其利根者。得不可计无生法忍。又彼菩萨乃至成佛。不受恶趣。神通自在。常识宿命。除生他方五浊恶世。示现同彼。如我国也。<span lang="EN-US"></span></span></b></p>
<p>上明菩萨声闻究竟成佛。即前文诸菩萨天人种种殊胜。及不更恶道诸愿所摄。观音势至二菩萨常侍无量寿侧。亦从本师转轮。故知东西二土。交相造化。娑婆为华。极乐为果。果必因华。华不异果。何以故。诸佛菩萨依于众生而起菩提。依于菩提而成净土。若无秽者。净亦不成。以菩提心不自起故。是则不离众生有净土。不离净土有众生。净土众生。心心作佛。众生净土。念念往生。故观音云。诵持大悲神咒。若不生诸佛国土者。我誓不成正觉。势至云。摄念佛人。归于净土。皆与无量寿同一愿故。</p>
<p><span style="color:#333399">菩萨出供第二十五<span lang="EN-US"></span></span></p>
<p><b><span style="color:teal">佛语阿难。彼国菩萨承佛威神。一食之顷。往诣十方无量世界。恭敬供养诸佛世尊。随心所念。华香伎乐。衣盖幢幡。无数无量供养之具。自然化生。应念即至。珍妙殊特。非世所有。辄以奉散诸佛。及诸菩萨声闻之众。在虚空中。化成华盖。光色昱烁。香气普熏。其华周圆四百里者。如是转倍。乃覆三千大千世界。随其前后。以次化没。其诸菩萨佥然欣悦。于虚空中共奏天乐。以微妙音歌叹佛德。听受经法。欢喜无量。供养佛已。未食之前。忽然轻举。还其本国。<span lang="EN-US"></span></span></b></p>
<p>上明菩萨出诸供具。普供诸佛。即前文供养诸佛。及所欲如意诸愿所摄。</p>
<p><span style="color:#333399">无量说法第二十六<span lang="EN-US"></span></span></p>
<p><b><span style="color:teal">佛语阿难。无量寿佛为诸声闻菩萨天人颁宣法时。都悉集会七宝讲堂。广宣道教。演畅妙法。莫不欢喜。心解得道。即时四方自然风起。吹七宝树。出五音声。无量妙华。随风四散。自然供养。如是不绝。一切诸天。皆赍天上百千华香。万种伎乐。供养其佛。及诸菩萨声闻之众。普散华香。奏诸音乐。前后来往。更相开避。当斯之时熙怡快乐。不可胜言。<span lang="EN-US"></span></span></b></p>
<p>上明无量寿佛为众说法。即前文随愿闻法诸愿所摄。问。无量说法。为是纯说一乘。为是兼说三乘。若纯说一乘者。何得尚有声闻众等。若兼说三乘者。何云二乘不生彼国。答。纯是一乘。别无三乘。岂独佛在七宝讲堂。纯说一乘。乃至一一花中。一一光中。风声水声。诸音乐声。亦纯说一乘。更无三乘。如妙法莲华经云。十方世界中尚无二乘。何况有三。特以众生根智有差。所闻各异。所证不同。故前文言。或闻佛声。或闻法声。或闻僧声。或寂静声。空无我声。乃至甘露灌顶等声。其得闻者。或证须陀洹果。斯陀含果。阿那含果。阿罗汉果。乃至不退转地菩萨。具如他译本说。是即顺余佛土。寄四果名。实则决定成佛。不取有余涅槃。以能回小向大故。佛本愿故。</p>
<p><span style="color:#333399">菩萨功德第二十七<span lang="EN-US"></span></span></p>
<p><b><span style="color:teal">佛告阿难。生彼佛国诸菩萨等。所可讲说。常宣正法。随顺智慧。无违无失。于其国土所有万物。无我所心。无染著心。去来进止。情无所系。随意自在。无所适莫。无彼无我。无竞无讼。于诸众生。得大慈悲饶益之心。柔润调伏。无忿恨心。离盖清净。无厌怠心。等心。胜心。深心。定心。爱法乐法喜法之心。灭诸烦恼。离恶趣心。究竟一切菩萨所行。具足成就无量功德。得深禅定。诸通明慧。游志七觉。修心佛法。肉眼清彻。靡不分了。天眼通达。无量无限。法眼观察。究竟诸道。慧眼见真。能度彼岸。佛眼具足。觉了法性。以无碍智。为人演说。等观三界。空无所有。志求佛法。具诸辩才。除灭众生烦恼之患。从如来生。解法如如。善知集灭音声方便。不欣世语。乐在正论。修诸善本。志崇佛道。知一切法皆悉寂灭。生身烦恼。二余俱尽。闻甚深法。心不疑惧。常能修行其大悲者。深远微妙。靡不覆载。究竟一乘。至于彼岸。决断疑网。慧由心出。于佛教法。该罗无外。智慧如大海。三昧如山王。慧光明净。超踰日月。清白之法。具足圆满。犹如雪山。照诸功德。等一净故。犹如大地。净秽好恶。无异心故。犹如净水。洗除尘劳诸垢染故。犹如火王。烧灭一切烦恼薪故。犹如大风。行诸世界。无障碍故。犹如虚空。于一切有。无所著故。犹如莲华。于诸世间。无染污故。犹如大乘。运载群萌。出生死故。犹如重云。振大法雷。觉未觉故。犹如大雨。雨甘露法。润众生故。如金刚山。众魔外道不能动故。如梵天王。于诸善法。最上首故。如尼拘类树。普覆一切故。如优昙钵华。希有难过故。如金翅鸟。威伏外道故。如众游禽。无所藏积故。犹如牛王。无能胜故。犹如象王。善调伏故。如狮子王。无所畏故。旷若虚空。大慈等故。摧灭嫉心。不忌胜故。专乐求法。心无厌足。常欲广说。志无疲倦。击法鼓。建法幢。曜慧日。除痴闇。修六和敬。常行法施。志勇精进。心不退弱。为世灯明。最胜福田。常为师导。等无憎爱。唯乐正道。无余欣戚。拔诸欲刺。以安群生。功慧殊胜。莫不尊敬。灭三垢障。游诸神通。因力。缘力。意力。愿力。方便之力。常力。善力。定力。慧力。多闻之力。施戒忍辱精进禅定智慧之力。正念止观诸通明力。如法调伏诸众生力。如是等力。一切具足。身色相好。功德辩才。具足庄严。无与等者。恭敬供养无量诸佛。常为诸佛所共称叹。究竟菩萨诸波罗密。修空无相无愿三昧。不生不灭诸三昧门。远离声闻缘觉之地。阿难。彼诸菩萨成就如是无量功德。我但为汝略言之耳。若广说者。百千万劫不能穷尽。<span lang="EN-US"></span></span></b></p>
<p>上总明菩萨所有行业。以尽前意。如是功德。如是愿力。如是智慧。如是神通。不离诸佛。普度群生。为欲严净一切佛土故。为欲成就普贤大愿故。是诸菩萨。莫非十地位中。一生补处。五浊众生。名且不闻。况乃得遇。今以念佛因缘。生彼国已。遍参知识。同觐法王。不历僧祇。顿阶不退。如斯方便。希有难逢。粉骨碎身。莫酬罔极。</p>
<p>问。诸佛各有四土。谓凡圣同居土。方便有余土。实报庄严土。常寂光土。今往生者当居何土。答。蕅益法师云。若执持名号。未断见思。随其或散或定。于同居土。分三辈九品。若持至事一心不乱。见思任运先落。则生方便有余净土。若至理一心不乱。豁破无明。一品乃至四十一品。则生实报庄严净土。若无明断尽。则是上上实报。究竟寂光。据此约现果而论。既生彼国。即同居净土。亦具上三净土。因无量寿佛胜愿所摄故。无量寿佛胜愿。国土严净故。所以超出十方同居。百分不及一。千分不及一。乃至优波尼沙陀分亦不及一。</p>
<p><span style="color:#333399">劝进往生第二十八<span lang="EN-US"></span></span></p>
<p><b><span style="color:teal">佛告弥勒菩萨。诸天人等。无量寿国声闻菩萨。功德智慧不可称说。又其国土微妙安乐清净若此。何不力为善。念道之自然。普于无上下。洞达无边际。宜各勤精进。努力自求之。必得超绝去。往生安乐国。横截五恶道。恶道自然闭。升道无穷极。易往而无人。何不弃世事。勤行求道德。可得极长生。寿乐无有极。然世人薄俗。共诤不急之事。于此剧恶极苦之中。勤身营务。以自给济。无尊无卑。无贫无富。少长男女。共忧钱财。有无同然。忧思适等。屏营愁苦。累念积虑。为心走使。无有安时。有田忧田。有宅忧宅。牛马六畜奴婢钱财衣食什物。复共忧之。重思累息。忧念愁怖。横为非常水火盗贼怨家债主。焚漂劫夺。消散磨灭。忧毒忪忪。无有解时。结愤心中。不离忧恼。心坚意固。适无纵舍。或坐摧碎。身亡命终。弃捐之去。莫谁随者。世间人民父子兄弟夫妇家室中外亲属。当相敬爱。无相憎嫉。有无相通。无得贪惜。言色常和。莫相违戾。或时心诤。有所恚怒。今世恨意。微相憎嫉。后世转剧。至成大怨。皆当对生。更相报复。人在世间爱欲之中。独生独死。独去独来。苦乐之地。身自当之。无有代者。善恶变化。殃福异处。生死常道。转相嗣立。或父哭子。或子哭父。兄弟夫妇。更相哭泣。颠倒上下。无常根本。皆当过去。不可常保。如此之人。蒙冥抵突。不信经法。心无远虑。各欲快意。痴惑爱欲。不达于道德。迷没于嗔怒。贪狠于财色。坐之不得道。当更恶趣苦。生死无穷已。哀哉甚可伤。佛告弥勒菩萨诸天人等。我今语汝。世间之事。人用是故。坐不得道。当熟思计。远离众恶。择其善者。勤而行之。爱欲荣华。不可常保。皆当别离。无可乐者。遇佛在世。当勤精进。其有至愿生安乐国者。可得智慧明达。功德殊胜。勿得随心所欲。亏负经戒。在入后也。傥有疑意。不解经者。可具问佛。当为说之。弥勒菩萨长跪白言。佛威神尊重。所说快善。听佛经语。贯心思之。世人实尔。今佛慈愍。显示大道。诸天人民蠕动之类。皆蒙慈恩。解脱忧苦。佛语教戒。甚深甚善。智慧明见。八方上下去来今事。莫不究畅。佛为法王。尊超众圣。普为一切天人之师。随心所愿。皆令得道。今得值佛。复闻无量寿声。靡不欢喜。心得开明。佛告弥勒。汝言是也。若有慈敬于佛者。实为大善。天下久久乃复有佛。今我于此世作佛。演说经法。宣布道教。断诸疑网。拔爱欲之本。杜众恶之原。游步三界。无所挂碍。典揽智慧。众道之要。执持纲维。昭然分明。开示五趣。度未度者。决正生死泥洹之道。弥勒当知。汝从无数劫来。修菩萨行。欲度众生。其已久远。从汝得道。至于泥洹。不可称数。汝及十方诸天人民一切四众。永劫已来。辗转五道。忧畏动苦。不可具言。乃至今世。生死不绝。与佛相值。听受经法。又复得闻无量寿佛。快哉甚善。吾助尔喜。汝今亦可自厌生死。老病痛苦。恶露不净。无可乐者。宜自决断。端身正行。益作诸善。修己洁净。洗除心垢。言行忠信。表里相应。人能自度。转相拯济。精明求愿。积累善本。虽一世勤苦。亦须臾之间。后生无量寿国。快乐无极。长与道德合明。永拔生死根本。无复贪恚愚痴苦恼之患。欲寿一劫百劫千亿万劫。自在随意。皆可得之。无为自然。次于泥洹之道。汝等宜各精进。求心所愿。无得疑惑中悔。自为过咎。生彼边地七宝宫殿。五百岁中受诸厄也。弥勒白言。受佛重诲。专精修学。如教奉行。不敢有疑。<span lang="EN-US"></span></span></b></p>
<p>上明世人以欲因缘。受苦无量。为令行者。心生厌离。速求出苦故。如大涅槃经言。菩萨摩诃萨观诸众生。为色声香味触故。从昔无量无数劫来。常受苦恼。一一众生。一劫之中。所积身骨。如王舍城毗富罗山。所饮乳汁。如四海水。身所出血。多四海水。父母兄弟妻子眷属。命终哭泣。所出目泪。多四大海。尽地草木为四寸筹。以数父母。亦不能尽。无量劫来。或在地狱畜生饿鬼。所受行苦。不可称计。搏此大地。犹如枣等。易可穷极。生死难尽。原其所自。皆由不能一心念佛。求生无欲国土。遂至从迷入迷。愈趋愈下。如来大慈悲悯。为说此经。教人断欲因缘。一心念佛。直往西方。横截恶道。一切世人以欲为乐。不知是苦。智者观之。唯苦无乐。所以者何。以有为乐。无即是苦。不知有者。无所因故。以得为乐。失即是苦。不知得者。失所因故。以聚为乐。散即是苦。不知聚者。散所因故。以生为乐。灭即是苦。不知生者。灭所因故。是知无有即无无。无得即无失。无聚即无散。无生即无灭。是名极乐。是名净土。斯二法者。孰真孰妄。何去何从。定应自决。莫更因循。一失人身。万劫沦堕。</p>
<p><span style="color:#333399">五恶五善第二十九<span lang="EN-US"></span></span></p>
<p><b><span style="color:teal">佛告弥勒。汝等能于此世。端心正意。不作众恶。甚为至德。十方世界。最无伦匹。所以者何。诸佛国土天人之类。自然作善。不大为恶。易可开化。今我于此世间作佛。处于五恶五痛五烧之中。为最剧苦。教化群生。令舍五恶。令去五痛。令离五烧。降化其意。令持五善。获其福德。度世长寿泥洹之道。何等五恶。何等五痛。何等五烧。何等消化五恶。令持五善。获其福德。度世长寿泥洹之道。其一恶者。诸天人民蠕动之类。欲为众恶。莫不皆然。强者伏弱。转相克贼。残害杀戮。迭相吞噬。不知修善。恶逆无道。后受殃罚。自然趣向。神明记识。犯者不赦。故有贫穷下贱。乞丐孤独。聋盲喑哑。愚痴弊恶。至有尪狂不逮之属。世有常道。王法牢狱。不肯畏慎。为恶入罪。受其殃罚。求望解脱。难得免出。寿终后世。尤深尤剧。入其幽冥。转生受身。故有自然三涂。无量苦恼。转贸其身。改形易道。所受寿命。或长或短。当独值向。相共从生。更相报复。无有止已。殃恶未尽。不得相离。展转其中。无有出期。难得解脱。痛不可言。是为一大恶一痛一烧。勤苦如是。譬如大火焚烧人身。人能于中。一心制意。端身正行。独作诸善。不为众恶者。身独度脱。获其福德。度世上天泥洹之道。是为一大善也。其二恶者。世间人民父子兄弟室家夫妇。都无义理。不顺法度。奢淫骄纵。各欲快意。任心自恣。更相欺惑。佞谄不忠。巧言谀媚。嫉贤谤善。陷人怨枉。主上不明。任用臣下。臣下自在。机伪多端。各怀贪欲。嗔恚愚痴。欲自厚己。欲贪多有。尊卑上下。心俱同然。破家亡身。不顾前后。天神克识。别其名籍。寿终神逝。下入恶道。故有自然三涂。无量苦恼。展转其中。世世累劫。无有出期。难得解脱。痛不可言。是为二大恶二痛二烧。勤苦如是。譬如大火焚烧人身。人能于中。一心制意。端身正行。独作诸善。不为众恶者。身得度脱。获其福德。度世上天泥洹之道。是为二大善也。其三恶者。世间人民相因寄生。处年寿命。无能几何。不善之人。常怀邪恶。但念淫泆。烦满胸中。爱欲交乱。坐起不安。眄睐细色。邪态外逸。自妻厌憎。私妄出入。费损家财。事为非法。恣心快意。极身作乐。或于亲属。不避尊卑。家室中外。患而苦之。亦复不畏王法禁令。如是之恶。著于人鬼。日月照见。神明记识。故有自然三涂。无量苦恼。展转其中。世世累劫。无有出期。难得解脱。痛不可言。是为三大恶三痛三烧。勤苦如是。譬如大火焚烧人身。人能于中。一心制意。端身正行。独作诸善。不为众恶者。身独度脱。获其福德。度世上天泥洹之道。是为三大善也。其四恶者。世间人民不念修善。转相教令。共为众恶。两舌恶口妄言绮语。才贼斗乱。憎嫉善人。不孝二亲。轻慢师长。朋友无信。难得诚实。尊贵自大。谓己有道。不畏天地神明日月。自用偃蹇。谓可常尔。如是众恶。天神记识。寿命终尽。诸恶所归。自然迫促。共趣夺之。又其名籍。记在神明。殃咎牵引。无从舍离。但得前行。入于火镬。身心摧碎。精神痛苦。当斯之时。悔复何及。故有自然三涂。无量苦恼。展转其中。世世累劫。无有出期。难得解脱。痛不可言。是为四大恶四痛四烧。勤苦如是。譬如大火焚烧人身。人能于中。一心制意。端身正行。独作诸善。不为众恶。身独度脱。获其福德。度世上天泥洹之道。是为四大善也。其五恶者。世间人民徙倚懈惰。不肯作善。治身修业。家室眷属。饥寒困苦。父母教诲。嗔目怒应。言令不和。违戾反逆。譬如怨家。不如无子。耽酒嗜美。饮食无度。肆心荡逸。鲁扈抵突。不识人情。强欲抑制。见人有善。妒嫉恶之。无义无礼。无所顾难。心常念恶。口常言恶。身常行恶。曾无一善。不信先圣诸佛经法。不信行道可得度世。不信死后神明更生。不信作善得善。为恶得恶。欲杀真人。斗乱众僧。欲害父母兄弟眷属。六亲憎恶。愿令其死。大命将终。悔惧交至。不豫修善。临穷方悔。悔之于后。将何及乎。天地之间。五道分明。恢廓窈冥。浩浩茫茫。善恶报应。祸福相承。身自当之。无谁代者。善人行善。从乐入乐。从明入明。恶人行恶。从苦入苦。从冥入冥。谁能知者。独佛知耳。教语开示。信用者少。生死不休。恶道不绝。如是世人。难可具尽。故有自然三涂。无量苦恼。展转其中。世世累劫。无有出期。难得解脱。痛不可言。是为五大恶五痛五烧。勤苦如是。譬如大火焚烧人身。人能于中。一心制意。端身正念。言行相副。所作至诚。所语如语。心口不转。独作诸善。不为众恶。身独度脱。获其福德。度世上天泥洹之道。是为五大善也。<span lang="EN-US"></span></span></b></p>
<p>上明善恶报应。如影随形。即观无量寿经教人深信因果之旨。多有愚人不信因果。谚云。种栗得粮。种兰得香。凡事尽然。况于善恶。乃至念天得天。念佛得佛。即以一念为因。还以一念为果。何以故。十世古今。不离当念故。五恶之义。特准他经。配以十恶。其一恶者。杀业所摄。其二恶者。盗贪所摄。其三恶者。淫业所摄。其四恶者。妄语两舌恶口绮语所摄。其五恶者。嗔恚邪见所摄。反是即为五善。亦名十善。如他译本云。诸欲往生阿弥陀佛国者。虽不能大精进。禅定。持经戒。大要当作善。一者。不得杀生。二者。不得盗窃。三者。不得淫泆。四者。不得调欺。五者。不得饮酒。六者。不得两舌。七者。不得恶口。八者。不得妄言。九者。不得嫉妒。十者。不得贪饕。不得悭惜。不得嗔怨。不得愚痴。不得随心嗜欲。不得中悔。不得狐疑。当作孝顺。当作至诚忠信。当信受佛经。当信作善后世得福。奉持如是之法。不亏失者。在心所愿。可得往生阿弥陀佛国。十善本为天业。今以念佛因缘。回向极乐。即转天业成净业。何以故。念佛之人能转恶业。何有天业而不能转。</p>
<p><span style="color:#333399">重重诲勉第三十<span lang="EN-US"></span></span></p>
<p><b><span style="color:teal">佛告弥勒。吾语汝等。是世五恶。勤苦若此。五痛五烧。展转相生。但作众恶。不修善本。皆悉自然入诸恶趣。或其现世先被殃病。求死不得。求生不得。罪恶所招。示众见之。身死随行。入三恶道。苦毒无量。自相燋然。皆由贪著财色。不能施惠。痴欲所迫。随心思想。烦恼结缚。无有解已。厚己诤利。无所省录。富贵容华。当时快意。不能忍辱。不务修善。威势无几。随以磨灭。身坐劳苦。久后大剧。天道施张。自然纠举。纲维罗网。上下相应。茕茕忪忪。当入其中。古今如是。痛哉可伤。世间如是。佛皆哀之。以威神力。摧灭众恶。悉令就善。弃捐所思。奉持经戒。受行道法。无所违失。终得度世泥洹之道。佛言。汝今诸天人民及后世人。得佛经语。当熟思之。能于其中端心正行。主上为善。率化其下。转相敕令。各自端守。尊圣敬善。仁慈博爱。佛语教诲。无敢亏负。当求度世。拔世生死众恶之本。当离三涂无量忧怖苦痛之道。汝等于是广植德本。布恩施惠。勿犯道禁。忍辱精进。一心智慧。转相教化。为德立善。正心正意。斋戒清净。一日一夜。胜在无量寿国为善百岁。所以者何。彼佛国土无为自然。皆积众善千岁。所以者何。他方佛国为善者多。为恶者少。福德自然。无造恶之地。唯此间多恶。无有自然。勤苦求欲。转相欺绐。心劳形困。饮苦食毒。如是恶务。随宜开导。授与经法。莫不承用。在意所愿。皆令得道。佛所游履。国邑丘聚。靡不蒙化。天下和顺。日月清明。风雨以时。灾厉不起。国丰民安。兵戈无用。崇德兴仁。务修礼让。我哀愍汝等诸天人民。甚于父母念子。今我于此世作佛。降化五恶。消除五痛。绝灭五烧。以善攻恶。拔生死之苦。令获五德。升无为之安。吾去世后。经道渐灭。人民谄伪。复为众恶。五烧五痛。还如前法。久后转剧。不可悉说。我但为汝略言之耳。汝等各善思之。转相教诫。如佛经法。无得犯也。于是弥勒菩萨合掌白言。佛所说甚善。世人实尔。如来普慈哀愍。悉令度脱。受佛重诲。不敢违失。<span lang="EN-US"></span></span></b></p>
<p>上复引申前意。教人为善去恶。精心求度。世出世间。法法不同。莫不以为善去恶而为基本。净土。即至善之地。求生净土。乃止于至善之功。不入净土之门。善不可得而圆。恶不可得而尽。何以故。众生无始积习。熏染识田。结成五浊。如不净器。粪蛆满中。少加荡涤。便盛美食。臭秽如故。生净土已。见佛闻法。证无生忍。既杜恶原。斯获善本。然后回入尘劳。宏宣正教。摄诸众生。往生极乐。是为善与人同。是谓明明德于天下。</p>
<p>问。禅者恒言无善。儒言至善。何以不同。答。有善之善。对恶而名。恶既不立。善亦不居。唯一真心。遍周法界。恒沙万德。寂尔周圆。圣不可知。所过者化。无善之善。斯为至善。至如口但说空。行在有中。恶业炽然。妄称无善。是行尸肉。是地狱渣。吾未如何。佛所不度。</p>
<p><span style="color:#333399">礼佛现光第三十一<span lang="EN-US"></span></span></p>
<p><b><span style="color:teal">佛告阿难。汝起更整衣服。合掌恭敬。礼无量寿佛。于是阿难起整衣服。正身西面。恭敬合掌。五体投地。礼无量寿佛。白言。世尊。愿见彼佛安乐国土。及诸菩萨声闻大众。说是语已。即时无量寿佛放大光明。普照一切诸佛世界。金刚围山。须弥山王。大小诸山。一切所有。皆同一色。譬如劫水弥满世界。其中万物沉没不现。滉漾浩瀚。唯见大水。彼佛光明。亦复如是。声闻菩萨一切光明。皆悉隐蔽。唯见佛光。明耀显赫。尔时阿难即见无量寿佛。威德巍巍。如须弥山王。高出一切诸世界上。相好光明。靡不照耀。此会四众。一时悉见。彼见此土。亦复如是。尔时。佛告阿难及慈氏菩萨。汝见彼国从地已上至净居天。其中所有微妙严净自然之物。为悉见不。阿难对曰。唯然。已见。汝宁复闻无量寿佛大音宣布一切世界。化众生不。阿难对曰。唯然。已闻。彼国人民乘百千由旬七宝宫殿。无所障碍。遍至十方供养诸佛。汝复见不。对曰。已见。彼国人民有胎生者。汝复见不。对曰。已见。其胎生者所处宫殿。或百由旬。或五百由旬。各于其中受诸快乐。如忉利天上。亦皆自然。<span lang="EN-US"></span></span></b></p>
<p>上明无量光明遍照一切。极乐娑婆。同一法界。本无彼此。安有东西。山河大地。皆是众生目眚所成。若能一念入佛境界者。无量光明。普周尘刹。三涂六道。同时解脱。不独阿难以佛威加被。得见佛身。及诸依正。即今未法众生。但能入此法门。不离当念。疾得见佛。华严经云。诸佛一似大圆镜。我身犹若摩尼珠。诸佛法身入我体。我身常入诸佛躯。是知诸佛众生。本来不二。名为见佛。实无见者。何以故。不可于一体中互相见故。胎生者。谓处莲胎中。经久乃开。不如化生者。即得见佛闻法故。</p>
<p><span style="color:#333399">疑惑胎生第三十二<span lang="EN-US"></span></span></p>
<p><b><span style="color:teal">尔时。慈氏菩萨白佛言。世尊。何因何缘。彼国人民胎生化生。佛告慈氏。若有众生以疑惑心。修诸功德。愿生彼国。不了佛智。不思议智。不可称智。大乘广智。无等无伦最上胜智。于此诸智。疑惑不信。然犹信罪福。修习善本。愿生其国。此诸众生。生彼宫殿。寿五百岁。常不见佛。不闻经法。不见菩萨声闻圣众。是故于彼国土。谓之胎生。若有众生。明信佛智乃至胜智。作诸功德。信心回向。此诸众生于七宝华中。自然化生。跏趺而坐。须臾之顷。身相光明。智慧功德。如诸菩萨。具足成就。复次。慈氏。他方诸大菩萨。发心欲见无量寿佛。恭敬供养。及诸菩萨声闻圣众。彼菩萨等。命终得生无量寿国。于七宝华中。自然化生。弥勒当知。彼化生者。智慧胜故。其胎生者。皆无智慧。于五百岁中。常不见佛。不闻经法。不见菩萨诸声闻众。无由供养于佛。不知菩萨法式。不得修习功德。当知此人宿世之时。无有智慧疑惑所致。佛告弥勒。譬如转轮圣王。有七宝牢狱。种种庄严。张设床帐。悬诸缯盖。若有诸小王子得罪于王。辄内彼狱中。系以金锁。供养饭食。衣服床蓐。华香妓乐。如转轮王。无所乏少。于意云何。此诸王子宁乐彼处不。对曰。不也。但种种方便。求诸大力。欲自勉出。佛告弥勒。此诸众生。亦复如是。以疑惑佛智故。生彼七宝宫殿。无有刑罚。乃至一念恶事。但于五百岁中。不见三宝。不得供养。修诸善本。以此为苦。虽有余乐。犹不乐彼处。若此众生。识其本罪。深自悔责。求离彼处。即得如意往诣无量寿所。恭敬供养。亦得遍至无量无数诸余佛所。修诸功德。弥勒当知。其有菩萨生疑惑者。为失大利。是故应当明信诸佛无上智慧。<span lang="EN-US"></span></span></b></p>
<p>上明发愿求生。须了佛智乃至胜智。方名真信。方得见佛。以一切智不离自心。无我无我所。凡圣一如。共同此智。全信自心。具一切智。本来成佛。不于心外。别有信佛之心。如是回向。是名唯心净土。疾得见佛。若于自心诸智。犹滞疑情。不免心外见佛。虽修众善。乘愿往生。不得见佛。以不契佛智故。所以如来不思议境界经云。三世一切诸佛。皆无所有。惟依自心。菩萨若能了知诸佛及一切法。皆唯心量。得随顺忍。或入初地。舍身速生妙喜世界。或生极乐净佛土中。是则了知心量。不涉程途。一切功德。具足成就。</p>
<p>又如宝积经。佛告净饭王言。一切诸法皆是佛法。于此一切法。无动无摇。无取无舍。是名陀罗尼门。何以故。一切诸法离自性故。大王。今可于此法中而安其心。勿信于他。时净饭王等七万释种。得无生法忍。世尊现微笑而说偈曰。释种决定智。是故于佛法。决定心安往。依于无所得。当得上菩提。晓知一切法。人中命终已。得生安乐国。面奉无量寿。无畏成菩提。故知有决定智。方能决定信。有决定信。方能决定生。慎勿以疑惑心而失大利。</p>
<p><span style="color:#333399">菩萨往生第三十三<span lang="EN-US"></span></span></p>
<p><b><span style="color:teal">弥勒菩萨白佛言。世尊。于此世界有几所不退菩萨。生彼佛国。佛告弥勒。于此世界六十七亿不退菩萨。往生彼国。一一菩萨已曾供养无数诸佛。次如弥勒者也。诸小行菩萨及修习少功德者。不可称计。皆当往生。不但我刹诸菩萨等往生彼国。他方佛土亦复如是。其第一佛名曰远照。彼有百八十亿菩萨皆当往生。其第二佛名曰宝藏。彼有九十亿菩萨皆当往生。其第三佛名曰无量音。彼有二百二十亿菩萨皆当往生。其第四佛名曰甘露味。彼有二百五十忆菩萨皆当往生。其第五佛名曰龙胜。彼有十四忆菩萨皆当往生。其第六佛名曰胜力。彼有万四千菩萨皆当往生。其第七佛名曰师子。彼有五百菩萨皆当往生。其第八佛名曰离垢光。彼有八十亿菩萨皆当往生。其第九佛名曰德首。彼有六十亿菩萨皆当往生。其第十佛。名曰妙德山。彼有六十亿菩萨皆当往生。其第十一佛名曰人王。彼有十亿菩萨皆当往生。其第十二佛名曰无上华。彼有无数不可称计诸菩萨众。皆不退转。智慧勇猛。已曾供养无量诸佛。于七日中。即能摄取百千亿劫大士所修坚固之法。斯等菩萨皆当往生。其第十三佛名曰无畏。彼有七百九十亿大菩萨众。诸小菩萨及比丘等不可称计。皆当往生。不但此十四佛国中诸菩萨等当往生也。十方世界无量佛国。其往生者。亦复如是。甚多无数。我但说十方诸佛名号。及菩萨比丘生彼国者。昼夜一劫尚未能尽。我今为汝略说之耳。<span lang="EN-US"></span></span></b></p>
<p>上明往生菩萨不可计数。皆是如来愿力所持。光明所摄。所以智者大师临终。令门人唱无量寿佛。及观经题目。合掌赞曰。四十八愿庄严净土。华池宝树。易往无人。火车相现。一念改悔尚得往生。况戒定熏修。圣行道力。实不唐捐。言讫。称三宝名。奄然而逝。</p>
<p>唐法照上五台。入大圣竹林寺。见文殊普贤二大菩萨。问修行之要。文殊曰。诸修行门。无如念佛。我于过去劫中。因念佛故。得一切种智。是故一切诸法。般若波罗蜜多。甚深禅定。乃至诸佛正遍知海。皆从念佛而生。照云。当云何念。文殊曰。此世界西。有阿弥陀佛。彼佛愿力不可思议。汝当继念。令无间断。命终之时。决定往生。二大菩萨因与授记曰。汝以念佛不思议故。毕竟证无上觉。若善男女愿疾出离。应当念佛。</p>
<p>慧日泛舶度海。达天竺。至健驮罗国。东北大山有观音像。日乃七日叩头。又断食毕命为期。至七日夜。忽见观音。现紫金身。坐宝莲华。垂手摩顶曰。汝欲传法。自利利他。惟念西方极乐世界阿弥陀佛。当知净土法门。胜过诸行。</p>
<p>他如天亲无量寿论。马呜起信论。智者十疑论。以及永明天如楚石莲池诸大德。所有述作。莫不殷勤赞叹。导往西方。决无欺世误人之事。何况我等生当像季。法弱魔强。独力修行。岂无错路。若复徘徊不信。深恋尘劳。如蛾赴灯。如鱼处涸。曾不需时。大苦随后。各宜猛省。无待他求。</p>
<p><span style="color:#333399">独留此经第三十四<span lang="EN-US"></span></span></p>
<p><b><span style="color:teal">佛告弥勒。其有得闻彼佛名号。欢喜踊跃。乃至一念。当知此人为得大利。则是具足无上功德。是故弥勒。设有大火充满三千大千世界。要当过此。闻是经法。欢喜信乐。受持读诵。如说修行。所以者何。多有菩萨欲闻此经而不能得。若有众生闻此经者。于无上道终不退转。是故。应当专心信受。持诵说行。吾今为诸众生说此经法。令见无量寿佛。及其国土一切所有。所当为者。皆可求之。无得以我灭度之后。复生疑惑。当来之世。经道灭尽。我以慈悲哀愍。特留此经止住百岁。其有众生值斯经者。随意所愿。皆可得度。如来兴世。难值难见。诸佛经道。难得难闻。菩萨胜法诸波罗蜜。得闻亦难。遇善知识。闻法能行。此亦为难。若闻斯经。信乐受持。难中之难。无过此难。是故。我法如是。作如是说。如是教。应当信顺。如法修行。<span lang="EN-US"></span></span></b></p>
<p>四。释流通分者。自此至终。名流通分。此经具无量寿全身。亦具一切诸佛全身。于此信入。即具一切佛智。故曰闻此经者。于无上道永不退转。至经藏灭尽。此经独留。众生遇者。皆可得度。是知三乘十二分教。一网全收。更无余法。所以佛慈加被。殊异余经。奉劝后贤。普同信受。</p>
<p><span style="color:#333399">闻经获益第三十五<span lang="EN-US"></span></span></p>
<p><b><span style="color:teal">尔时世尊说此经法。无量众生皆发无上正觉之心。万二千那由他人得清净法眼。二十二亿诸天人民得阿那含果。八十万比丘漏尽意解。四十亿菩萨得不退转。以弘誓功德而自庄严。于将来世当成正觉。尔时三千大千世界六种震动。大光普照十方国土。百千音乐自然而作。无量妙华纷纷而降。佛说经已。弥勒菩萨及十方来诸菩萨众。长老阿难。诸大声闻。一切大众靡不欢喜。<span lang="EN-US"></span></span></b></p>
<p>闻经之益。如是不可思议。皆是无量寿本愿力故。亦以本师威神加被故。凡有众生遇斯经者。其所获益亦当如是。如云发无上菩提之心。乃至于将来世当成正觉。各在当人。非为分外。即今灵山一会。不异曩时。无量法音。炽然常说。但能深信。决定往生。化导有情。普成正觉。</p>
<p><span style="color:#333399">五回向极乐<span lang="EN-US"></span></span></p>
<p><b>释经已竟。教旨粗明。普与群生。回向极乐。系以偈曰。<span lang="EN-US"></span></b></p>
<p><b>觉海周圆遍十虚　诸佛国土从中现<span lang="EN-US"></span></b></p>
<p><b>如影如响亦如电　毕竟安往常寂光<span lang="EN-US"></span></b></p>
<p><b>皈命西方大导师　我此身心不可得<span lang="EN-US"></span></b></p>
<p><b>平等清净绝思议　幻出光中一一华<span lang="EN-US"></span></b></p>
<p><b>一一华中一一佛　普现一切众生前<span lang="EN-US"></span></b></p>
<p><b>佛身无量众无边　交参宝网惟心见<span lang="EN-US"></span></b></p>
<p><b>愿我命终正智彰　上品莲华生彼国<span lang="EN-US"></span></b></p>
<p><b>七宝堂前击法鼓　闻中获尽陀罗尼<span lang="EN-US"></span></b></p>
<p><b>奏诸天乐散天华　供养百亿恒沙佛<span lang="EN-US"></span></b></p>
<p><b>于诸佛前受记已　疾满普贤大愿王<span lang="EN-US"></span></b></p>
<p><b>还入娑婆度众生　一弹指顷成极乐<span lang="EN-US"></span></b></p>
<p><b>我今念佛佛念我　我佛一体非去来<span lang="EN-US"></span></b></p>
<p><b>须弥可碎海可尘　我此愿王无动转<span lang="EN-US"></span></b></p>
<p>无量寿经起信论卷下</p>
