<p align="center" style="text-align:center"><b><span style="font-size:36.0pt;color:#FF6600">优婆塞戒经讲录<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">太虚大师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">悬论</a></span></p>
<p align="center" style="text-align:center"><span lang="EN-US"><a href="#a01">集会品第一</a></span></p>
<p align="center" style="text-align:center"><span lang="EN-US"><a href="#a02">发菩提心品第二</a></span></p>
<p align="center" style="text-align:center"><span lang="EN-US"><a href="#a03">悲品第三</a></span></p>
<p align="center" style="text-align:center"><span lang="EN-US"><a href="#a04">解脱品第四</a></span></p>
<p align="center" style="text-align:center"><span lang="EN-US"><a href="#a05">三种菩提品第五</a></span></p>
<p align="center" style="text-align:center"><span lang="EN-US"><a href="#a06">修三十二相业品第六</a></span></p>
<p align="center" style="text-align:center"><span lang="EN-US"><a href="#a07">发愿品第七</a></span></p>
<p align="center" style="text-align:center"><span lang="EN-US"><a href="#a08">名义菩萨品第八</a></span></p>
<p align="center" style="text-align:center"><span lang="EN-US"><a href="#a09">义菩萨心坚固品第九</a></span></p>
<p align="center" style="text-align:center"><span lang="EN-US"><a href="#a10">自利利他品第十</a></span></p>
<p align="center" style="text-align:center"><span lang="EN-US"><a href="#a11">自他庄严品第十一</a></span></p>
<p align="center" style="text-align:center"><span lang="EN-US"><a href="#a12">二庄严品第十二</a></span></p>
<p align="center" style="text-align:center"><span lang="EN-US"><a href="#a13">摄取品第十三</a></span></p>
<p align="center" style="text-align:center"><span lang="EN-US"><a href="#a14">受戒品第十四</a></span></p>
<p align="center" style="text-align:center"><span lang="EN-US"><a href="#a15">净戒品第十五</a></span></p>
<p align="center" style="text-align:center"><span lang="EN-US"><a href="#a16">息恶品第十六</a></span></p>
<p align="center" style="text-align:center"><span lang="EN-US"><a href="#a17">供养三宝品第十七</a></span></p>
<p align="center" style="text-align:center"><span lang="EN-US"><a href="#a18">六波罗蜜品第十八</a></span></p>
<p align="center" style="text-align:center"><span lang="EN-US"><a href="#a19">杂品第十九</a></span></p>
<p align="center" style="text-align:center"><span lang="EN-US"><a href="#a20">净三归品第二十</a></span></p>
<p align="center" style="text-align:center"><span lang="EN-US"><a href="#a21">八戒斋品第二十一</a></span></p>
<p align="center" style="text-align:center"><span lang="EN-US"><a href="#a22">五戒品第二十二</a></span></p>
<p align="center" style="text-align:center"><span lang="EN-US"><a href="#a23">尸波罗密品第二十三</a></span></p>
<p align="center" style="text-align:center"><span lang="EN-US"><a href="#a24">业品第二十四</a></span></p>
<p align="center" style="text-align:center"><span lang="EN-US"><a href="#a25">羼提波罗蜜品第二十五</a></span></p>
<p align="center" style="text-align:center"><span lang="EN-US"><a href="#a26">毗梨耶波罗蜜品第二十六</a></span></p>
<p align="center" style="text-align:center"><span lang="EN-US"><a href="#a27">禅波罗蜜品第二十七</a></span></p>
<p align="center" style="text-align:center"><span lang="EN-US"><a href="#a28">般若波罗蜜品第二十八</a></span></p>
<p align="center" style="text-align:center"><span lang="EN-US"><a href="#a29">重示</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">悬　论<span lang="EN-US"></span></span></p>
<p>优婆塞戒经，即今日开讲之经。在未讲经文之前，先将宣讲此经大意略言之：</p>
<p><span style="color:#333399">一　佛法与人生之关系<span lang="EN-US"></span></span></p>
<p>现在流行于人世之佛法，所以开导人生者最为深切，故先就佛法与人生之关系，分别明之。</p>
<p>甲、人生难得佛法难闻　从佛法出发点言，佛法不独为此地球人类而说，是普为一切而说；所谓普为尽虚空无边世界一切众生之类而说。但现今流传此世界之佛法，则为释迦牟尼在此人类中成佛所说。人类固为众生之一类，而在一切众生中，却具有特殊之意义。盖释迦牟尼佛现身人类中说法，大部分为依人类而施设者，佛谓：“人生难得，佛法难闻”；即言得生为人之不易。以佛法观人类，确有优胜之点。但得到人身者，亦不一定能闻到佛法。如不闻佛法，则不知人生之真价，而一期人生，仍是空过。必要闻到佛法，方知无始以来从业受果，一生一生，生生相续。因有善业，方能得到人身，而人身又复无常。假使在人生中为恶、为善，或发解脱心，或发菩提心，则可转受恶趣、善趣，或阿罗汉、辟支佛，以至菩萨及佛之果报。此由闻到佛法，乃知人生意义之深广，而佛法与人生关系之密切，亦可见矣。</p>
<p>乙、人道为罪福圣凡枢纽　人为无数众生中之一类。佛法中常分众生为十类，所谓四圣、六凡。四圣为：阿罗汉、辟支佛、菩萨、及佛，此四圣已超脱生死轮转；其犹在生死中轮回者，则为六凡：天、人、阿修罗、地狱、鬼、畜生。在六凡中，人道之上只有天之一道；在人道下则为阿修罗、地狱、饿鬼、畜生、之四道，即四恶趣，系感受恶业之果报者。阿修罗、意为非天，近似常人所说之所谓神道，彼有天之威福而无天之德，其性好斗，故时亦受苦。此下畜生、即飞禽走兽等类，常人谓为动物者；此为人类能见之众生。尚有人类所不能见者，即所谓幽冥世界之众生，则地狱、饿鬼、两道也。此两道众生，纯受苦报。大致在十类中，人与天两道适居中间。但人、天虽同处中间，天道则以享受福报为胜，其身心之创造能力，则仍不及于人道。在人道中，造恶业则可受多生多劫之罪报，造善业或值遇三宝闻持佛法，则可受多生多劫之福报，且从凡位转超入四圣果位；此唯人道为能之，如余经论中详说。由异生──即六凡──而生起圣道者，唯人中能之，为别道异生所无，以人道能修习布施、持戒、多闻等极多功德，虽天道亦有所不如，此为人道特殊之功能。所以谓人道为转生四圣及其余五凡之枢纽。人生此种意义，唯佛法发挥尽致，非佛法则不能知人生乃有超凡入圣之希望。</p>
<p>丙、降生人间成佛说法　佛法是释迦牟尼佛降生人间所证所说之法。佛有三身，所谓：法性身，受用身，变化身。佛之法性身与自受用身遍一切处，无相可睹；其所说八相成佛之变化身佛，则为人类等众生所共见之佛。此系最后身菩萨从兜率天上降生人间，出家修道，成佛说法。就此八相成佛言，乃有佛所说法。然此佛法非仅流行于人世，即天宫、海藏、亦均由是而得有佛法化行。因现身成佛，说法度生皆在人间，即可见佛法与人间关系尤切。所以唐裴休长者作圆觉经序云：“诸天正乐，修罗方嗔，鬼神沉幽囚之苦，畜生怀獝狖之悲，其能整心虑趣菩提者，唯人道为能”。故知佛法虽普为众生，而就特殊关系言之，人类为佛法所依，佛法为人类所最需要；所以人生对于佛法，极应研究了解，依以修行也！</p>
<p><span style="color:#333399">二　此经在佛法中之位置<span lang="EN-US"></span></span></p>
<p>此经、即优婆塞戒经，为众经中之一部，流行之佛典，大概可分为：经、律、论之三藏；复有古德种种著作为杂藏，并之可称为四藏。此经属经藏中之一经。经者、梵语修多罗，乃结集佛所说法以传世者。而此经在佛经中居如何之位置，兹略加以分别。</p>
<p>甲、五乘共法与大乘不共法　佛法可分三类：一、五乘共法，即人、天、声闻、缘觉、菩萨共法；此五乘共法中，人天善法为出世三乘之基础。二、三乘共法，同为了脱生死超出轮转之法，即声闻之四谛，缘觉之十二因缘。三、大乘不共法，即发菩提心、广度众生、修学六度万行成佛之法。此经在三大类中，以名优婆塞戒故，可为五乘共法；以明发菩提心、修学六度、广度众生故，又可为大乘不共法。所以此经可谓为五乘共法与大乘不共法；因之受持此经之戒者，即为菩萨优婆塞。</p>
<p>乙、在境行果中特重在行　此经在佛法境、行、果中，以说明何者为主？佛经凡说明诸法性相者，为境；说明持戒、修六度行者，为行；说明佛果福智庄严功德者，为果。诸经中，有特重明境者，有特重明行或果者，有兼重若二若三者。此经重在说明受持戒行，故于境、行、果中为特重在行之经。</p>
<p>丙、优婆塞戒中心之佛法　以此经在明优婆塞戒，所以为优婆塞戒为中心之佛法。优婆二字为译音，译意有翻为清信者，有翻为近事者，有翻为善宿者；总而言之，可谓清净正信近事佛法之弟子。塞字、亦为译音，意指男性。在家弟子有男性，有女性，此经因为男弟子善生所问起而说，故题为优婆塞戒经。论其性质，亦可题为优婆夷戒经；夷者、女性也，以优婆戒男女无分别故。此经所明佛法，关涉佛所证所说之一切法；但以优婆塞戒为中心，故应以之为线索而贯通之也。由此点观之，自发菩提心至受戒品，为明由能优婆塞戒之人而受戒；自净戒品至般若波罗密 品，为明受优婆塞戒人所应修之行，故名之曰优婆塞戒经。</p>
<p>丁、在家菩萨中心之佛法　优婆塞戒经，最好题为在家菩萨经。盖观集会品所明：在家之人发菩提心，胜于阿罗汉辟支佛等果。又每品末，皆谓：在家之人发菩提心，种种之难于出家人。是此经虽贯通于一切佛法靡不穷尽，然究以在家菩萨为其中心。而其赞叹在家之人发菩提心，从四天王乃至阿迦尼吒诸天，皆大惊喜，尊得人天之师。又以出家之人不事生产，受人天供养，于布施波罗密反难圆满；故此经乃特为在家菩萨之所宗也。</p>
<p><span style="color:#333399">三　本人在佛法中之意趣<span lang="EN-US"></span></span></p>
<p>首都各界此次发起请本人讲经，原未定何种经典。其决定讲此优婆塞戒经者，乃出于本人之选择，而选讲此经，有关本人在佛法中之意趣，故特提出说明之。</p>
<p>甲、非研究佛书之学者　有人见本人有许多著述，以为是于佛学有专门研究之学者。其实从事考稽佛学书籍而研究其义理，以造成一专门之学者，亦殊非易易！所以用字比句栉、勾古证今之功夫，将佛书当学问来研究者，并世虽不乏其人，而本人则读书每观大略，不事记诵，不求甚解，但资为自修化他之具。故在吾之志愿趣向上，不在成为学者；其所有著作，亦皆为振兴佛教弘济人群之方便耳。</p>
<p>乙、不为专承一宗徒裔　在佛法中、自古即有开承一宗者，如中国之天台、贤首等，而宗又分派，则如禅宗之临济、曹洞、沩仰等。此皆是古德以自悟之心得及教化上适应时机而建立。最早在印度有小乘十八派、或二十派之别，嗣后大乘复兴，遂有大小乘对立，大乘复分法性、法相之空有两宗，继之又有真言宗兴起，故宗派对峙，不独在中国为然也。至中国性、相、律、密、各宗，为承传印度之宗派；台、贤、禅、净等宗，则为创立之宗派。日本承中国，复有日莲宗、净土真宗等之开创。各宗至今皆有专承之人，系统甚严，而各自弘扬其本宗之教义。至本人在佛法中之意趣，以为由佛之无上遍正觉所证明之法界性相，为度众生应机设教，则法有多门，故法本一味而方便门则无量无边。佛法本旨既是如此，所以一切菩萨古德所开承之宗派，无非在方便妙用上显其区别，究竟均是趣向于无上大觉海中者。由此，本人于佛法中不为专承一宗而弘传之人。佛之现身人间，应机说法，而听法承传之人，当即不免各有偏胜。故佛所说法，由迦叶、阿难承传之，则成初期小乘；由龙树、马鸣、无著、天亲传弘之，则成中期大乘；由龙智、善无畏、莲华生传承之，则成后期密法。印度佛法，因之即分为三期。至佛灭千二百余年后，佛法在印度，即由衰落而销声匿迹，而转盛行于异地。印度初期佛法，可以传入于锡兰、暹罗、缅甸等地之巴利文系见之，以锡兰为代表；第二期佛法，可以由梵文译传为中国之汉文系见之，再传入于高丽、日本等地，以中国为代表；第三期佛法，可以传入西藏而密法为中心系见之，西藏再传于蒙古、尼泊尔等地，以西藏为代表。此为印度三期分流三系之佛教，流行二千余年之大概。其于诸法性相一味平等之各宗派法门，本可随人根机所宜而修学，藉以通达究竟觉海，则能修之人兴所修之法本无高下。所以本人观察佛法之五乘共法，三乘共法，及大乘不共法，原为一贯，在教理解释上，教法弘提上，随宜施设，不专承一宗以自拘碍。</p>
<p>丙、无求即时成佛之贪心　佛法，原不拘限以现身此世为立足点，乃普为法界一切众生而发心。盖以佛法观察，一人与一切众生互相关涉，而一世界与无量世界亦相摄相入，如帝网之重重无尽。因此、佛法不是为此一人生与此一世界而起，即此一生、一世亦当体无始无终无边无中；所以发心、修行，应不为空间时间所限，宜普遍平等，超出一切时空而涉入一切时空。于佛法如此理解信行，即能自悟悟他，精进无息，再无庸拘定要即此身成佛。盖成佛亦不过自悟悟他而已！菩萨行满，佛陀果成；但勤耕耘，自能收获，何藉刻期企求？若有拘求，心量自狭，将不免为虚荣心所驱使，为满足此虚荣心而去著相贪求，则反增烦闷，难得自在！佛法为接引一类好夸大之众生，亦曾施设立地成佛，即身成佛等假名，而本人则不因此假名而引起希求即身成佛之贪心。</p>
<p>丁、为学菩萨发心修行者　前三从消极的反面说，此则从积极的正面言之。本人系以凡夫之人，得闻解佛法信受奉行者。认为五乘共法、三乘共法及大乘不共法，均一贯可达到究竟圆满之觉海；凡从贯通五乘、三乘之大乘教法，发菩提心，修菩萨行者，即是菩萨。愿以凡夫之身学菩萨发心修行，即是本人意趣之所在。盖真发菩提心已，历十信而登初住，由此经十住、十行、十回向、修菩萨行，则为集福智资粮之菩萨。今人每多稍具信行，便尔心高气傲，不知尚未做到发菩提心之少分。照起信论讲，入初发心住以前，尚须十千大劫修习六度行，乃成真正初发心菩萨；然后再经三大无数劫，方能成就无上遍正觉。故本人为一欲学菩萨发真正菩提心而学修六度行者。此经正是教凡夫人学发菩提心、学修菩萨行者，故深合本人之意趣。</p>
<p><span style="color:#333399">四　今讲此经之所为<span lang="EN-US"></span></span></p>
<p>因首都各界发起讲经之机会，本人选讲优婆塞戒经，亦自有其所为之意义，今一言之。</p>
<p>甲、为建立人间大乘佛教　在佛法与人生之关系一条，已详说佛法与人生有深切之意义；而推究佛法真正本旨，凡所证所说，均为大乘佛法。故欲弘扬佛法，应以人类世间为依据而弘扬大乘佛法。又、惟人生最需要大乘佛法，所以应建立人间大乘佛教。此经可为一切具善根之男人、女人修成在家菩萨之规范；如人皆依据此经去发心修行、自利利他，则人间大乘佛教即由此建立，而此世界人类即可由此大乘佛教之利益，而得享受和平安乐之幸福矣。</p>
<p>乙、为提倡实践修行　学佛之人中，有为专造成一宗一派之学者，或为成一博学者，因而努力研求。然此虽亦佛法之所需，而佛法之本旨，原从修行成无上觉而证明诸法性相，再由开示诸法性相而导他实践修行，期亦证明诸法性相而成无上正觉，故佛所说法重在实行。如由凡夫众生而发心趣求菩提者，即应从此优婆塞戒经而实践修行；如此经集会品，辨菩萨性非本自有，非依佛有，乃由发心修行因缘而有，尤为此经重行之特色。今为提倡发心学佛人实践修行，故特选此经。</p>
<p>丙、为从基本之戒学修起　菩萨分为两种：一者、出家，二者、在家。出家人为数甚少，在家人为数甚多；此经系应在家之人而发挥学戒之需要，故最能普及人类。而于戒、定、慧三学，应先修习戒学为基本，所谓由戒生定，依定发慧；戒为定、慧之基，定生后、戒即与之相应而成为定共戒，慧发后、戒即与慧相应而成为道共戒。戒能生定者，以戒具足后，理得心安，内心即常生欢喜安乐，由安而定，依定体验观察而发生智慧，则为无漏圣智。故佛法应从戒学之根本上修起。</p>
<p>丁、为从普通之六度修去　中国人多有豪迈不羁躐等之习性，不屑从普通者平实做去；又好专取一经之言或一宗之行，标高立胜，对他经他宗辄起水火是非之诤！此经第十八六波罗密品，讲明应从菩萨普行通修之六度修去。并引或者谓不必定有六度，可合为四。或通为一等言而斥破之。盖此虽为一即一切、一切即一之圆融道理，即一度可摄一切度，一切度可入一度，但根本上必先成立各各波罗密之独殊相，而后方能体会相摄相融之理。故于六度均须普行通修，方可由凡夫人历菩萨位而成佛之平正大道。</p>
<p><span style="color:#333399">五　本经译传之略史<span lang="EN-US"></span></span></p>
<p>此经之名优婆塞戒经，已于优婆塞戒为中心之一段中说明其大概。此外关于译传所应说明者，分为三段说之：</p>
<p>甲、昙无谶法师在北凉姑臧译　此说明本经翻译之人及时与地者。一切经皆释尊所说，由弟子结集而成。当时或以文字纪录，或用口语背诵，皆用印度语文之巴利文或梵文等。此经由梵文译为汉文，系由昙无谶法师、在北凉朝之姑臧地方所译。北凉、系在南朝刘宋文帝时代，于现在甘肃地方所成立之一朝。姑臧、即今甘肃凉州，为北凉之首都。此经译在北凉时代沮渠蒙逊玄始十三年至十五年，或至承元元年之五六年间，亦即刘宋文帝元嘉三年或元年至五年之间。翻译者为昙无谶。昙无、即法义，谶、即“礼”义，合云法礼。中印度、即中天竺。法礼法师通达经、律、论三藏，故称为三藏法师。此经为法师到北凉后，在姑臧所译。法礼法师在中国所译，除此经外，尚有涅槃、大集、金光明经等，而古译之菩萨戒本经，亦为法师所译，故师既为涅槃宗之初祖，亦为中土传弘菩萨戒之初祖。与当时之求那跋摩──功德铠──法师较略在前也。法礼法师所译之菩萨戒本，与玄奘法师所译之瑜伽菩萨戒本，原本无异而译文稍减。故达磨迦罗──此云法时──为传声闻戒之首，法礼法师为传菩萨戒之首。以此大师而译此经，可知此经系以大乘法及菩萨戒为结晶；故所明优婆塞戒，即是菩萨优婆塞戒行。</p>
<p>乙、与此经类似各经之辨别　类似此经者，有中阿含经中优婆塞戒经，为瞿昙僧伽提婆所译；但虽讲五戒，而仍为普通所行五戒。又有优婆塞五戒相经，为求那跋摩法师所译，乃佛因净饭王所问而说，亦为普通之五戒，故皆与此经不同。又有优婆塞五戒威仪经，亦为求那跋摩所译，其实是瑜伽菩萨戒本之异译，与此经名称相近。又有优婆夷净行法门经，亦与此经不同，系佛为最有名之优婆夷鹿母所说。鹿母为大富妇，施构竹林精舍以供养佛，即于大乘优婆塞戒修行者；优婆夷发心修大乘行，亦可依此经也。又、此经系佛因善生之问而说，然善生经有数译本，亦佛为善生长者子所说者。一、后汉安世高译，名佛说尸迦罗越──此云善生──六方礼经。二、西晋支法度译，名佛说善生子经。三、名善生经，在中阿含第三十三。四、亦题善生经，在长阿含中。此四则与此经有关系，然经文均甚少，仅当此优婆塞戒经受戒品中之一部分。如小乘有摩登伽女经，而大乘则有楞严十卷。其善生长者子问佛所说之一小部分经，与此大乘部优婆塞戒经之关系，亦然。</p>
<p>丙、本经与优婆塞戒本　有单行本题为优婆塞戒经受生品者，即此经之受戒品，内分六重、二十八轻，与梵网经之分为十重、四十八轻，瑜伽菩萨戒本之分为四重、四十三轻者，同可别行为常诵之戒本者。</p>
<p><a name="a01"></a><span style="color:#333399">释　经<span lang="EN-US"></span></span></p>
<p>经题之优婆塞戒义，前已言之。其内容共有七卷，分为二十八品。品即品目，凡文义相类，则收为一品。兹将二十八品经文，依古德分为三分：一、叙启分，即集会一品。二、自发心品至般若品多分，共二十七品，皆为正说分，又称正宗分。三、结成分，即最后两行之文。</p>
<p><span style="color:#333399">集会品第一<span lang="EN-US"></span></span></p>
<p><span style="color:#333399">甲一　叙启分<span lang="EN-US"></span></span></p>
<p><span style="color:#333399">乙一　追叙嘉会<span lang="EN-US"></span></span></p>
<p><b><span style="color:teal">如是我闻：一时、佛在舍卫国只陀林中阿那邠抵精舍，与大比丘僧千二百五十人，五百比丘尼，千优婆塞，五百乞儿。<span lang="EN-US"></span></span></b></p>
<p>此为结集人追叙本经有说法者、有听法者、及说听之时与地，谓之五重证信，藉证此经之确实可信，以流传于永久。佛弟子有阿难陀者──义即庆喜──在佛弟子中为多闻第一，记持不忘。佛灭后第一次结集经典时，由五百弟子推举阿难陀结集经藏，优波离结集律藏，大迦叶结集论藏。此经为阿难陀所结集，当结集时，追叙有此嘉会。如是我闻，是叙亲闻。我字、是结集者自称。如是，含义甚深，此中且指本经文义而言，谓如此经义，是我亲从佛说得闻，以证本经非道听途说，凭空杜撰者比。是为亲闻证信。</p>
<p>一时，系叙说法之时。所以不记明某年某月某日时者，就广远义言，天上人间，年月日时长短不同。就切近者言，世界各国所用历法亦互有差异，不相统一，故不能用某年某月某日时记之，以便行于各地也。复有事一时、理一时之分，所谓机教相扣、说听事毕，谓之事一时；依无分别智契无分别理，理之与智无二无别，谓之理一时。是为说时证信。</p>
<p>佛、系梵音，具足应言佛陀，或浮屠、浮图。浮图、中国一般人每指塔而言，其实、塔为供佛舍利之所，殆借名以代表佛耶！古时文人，又每以浮图二字称佛出 家弟子，实在出家人为学佛而尚未成就者，不能迳称之为佛；或以出家人为佛弟子之上首，代佛宣扬，亦称之为佛欤！佛陀之本义为觉者，觉为觉悟之觉，与中国之圣字相似。但佛法中阿罗汉、辟支佛及地上菩萨亦可称圣，而佛则为圣中之圣。觉者、谓有觉悟之圣者，譬如有学问之人称为学者，以有觉悟故称之为觉者。但此中觉者，要无丝毫迷惑错谬，究竟圆满者方可当之；所以圣中阿罗汉乃至大菩萨，尚不能谓为觉者，要证得阿耨多罗三藐三菩提──即无上正遍觉者──方可称为觉者。正、即正而不谬，遍、即遍而不偏。大菩萨虽有正遍觉悟，犹非无上，故须福智两足，乃可称佛。佛本为通称，如东方药师佛，西方弥陀佛，乃至十方诸佛，皆可称为佛。但因此世界只有释迦牟尼佛教法化行，故可单称为佛，别佛则须加别名于其上，如药师佛之类。故此中佛字，即指释迦牟尼佛。但十方诸佛，福智均等，其所证所说无有高下，仅于应机设教上有各种方便之不同，一佛说亦即等一切佛说耳。此为说主证信。</p>
<p>舍卫国、在中印度。中印度非只舍卫一国，不过舍卫与摩竭陀等国较大耳。舍卫、为译音，其义为礼德，谓礼富道德之国也。只陀林阿那邠坻精舍，即是金刚经中所云祇树给孤独园。只陀、简称为只，是舍卫国太子之名，其义为战胜，因生在其父王战胜时而命名。阿那邠坻、译为善施，即给孤独长者，以其当时给恤孤独之人，故称为善施长者。林为只陀所有，精舍为阿那邠坻所有，故合谓为只陀林阿那邠坻精舍。此处原为只陀太子之地，阿那邠坻长者欲买此地以供养佛，只陀太子戏谓须黄金铺满其地方可，长者供佛心切，复饶有家产，乃倾其所有金以铺此地。只陀太子受其感动，止其铺金，即以此地售与长者，而留树林以自供佛，故谓之只陀林。长者得其园林，构造最精美之房舍以供佛，故谓之阿那邠坻精舍。此中舍卫国为大地名，譬如南京；只陀林阿那邠坻精舍为小地名，譬如逸仙桥中国佛学会。是为说处证信。</p>
<p>叙与大比丘僧、比丘尼、优婆塞、乞儿者，为同闻证信。此中先叙比丘僧者，出家五众以比丘为首故。比丘、有人望文生义，谓比于孔丘。然比丘为译音，即乞士之义。因出家之人，不独不事生产，且将家财舍尽，常行乞食以资生命，现在锡兰、暹罗、缅甸等地尚是如此。又有乞法以资慧命之义，乞法即求法，谓从佛出家，求学佛法以除烦恼了生死也。比丘本义，不过如此。若引申之，则有怖魔、破恶等义。盖修学正法，破除诸恶，为天魔所恐怖也。僧字、多有错用误认之者，或以僧为出家人之姓，或以僧即是出家之人。但僧为译音，具言应称僧伽，即众也。故僧即出家佛教徒之团体。此团体系依戒律而住；依比丘律而住者，谓之比丘僧；依比丘尼律而住者，亦可谓之比丘尼僧；僧、即出家各类团体之通称，佛经中亦有译为众者。比丘程度不齐，有证圣度生者，有破戒退堕者，复有新学之人，而此中比丘，皆是证阿罗汉果、发菩提心、有大功德智慧者，故谓之大比丘。复是常随从佛者，其数有千二百五十人。尼系译音，比丘尼即比丘之女性者，其数有五百人。比比丘在佛徒中为晚起之事，佛成道后约二三十年，由佛之姨母求出家，方有比丘尼。又优婆塞之义，前日虽曾略说，今日听众中不乏新来者，再约言之：优婆塞为译音，又有译为邬波索迦、邬波塞迦或优蒲塞者，义为近事，能亲近承事三宝故。有处翻为善宿、近宿、清信。中国习称为居士，其实、佛典中居士称通常之人，若佛弟子应称为优婆塞或优婆夷。大概为受过五戒者所称；广义则但归依三宝者亦可称为三归优婆塞夷，受五戒者称为五戒优婆塞夷，受八戒者称为八戒优婆塞夷。此中，其总数有一千人。乞儿、乃普通之乞丐，与前之比丘有乞食、乞法之二义者不同，其数有五百人。此会、僧俗、男女、贫福俱备，全为人众而无他道众生，亦此经特殊之一点，可为本经正为人道而设之证。此种集会追叙，与现代之开会纪录相同：如是我闻，乃纪录人之自署也；继之有会时、有主席、有会地、有会众。如此佛经，证据确凿，无怪流传至今，永久可信也！</p>
<p><span style="color:#333399">乙二　问启纲宗<span lang="EN-US"></span></span></p>
<p>千优婆塞中，有长者子名善生，发问启动佛说，揭示此经之纲宗。</p>
<p><span style="color:#333399">丙一　本事问答<span lang="EN-US"></span></span></p>
<p><span style="color:#333399">丁一　问礼六方<span lang="EN-US"></span></span></p>
<p><b><span style="color:teal">尔时、会中有长者子名曰善生，白佛言：“世尊！外道六师常演说法，教众生言：若能晨朝敬礼六方，则得增长命之与财。何以故？东方之土属于帝释，有供养者，释提桓因则为护助。南方之土属阎罗王，有供养者，彼阎罗王则为护助。西方之土属婆娄那天，有供养者，彼婆娄那则为护助。北方之土属拘毗罗天，有供养者，彼拘毗罗则为护助。下方之土属于火天，有供养者，火则为护。上方之土属于风天，有供养者，风则为护。世尊！佛法之中，颇有如是六方不耶”？<span lang="EN-US"></span></span></b></p>
<p>长者、为年高德邵，饶有财誉人之尊称；善生年轻，称长者子。在他经中，言其父命终时，嘱令礼拜六方之事甚详。善生归佛法后，因再启问六方之义。因其有善根方生人中，又能不空过此生，增进为善，故曰善生。此时善生虽已归佛，然未详问佛法，故举外道六师当说礼六方义以问。凡非佛法，即为外道。据理，所说所行与一切法实相相应，则为内道；反之，则为外道。在佛世外道有九十六种，六师为其著名之代表，涅槃经曾详言之。第一、富兰那迦叶，富兰那其子，迦叶其姓。立一切法断灭性，无君臣、父子忠孝之道。第二、末伽梨拘赊梨，此云不见道，末伽梨其字，拘赊梨其母名。计众生之苦乐非由因缘，惟自然生。第三、删阇夜毗罗胝子，删阇夜其子，毗罗胝子其母名，此云正胜不作。计不须求道，但经生死劫数自尽苦际，如缕丸转于高山，缕尽自止。第四、阿耆多翅舍钦婆罗，阿耆多翅舍其字，钦波罗即粗衣也。身著弊衣，五热炙身，以苦行为道，谓将长时之苦于短时受尽，即得解脱。第五、迦那鸠陀迦旃延，迦那鸠陀、此云牛领，其字也，迦旃延、此云剪发，姓也。计诸法亦有相亦无相，应物起见，随意而答，谓之邪命外道。第六、尼犍陀若提子，尼犍陀、此云离系，为出家总名，若提、为母名。计苦乐善福悉由前造，非今生行道所能断者，即现在印度之耆那教，徒众甚伙。以上六种外道，均有徒众，亦教化众生，此中亦非六师皆如此说，不过六师中有作如是言者耳。</p>
<p>增长命财，如所谓添福添寿。外道之人，多随顺世俗之要求，以图其恭敬供养；而在大乘佛法，亦不仅修智慧，尚欲兼修福德以增长财命，为利他之资故。东方之土，土字、训为世界，非泥土之土，即天帝之领土。能为天中之帝，即为帝释，释提桓因、即是能天主之义。阎罗王、为地狱之主，掌管地狱苦报众生。婆娄那、即龙王名，掌治水者。水天之天、可训为神；婆娄那天即水神。拘比罗、义为蛟，乃夜叉神名，非蛟龙之蛟。火天、即火神。风天、即风神。礼彼天或神，彼则为保护救助，此外道礼六方之道理。世尊，为一切世界之所尊敬也，译音为薄伽梵。</p>
<p><span style="color:#333399">丁二　答修六度<span lang="EN-US"></span></span></p>
<p><b><span style="color:teal">“善男子！我佛法中亦有六方，所谓六波罗蜜。东方即是檀波罗蜜，何以故？始初出者，为出智慧光因缘故。彼东方者属众生心。若有众生能供养彼檀波罗蜜，则为增长寿命与财。南方即是尸波罗蜜，何以故？尸波罗蜜名之为右。若人供养，亦得增长寿命与财。西方即是羼提波罗蜜，何以故？彼西方者名之为后，一切恶法弃于后故。若有供养，则得增长寿命与财。北方即是毗梨耶波罗蜜，何以故？北方名号胜诸恶法。若人供养，则得增长寿命与财。下方即是禅波罗蜜，何以故？能正观察三恶道故。若人供养，亦得增长命之与财。上方即是般若波罗蜜，何以故？上者即是无上无生故。若有供养，则得增长命之与财。善男子！是六方者，属众生心，非如外道六师所说”。<span lang="EN-US"></span></span></b></p>
<p>佛答六方即六度。所谓正人说邪法，邪法皆成正，佛即六方说为六度，则外道转成佛道矣。波罗蜜系梵音，义为度到彼岸，凡事做到圆满成功，即谓之波罗蜜。六度之义，后当详说，此处只约言之。檀、具言檀那，义即布施，先修布施，可开智慧之光。供养、即修学之义。尸、具言尸罗，义即持戒。右、训为上、为优，能受戒修持则为上为优。羼提、义为忍辱，后者、能忍辱即是将恶法弃之在后。毗梨耶、义即精进，北方能降伏恶法，故号胜诸恶法。禅、即禅定，具言禅那，义为静虑，能静观善恶因果之义。般若、义即智慧，乃无分别之真实智慧，为善法中之最上者，故云无上。以无分别智契证真如，无有生灭，与般若心经所谓不生不灭，不垢不净，不增不减之义相当，故曰无生。六度为众生心中所行，故曰属众生心；非外道所说之六方神也。外道有多神教，有一神教，佛法则证明一切皆属众生之心。</p>
<p><span style="color:#333399">丙二　决择问答<span lang="EN-US"></span></span></p>
<p><span style="color:#333399">丁一　辨能供养之菩萨性<span lang="EN-US"></span></span></p>
<p><b><span style="color:teal">“如是六方，谁能供养”？“善男子！惟有菩萨乃能供养”。<span lang="EN-US"></span></span></b></p>
<p>前已说如能供养六度，则能敬礼六方，依此义自应引起善生谁能供养如是六方之问。善男子、即称呼善生。佛即答言：如是六方非菩萨不能供养。菩萨、有认作偶像之代名词者，凡木雕或泥塑、金铸神鬼之像，皆呼之为菩萨，实属非是，即以菩萨通称一切神，又或将神、佛混而不分，统称菩萨，亦不妥当！盖鬼神，或为天道，或为阿修罗道、鬼道等，不出六道轮回者。至菩萨，虽在人天中受生，乃已发菩提心，依其发菩提心之念，即已超出三界、二乘之上。因此，不能与未出三界鬼神并称。又、有谓菩者、普也，萨者、济也，菩萨为普济之义者，亦属望文生义。其实，菩萨即菩提萨埵之略称。菩提，即阿耨多罗三藐三菩提之略，萨埵、为有情众生之义。要之、即发菩提心之有情；人为有情之一类，或近指发菩提心之人，方可称为菩萨。故须发无上心、坚固不可动摇者，乃是菩萨。菩萨乃能敬礼六方，即能修行六度。</p>
<p><b><span style="color:teal">“世尊！以何义故名为菩萨”？佛言：“得菩提故名为菩萨；菩提性故名为菩萨”。“世尊！若言得菩提已名为菩萨者，若未供养彼六方时，云何得名为菩萨耶？若以性故名菩萨者，谁有此性？有此性者则能供养，若无性者，则不能供养！是故如来不应说言：彼六方者，属众生心”！“善男子！非得菩提故名菩萨。何以故？得菩提者，名之为佛，未得菩提乃名菩萨；亦非性故名菩萨也。善男子！一切众生无菩提性，如诸众生无人、天性，师子、虎、狼、狗犬等性；现在世中和合众善业因缘故，得人、天身，和合不善业因缘故得师子等畜生之身。菩萨亦尔，和合众善业因缘故，发菩提心，故名菩萨。若有说言一切众生有菩萨性者，是义不然。何以故？若有性者，则不应修善业因缘供养六方。善男子！若有性者，则无初心及退转心；以无量善业因缘故，发菩提心名菩萨性。<span lang="EN-US"></span></span></b></p>
<p>善生不明以何种义名为菩萨，故而再问菩萨之义。佛即答以：得菩提故名为菩萨，菩提性故名为菩萨。得菩提、是从果上讲，即究竟成就阿耨多罗三藐三菩提，即是成佛。菩提性、是从因上讲，本来如此、常常如此者，谓之性；本来、则非从学得，常、则不变。譬如有人性故名为人，有男性故名为男，有女性故名为女，以有菩提性故，则名为菩萨。</p>
<p>此两句答，又启善生之疑，故进而再问。此一问，甚为重要，即本经特殊宗旨之所在。善生问意：若言已得菩提者方名为菩萨，则未供养六方之前，尚未得菩提，即不得名为菩萨，又何能供养六方，故有矛盾！若以有菩萨性名为菩萨，是否众生皆有此性？倘非皆有此性，则无性者即不能供养。以此推论，彼六方者即非为众生心！又、若非皆有此性，则自己有无菩提性乃不可知，从而不能决定能否供养六方，岂不徒劳无益！若言众生皆有此性，何以众生不能供养六度？若说有有性、有无性，又将无从知之以决定其能否供养！是故不应说言彼六方者属众生心。因已得菩提故，则不必供养；有菩提性故，亦不可供养，则佛说似不能成立，所以善生大启难问。佛则答言：非得菩提故为菩萨，以得菩提者名之为佛，故以在未得菩提之前方名菩萨，故与前并无冲突。前说得菩提故者，重在其能得也。又言：非以性故名为菩萨，性者、指本有不变而言。又言一切众生本无菩提性，譬如一切众生无人、天、畜生等性，以和合善恶因缘而得人、天、畜生等身。以诸众生能受众多生死，生生死死流转六道，都无一定之性；若有一定之性，则师子永远为师子，人、天永远为人天矣。盖由此生死流转，说无本有不变之性，现在所得之人、天、师子、虎、狼、等身，即为善恶业因缘和合所得之果。例如能修五戒，则得人身；能修十善、不动业，则得天身；如行十不善业，则得师子、虎狼等身。依此道理，菩萨亦然，以和合超出人天而包括人天等善恶因缘，又能发起誓得菩提之心，所以名为菩萨。菩萨所以为菩萨，乃从此和合超出人天、包括人天多数善行而得。若说一切众生有菩萨性者，则不然；本有不变谓之性，以有本有不变之菩萨性，则不必供养六方而能得菩提成佛故。</p>
<p>善男子若有性者下，结成菩萨性非本有不变心。盖既属本有，则无初心；既属不变，则无退转。以有初心及退转心，证明非一切众生有菩萨性，而为以无量善业因缘发菩提心名菩萨。此上、虽依文加以说明，在未曾研究其他经典者，或能信解无疑，若曾研究过其他经典者，则反生难问矣！盖有一类经内，曾言一切众生皆有佛性。有一类经内，言众生分为五种性：有无性者，即是无声闻、缘觉、菩萨等涅槃性；次有定性声闻；定性缘觉；及大乘菩萨种性；又有不定性者，于声闻、缘觉三乘种性不定。今此经言一切众生皆无佛性，与彼诸经如何会通？虽佛法为一贯之理，但说经造论各有特重之点。特重之点，分境、果、行三种说之：境、即宇宙万有──诸法性相，从宇宙一切法平等真如性言，离言说，绝思虑，一切众生均属平等，无二无别，则众生皆有佛性；即无情之一草、一木、山河、大地，亦皆同此佛性。此从境法之性，明皆有佛性者。若从境法之相上言，宇宙万有各有其因，如草木之种子各各不同，则有情众生亦各有本识中一切种之功能差别；由此法相境以观察，即有无性、三乘性、不定性之分也。有经论从果上谈，又有不同：如涅槃经言：“一切众生皆有佛法”。盖从果上观一切法，一切众生皆佛之法身，故皆有以佛为性之义。然法华经彰佛果教之力，可明一切众生皆无佛性。故曰：“佛种从缘起，是故说一乘”。以一切法从众缘生，众生初非有佛性，须有已成佛者大悲教化之殊胜增上缘，乃可令其生起佛性，即顿起佛性；先起声闻、缘觉之性，后被佛化，回发大心起佛之性。此皆依佛之教化为因缘而生起，初皆无性，此法华依菩提果之说也。此经特重在行，已说如前。以重行故，故以能发心修行者为有菩萨性。譬如发罗刹之心，行罗刹之行，即有罗刹之性；发人、天之心，行人、天之行，即有人、天之性；皆以发心修行为准。此经以特重在行，所以能发人、天之心，修行五戒、十善，为有人、天之性；以发菩提之心，修菩萨之行，则有菩萨之性；若能修集无量无漏业，三大劫满则能成佛。此显本经重行之宗旨所在，故菩萨性既不是已得菩提者，又不是本有不变者，须发菩提心，修菩萨行者方有此性，方名菩萨。然此经与法华所说之义，虽属相近，唯法华是从佛果菩提为缘起一面说，故重在果；此经则从众生发菩提心、修菩萨行一面说，故重在行；但其理则相通无滞。此是辨明能供养六方六度之菩萨性；明有此菩萨性者，则名为菩萨。</p>
<p><span style="color:#333399">丁二　辨明所发生之菩提心<span lang="EN-US"></span></span></p>
<p><span style="color:#333399">戊一　明十种能发因<span lang="EN-US"></span></span></p>
<p><b><span style="color:teal">“善男子！有诸众生受行外道，不乐外典颠倒说故，发菩提心；或有众生住寂静处，内善因缘，发菩提心；或有众生观生死过，发菩提心；或有众生，见恶、闻恶，发菩提心；或有众生深知自身贪欲、嗔恚、愚痴、悭嫉，为呵责故发菩提心；或有众生见诸外道五通神仙，发菩提心；或有众生欲知世间有边无边故，发菩提心；或有众生见闻如来不思议故，发菩提心；或有众生生怜愍故，发菩提心；或有众生爱众生故，发菩提心。<span lang="EN-US"></span></span></b></p>
<p>菩提心之能发因，有十种：一、舍弃外道，由舍邪说而归投正法者。此种人、现时最多，如由同善社、道院、乩坛等信从鬼神教者，以从理论上研究其说难得成立，所说多与事实不符，乃舍却不符事实之邪教邪师，发心归佛、正知正见以修学也。二、为内因善根所启发，以先有善根故。三、观生死流转，六道往返时生时死，无间息时，见生死有无限之过失而发起菩提心故。四、有众生见恶、闻恶，引起悲愍心，欲救拔众生苦恼而发菩提心故。五、有人体会悭是贪之一分，嫉为嗔之一分，此为觉自己与众生，皆须阐明烦恼之根本，故发心对治。六、五通：即天眼、天耳、他心、宿命、神境通；佛菩萨则更有漏尽通，合之则为六通。但佛菩萨虽有六通，非有度众生之必要，则不常显现；外道特重在神通，专以眩耀人心。此为羡慕神通以为降伏外道，乃发菩提心故。七、为求知欲所驱使，现在讲科哲学亦类是；如欲知世界有始无始，有终无终，有中无中，有边无边等，为澈底了知个中道理，故发求无上觉之菩提心。八、为羡慕佛道故。因佛有十号，以观佛有最尊最胜之不思议事，自己亦欲成就佛事故。九、即众生有苦而欲救济，起怜愍心，认为非发菩提心则不能成办。十、欲成就其所亲爱而发心，观众生如父母、兄弟、妻子，亲爱之极，故发心普度。</p>
<p><span style="color:#333399">戊二　示三种所发心<span lang="EN-US"></span></span></p>
<p><b><span style="color:teal">“善男子！菩提之心，凡有三种：谓下、中、上。若言众生定有性者，云何说言有三种耶？众生下心能作中心，中心作上，上心作中，中心作下。众生勤修无量善法，故能增上；不勤修故，便退为下。若善修进则名不退，若不修进名之为退。一切时中常为一切无边众生修集善故，名不退转；若不如是，是名退转，如是菩萨则有退心及恐怖心。若一切时中为一切众生修集善法，得不退转，是故我记是人，决定不久当得阿耨多罗三藐三菩提。”<span lang="EN-US"></span></span></b></p>
<p>此明三种所发之菩提心，所谓下心能作上中心，中心能作上心，上心能作中心，中心能作下心。此之下上、上下，即增进退转之意。下心即是声闻心，中心即是辟支佛心，上心即是菩萨心。有先发菩提心，后退发声闻、缘觉心者；亦有先发声闻、缘觉心，后发菩提心者。是上中下变动不定，以勤故上进，不勤故不进，且不进则为退，进为不退。要于一切时中常为一切无边众生修集故，方名不退。倘有一念之退心及恐怖心，即为退。若不退转。则佛定可授记，记其经若干时即可成佛。</p>
<p><span style="color:#333399">戊三　辨发心无定性<span lang="EN-US"></span></span></p>
<p><b><span style="color:teal">“善男子！三种菩提无有定性；若有定性，已发声闻、缘觉心者，则不能发菩提之心。善男子！譬如众僧无有定性，是三种性亦复如是。若有说言定有性者，是名外道。何以故？诸外道等无因果故，如自在天非因非果。”<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>此发明菩提心无有定性。僧众和合无有定性，如僧众原为五六人，今日离去一二人，明日又来二三人，分子不定，时有变动。以喻三种菩提变动如是。若说有定性者，即是外道之见，以佛说诸法因缘生；所谓诸法皆空，亦是明因缘变化之无定性。外道有自在天者，与耶教之创造主宰，体用相同；谓为本有不变，即为非因非果。因是能变者，如谷种生谷则因已变果，自在天既常不变，则为非因非果。然佛法中之平等真如虽亦非因果，但不于因果外有其存在，不过遍于一切因缘生果诸法中之理性；自在外道乃于因果之外，有其本有不变之存在，故为外道。<span lang="EN-US"></span></p>
<p><span style="color:#333399">丁三　辨菩萨性之因缘生<span lang="EN-US"></span></span></p>
<p><b><span style="color:teal">“善男子！或有人说菩萨之性，譬如石中定有金性，以巧方便因缘发故，得为金用；菩萨之性亦如是者，是梵志说。何以故？梵志等常言尼拘陀子有尼拘陀树，眼有火石，是故梵志无因无果，因即是果，果即是因。尼拘陀子具足而有尼拘陀树，当知即是梵志因果，是义不然。何以故？因细果粗故。若言眼中定有火者，眼则被烧；眼若被烧，云何能见？眼中有石，石则遮眼；眼若有遮，复云何见？善男子！如梵志说：有即是有，无即永无；无则不生，有不应灭。若言石中有金性者，金不说性，性不说金。善男子！因缘故则有和合，缘和合故本无后有，如梵志言无即永无，是义云何？金合水银，金则灭坏，若言有不应灭，是义云何？若说众生有菩萨性，是名外道，不名佛道。善男子！譬如和合石因缘故而有金用，菩萨之性，亦复如是。众生有思，名为欲心，以如是欲，善业因缘发菩提心，是则名为菩萨性也。善男子！譬如众生先无菩提后乃方有，性亦如是先无后有，是故不可说言定有。”<span lang="EN-US"></span></span></b></p>
<p>此处再辨因缘生。石中有金性，是梵志所说，即因中有果说。尼拘陀树、即菩提树，此树甚大，略与广东榕树相似。此树之子甚小，小子内有大树，亦即因中有果。人眼患病，或觉烧疼，或觉有星障。彼谓眼中本有火与石，烧即是火，障即是石，亦即因中有果。若谓好眼已有火石，尼拘陀子已有尼拘陀树，所以因即是果，此与事实相违！子小树大，是因细果粗，如何子即是树？又若眼好时即有火者，何以眼不被烧？眼好时即有石者，何以眼不被遮？彼执有定性，故说有即永有，无即永无，此近数论派所说。如此则无生灭，无生、则与因缘和合本无后有之事实相违，无灭、则与金合水银金即灭坏之事实相违。且既已有金，则不必说性；既说是性，不能说即是金。如矿石不能作金用，以非金故。梵志之说与理相背，是故若说众生定有菩萨性者，则为外道；以有善业因缘和合始有菩萨性故。欲心、即愿欲之心。发菩提心，即发菩提之愿。欲、即志愿得菩提之心，以此即名为菩萨心故。不可谓众生定有菩萨性，要成佛方得名菩提，要发心方名有菩萨性。虽无有决定性，若一发欲得菩提之心，则无论男女长幼，即皆为有菩提心之菩萨。</p>
<p><span style="color:#333399">丙三　揭示纲宗<span lang="EN-US"></span></span></p>
<p><span style="color:#333399">丁一　彰一切菩萨之义类<span lang="EN-US"></span></span></p>
<p><b><span style="color:teal">“善男子！求大智慧，故名菩萨；欲知一切法真实故，大庄严故，心坚固故，多度众生故，不惜身命故，是名菩萨修行大乘。善男子！菩萨有二种：一者、退转，二者、不退。已修三十二相业者，名不退转；若未能修，是名退转。复有二种：一者、出家，二者、在家。出家菩萨奉持八重，具足清净，是名不退；在家菩萨奉持六重，具足清净，亦名不退。”<span lang="EN-US"></span></span></b></p>
<p>大智慧、即大觉，亦即佛智。由觉慧相应而得之──一切智、一切种智、自然智──广大普遍之觉慧，欲求如此智者，为菩萨；此总明菩萨之义。次别明菩萨之义为五：一、欲知宇宙一切法之究竟真实，此亦求智之动机。何故求智？此为发菩提心品之纲领。大概世人求学问事业，都不外乎求安乐、免苦恼，及求知识得智慧之二种，世人一切欲望不外此二。此中对宇宙万有、法界诸法之求知，即最高无上之求知欲，因此可成一切智故。如法华经言：“诸法实相，唯佛与佛乃能究尽了知”。二、大庄严，为此后自他庄严二庄严品之纲领，即福智两足尊之谓。二、心坚固，以志向绝对，住持趣向，发心修行，不免遭遇困难；要心志坚固，才能胜彼私欲。欲坚固，则须受戒，所以有受戒品文。四、多度众生、为六波罗蜜品、三十二相业品之纲领；种种菩萨，皆为度生。五、不惜身命，菩萨为度生而受身，众生为烦恼牵引而受身，菩萨为度众生入生死海，具足福智庄严，施舍资财；既为度生受身，则如手足头目等皆可施舍，无悭惜心。命、即命根，亦皆可为度生而施舍。盖菩萨真能照见五蕴皆空，即人我已尽，得生忍智，依摩诃般若而度生，以身命与资财及无畏等无差异。上来明为求智慧等而发心，既发心、更须修行，是为菩萨定义。要具五义，方为菩萨。菩萨大乘、如车中之火车，能载多数人至目的地。此下、明菩萨之种类。二种菩萨，以退不退分。在真发心以前，不名有退无退；既发心已，于十信中六信名信不退；初住名发心不退，此要圆具十信，才到发心不退；第七住为位不退，修菩萨行至第七住方不退，故发心在因中修行，于第六住尚有退转；到初地方证真理，证真能不退，故名为证不退；第八地则为念不退，以其念念任运增进，真智现前故，七地以前则尚起俱生烦恼。有说到三劫行满，方修三十二相。或说：从初发心住已修三十二相业，即是初住。至三十二相业，下面专有一品说明。前明退不退二种，下明出家在家二种，即以持戒坚固与否明退不退，足证此经重在戒行。此中八重、六重，为轻重之重，其重者犯则不可悔，犯则失戒体，可悔则轻。比丘戒四重，瑜伽菩萨戒亦四重。八重：即以比丘四重──杀、盗、淫、妄，与菩萨四重──自赞毁他、悭不施法、嗔不受悔、说相似法，合为出家八重。以此八重完全修持无犯，可名不退。在家六重：此经受戒品所明之六重、二十八轻，即在家菩萨之戒，至下受戒品时详言之。亦要完全不犯，方为不退。足见此经重持戒以示宗旨之所在。</p>
<p><span style="color:#333399">丁二　显在家菩萨之殊胜<span lang="EN-US"></span></span></p>
<p><b><span style="color:teal">“善男子！外道断欲所得福德，胜于欲界一切众生所有福德；须陀洹人胜于一切外道异见；斯陀含人胜于一切须陀洹果；阿那含人胜于一切斯陀含果；阿罗汉人胜于一切阿那含果；辟支佛人胜于一切阿罗汉果；在家之人发菩提心，胜于一切辟支佛果。出家之人发菩提心，此不为难，在家之人发菩提心，是乃名为不可思议。何以故？在家之人多恶因缘所缠绕故。在家之人发菩提心时，从四天王乃至阿迦尼吒诸天，皆大惊喜，作如是言：我今已得人天之师”！<span lang="EN-US"></span></span></b></p>
<p>此以比较而显殊胜。善男子以下，皆以比例而说。外道亦能修世间四禅、八定，能断五欲，能超欲界诸天。须陀洹、即小乘声闻初果，由闻佛所说法，修行解脱；声闻四果，此为第一。义为预流，即初入圣人之流类。已胜一切外道，超过非想非非想天，证人空无我见，见所断惑皆已断竟。非真实见为异见。斯陀含人为声闻第二果，义为一来，谓于人间一往来也。阿那含为声闻第三果，义为不还，即生色界五不还天，不还人间即可证阿罗汉果。阿罗汉、依法华有十九种义，根本义为无生。辟支佛人，义为独觉或缘觉，以从十二因缘得觉，谓之缘觉；以不闻佛说法而自觉，又谓之独觉；其智慧超过阿罗汉果。上来不专讲在家，此下特讲在家。在家人若能真发菩提心，不仅胜过外道，乃至辟支佛均超过之。就此可见发菩提心之尊贵，不要自贬去供养外道鬼神。从前有一罗汉，以他心通见跟随背后负著包袱之小沙弥忽发菩提心，罗汉应时知其发心，即将包袱取来自负，让沙弥前行。沙弥忽想起菩萨行之难行，有退心，罗汉即将包袱交还，仍令沙弥背负后随。沙弥问：何缘如此？罗汉为说：发菩提心即超越阿罗汉，一有退转即不及阿罗汉。</p>
<p>出家之人以下，言在家发心之难。出家人舍离五欲，无恶缘缠绕，清净易进；在家之人，于五欲之中能发菩提心，真不可思议，以其有许多恶浊因缘故。四天王天为第一天，阿迦尼吒天是色究竟天，共有二十四天，皆生惊异欢喜，以其于恶因缘中能发菩提心，当为人天师表，即与佛无异故。由持戒清净，宗旨在重行，尤重在家菩萨行故，特在此品显其殊胜，故可谓在家菩萨经。已显全经纲宗，以下各品，于纲宗内详明其义而已。</p>
<p><span style="color:#333399">甲二　正说分<span lang="EN-US"></span></span></p>
<p><span style="color:#333399">乙一　明能行六度之菩萨<span lang="EN-US"></span></span></p>
<p><span style="color:#333399">丙一　广说修成菩萨之行丁一　策发心愿<span lang="EN-US"></span></span></p>
<p><span style="color:#333399">戊一　策发总心<span lang="EN-US"></span></span></p>
<p><span style="color:#333399">己一　明发心相<span lang="EN-US"></span></span></p>
<p>现讲发菩提心品，即明发心义相。发菩提心，此心上已说明发求菩提或求佛果之愿欲，对佛果起求得之心，可谓发愿欲心或誓愿心，即对菩提愿欲之心；到初住成胜解；由十住到十回向，欲、胜解、念具足；到四加行得定；入初地得无漏智，方是真正菩萨。其初发心之实质，即愿欲。</p>
<p><a name="a02"></a><span style="color:#333399">发菩提心品第二<span lang="EN-US"></span></span></p>
<p><span style="color:#333399">庚一　善生问<span lang="EN-US"></span></span></p>
<p><b><span style="color:teal">善生言：“世尊！众生云何发菩提心”？<span lang="EN-US"></span></span></b></p>
<p>云何、即为何因、何以、何方法之意，发起以下第二段世尊之所说。</p>
<p><span style="color:#333399">庚二　世尊说辛一　分别广说<span lang="EN-US"></span></span></p>
<p><span style="color:#333399">壬一　信解发菩提心<span lang="EN-US"></span></span></p>
<p><b><span style="color:teal">“善男子！为二事故发菩提心：一者、增长寿命，二者、增长财物。复有二事：一者、为不断绝菩萨种姓，二者、为断众生罪苦烦恼。复有二事：一者、自观无量世中受大苦恼，不得利益；二者、虽有无量恒沙诸佛，悉皆不能度脱我身，我当自度。复有二事：一者、作诸善业，二者、作已不失。复有二事：一者、为胜一切人天果报，二者、为胜一切二乘果报。复有二事：一者、为求菩提道受大苦恼；二者、为得无量大利益事。复有二事：一者、过去、未来恒沙诸佛皆如我身，二者、深观菩提是可得法，是故发心。复有二事：一者、观六住人虽有转心，犹胜一切声闻、缘觉；二者、勤心求索无上果故。复有二事：一者、欲令一切众生悉得解脱，二者、欲令众生解脱、胜于外道等所得果报。复有二事：一者、不舍一切众生，二者、舍离一切烦恼。复有二事：一者、为断众生现在苦恼，二者、为遮众生未来苦恼。复有二事：一者、为断智慧障碍，二者、为断众生身障。<span lang="EN-US"></span></span></b></p>
<p>信解发菩提心有十二种二事，凡此皆是最初外凡发心，未到十信位，是由外凡进入十信位之发心。先说之二事，就平常人说，即长命富贵、多福多寿。虽是平常人所求，然亦至佛乃为具足福寿者。又二：一、为不断绝菩萨行，二、为断众生种种罪苦烦恼。又二：一、以三世因果已明，认为造业受苦而不得利；二、以无量恒沙诸佛皆不能度脱己身。又二：为济世利人广作善业，但人由求知求经验至能作善，忽已衰老而死，故常作已而失，发菩提心乃不失之。又二：胜一切义如前已说。又二：一、为不惜受大苦恼，苦不立坚固志愿不成；二、为得无限量利益，一切世界之利益，得已易失，惟发心后不失。又二：一、过去、未来诸佛未发心修行时，亦与我同；二、如不可得，即是妄想，既是可得，当立志求之。又二：一、七住不退，六住以前有退转，犹胜缘觉；二、发心勤求，亦须立愿。又二：欲令众生解脱胜于外道解脱，亦须立愿。又二：菩萨以大悲度一切众生，众生无尽，故须不舍；自断烦恼，方能度他。又二：为遮众生现在未来苦恼，故须立愿，以众生无知，菩萨能以智悲断遮之。又二：智慧障碍即所知障，佛智被无明无知所障；众生身报障，由烦恼业所招故，即烦恼障。欲断此二，故发菩提愿。</p>
<p><span style="color:#333399">壬二　修习发菩提心<span lang="EN-US"></span></span></p>
<p><b><span style="color:teal">“善男子！发菩提心有五事：一者、亲近善友，二者、断嗔恚心，三者、随师教诲，四者、生怜愍心，五者、勤修精进。复有五事：一者、不见他过，二者、虽见他过而心不悔，三者、得善法已不生憍慢，四者、见他善业不生妒心，五者、观诸众生如一子想。”<span lang="EN-US"></span></span></b></p>
<p>此即以修习两种五事、发菩提心。此由学习发心，为十信位菩萨。为要长成菩萨心故，须修：一、亲近善友，佛、菩萨等皆是善友。二、断嗔恚心。三、顺师教诲。四、对众生生怜愍心。五、勤修精进。又有五事：一、观他人须从好处看，不观其过。二、菩萨虽方便为人，而难使离过，仍不厌悔。三、发心修行，若得善法或好境界，或得禅定清净，或得好称誉等，若生憍慢，则如好食中放毒药，成为有漏之善。四、一生嫉心，则成有漏。五、有二子，或生偏心，若只一子，决无异心。前来犹非真实发心，不过由信解以修习发心而已。</p>
<p><span style="color:#333399">壬三　真正发菩提心<span lang="EN-US"></span></span></p>
<p><b><span style="color:teal">“善男子！有智之人发菩提心已，即能破坏恶业等果如须弥山。有智之人，为三事故发菩提心：一者、见恶世中五浊众生，二者、见于如来有不可思议神通道力，三者、闻佛如来八种妙声。复有二事：一者、了了自知己身有苦，二者、知众生苦如已受苦，为断彼苦，如己无异。”<span lang="EN-US"></span></span></b></p>
<p>此以三事、二事说。有胜解之智者，其发心乃为真发心，即能破恶如须弥山。须弥山、即妙高山，此界最高之山也。有智之人，以三事故发心：一、以大悲心，观众生在劫浊、见浊、烦恼浊、众生浊、命浊之五浊中，欲为救度，然非有无上菩提不可；此一、为下度众生。二、见佛神力，欲得佛果事；三、闻佛法音，故欲成佛；此二、为上求佛道。八梵音：一、转好，二、柔转，三、和适，四、尊慧，五、不妄，六、深造，七、不误，八、不竭。此三为内由悲智，外藉教法之胜缘以发心也。又二：了了自知，知最深切苦，即声闻苦谛，所谓三苦、八苦；此一是三乘共法。二、即大乘不共法，以有同体大悲心故。第一句通发三乘心，第二句惟发大乘菩提心。</p>
<p><span style="color:#333399">辛二　揭示正宗<span lang="EN-US"></span></span></p>
<p><b><span style="color:teal">“善男子！若有人能发菩提心，当知是人能礼六方增长命、财，不如外道之所宣说”。<span lang="EN-US"></span></span></b></p>
<p>若能发心，即成菩萨，即能增长命之与财，亦即增长功德法财；可度众生，可成佛道，即揭示正宗之别于外道。</p>
<p><a name="a03"></a><span style="color:#333399">悲品第三<span lang="EN-US"></span></span></p>
<p>先明大悲生因，即悲品，后明解脱，即解脱品。</p>
<p><span style="color:#333399">己二　辨发心因<span lang="EN-US"></span></span></p>
<p><span style="color:#333399">庚一　大悲生因<span lang="EN-US"></span></span></p>
<p><span style="color:#333399">辛一　问答发因<span lang="EN-US"></span></span></p>
<p><span style="color:#333399">壬一　通问发因<span lang="EN-US"></span></span></p>
<p><b><span style="color:teal">善生言：“世尊！彼六师等不说因果，如来所说因，有二种：一者、生因，二者、了因。如佛初说发菩提心，为是生因、是了因耶”？<span lang="EN-US"></span></span></b></p>
<p>悲、即慈悲之悲，悲天悯人之悲，亦即哀怜之心，是为悲义；须依一切众生所发。又须了知众生性空，方谓大悲，非仅对自已亲爱者所起悲痛之谓。但悲有浅深，不到佛果，则悲起皆待缘；一到佛果，则悲不必由缘而起，即是同体无缘大悲。在此品中，明应如何发起悲心，进而起菩提心。</p>
<p>发即是发见、或发生，发见、在科学上亦谓发明，不过发生是生因，发见是了因。此段文即通问发因。此文即善生问佛义，六师在前第一品已讲过。外道因果不得成立，虽说因果，等于不说，即六师说因果之理，不能通达。如来、亦即佛陀尊称之一。生因、即能产果者。了因、即明了因；如屋内电灯之光一照，则室内各物皆现，室内各物并非灯光所生，不过因光发现而已。前两品皆言发菩提心，究竟发心之发，是发生、抑发见耶？</p>
<p><span style="color:#333399">壬二　广答因义<span lang="EN-US"></span></span></p>
<p><span style="color:#333399">癸一　泛说多种因相<span lang="EN-US"></span></span></p>
<p><b><span style="color:teal">“善男子！我为众生或说一因，或说二因，或说三因，或说四因，或说五因，或说六、七、至十二因。言一因者，即生因也。言二因者，生因、了因。言三因者，烦恼、业、器。言四因者，所为四大。言五因者，未来五支。言六因者，如契经中所说六因。言七因者，如法华说。言八因者，现在八支。言九因者，如大城经说。言十因者，如为摩男优婆塞说。十一因者，如智印说。十二因者，如十二因缘。善男子！一切有漏法无量无边因，一切无漏法无量无边因，有智之人欲尽知故，发菩提心；是故如来名一切智。”<span lang="EN-US"></span></span></b></p>
<p>善男子者，呼善生而答之也。十二因以上，有说十五依处，二十四因，乃至无量因者。十二因、就是普通所讲十二因缘也。一因：为生因之因，因所生者为果，能生果者为因。二因：在涅槃经中常说为生因、了因。三因者：烦恼与业为内因，器即器世界为外因。有根生为正报，此中正指为因之业报。四因：为四大，即地、水、火、风，亦即内身外器皆地、水、火、风所成。又通常四缘，即因缘、等无间缘、所缘缘、及增上缘，亦为四因。五因：未来五支，即十二因缘中之爱、取、有、生、老死。六因：为众多契经所说。梵文修多罗，修婄路，华语契经，为众经之通名；因佛说法契理契机，故具言契经。不契理、则不能切合真理；不契机、则不能化度众生。六因：在大小乘论皆说之：一、能作因，二、俱有因，三、同类因，四、相应因，五、遍行因，六、异熟因。七因者：法华经并无明白说七因之文，不过在方便品内有十如是，除后二──果报及本末──其前即为七因。八因者：即十二因缘中现在八支，所谓识、名色、六入、触、受、爱、取、有。九因者：出大城喻经。十因者：摩男优婆塞、为佛之弟，即须承王位欲出家未能者。此二经，待考。大乘论中有明十种因者，即一、随说因，二、观待因，三、牵引因，四、生起因，五、摄受因，六、引发因，七、定异因，八、同事因，九、相违因，十、不相违因。前六因、俱舍论详说之；十因、瑜伽师地论论之亦详。十一因者：在汉文智印经不可考，但说有七因发菩提心：一、如佛菩萨发菩提心，二、正法将灭为护持故发菩提心，三、见诸众生众苦所逼起大悲念发菩提心，四、菩萨教余众生发菩提心，五、布施发心，六、因他发菩提心而发心，七，见如来相好庄严与闻佛教而发心；或汉译简略故。十二因：即十二因缘，所谓无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死。以其展转为因，故名为十二因。有漏、如壸漏则茶尽，屋漏则水滴。无漏之法，分别说其因则为数无量无边，如说六波罗蜜，八万四千波罗蜜，无量数波罗蜜；有漏之法亦然。有智之人，为欲尽知有无漏一切因，故发菩提心。佛以悉知一切法无量无边因，故称为一切智者。</p>
<p><span style="color:#333399">癸二　正辨悲是生因<span lang="EN-US"></span></span></p>
<p><b><span style="color:teal">“善男子！一切众生发菩提心，或有生因，或有了因，或有生因、了因。汝今当知：夫生因者，即是大悲；因是悲故，便能发心，是故悲心为生因也”。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p>发菩提心或有生因，或有了因，或有生因、了因。生因者，即是大悲；无上菩提心非有大悲则不能发。不欲了脱生死，亦不能发菩提心。然小乘虽欲了脱生死，但无大悲，亦不能谓为发无上菩提之心。故修发菩提心，要从大悲修起。如谷播种，无种则谷不生，发菩提心亦然，无大悲则菩提心不生。”</p>
<p><span style="color:#333399">辛二　问答修悲<span lang="EN-US"></span></span></p>
<p><span style="color:#333399">壬一　善生问修悲法<span lang="EN-US"></span></span></p>
<p><b><span style="color:teal">“世尊！云何而得修于悲心”？<span lang="EN-US"></span></span></b></p>
<p>此即善生问如何而得修悲。<span lang="EN-US"></span></p>
<p><span style="color:#333399">壬二　如来说修悲相<span lang="EN-US"></span></span></p>
<p><span style="color:#333399">癸一　三十六因明生悲<span lang="EN-US"></span></span></p>
<p><b><span style="color:teal">“善男子！智者深见一切众生沉没生死苦恼大海，为欲拔济，是故生悲。又见众生未有十力、四无所畏、大悲、三念，我当云何令彼具足，是故生悲。又见众生虽多怨毒，亦作亲想，是故生悲。又见众生迷于正路，无有示导，是故生悲。又见众生卧五欲泥而不能出，犹故放逸，是故生悲。又见众生常为财物、妻子缠缚，不能舍离，是故生悲。又见众生以色命故而生憍慢，是故生悲。又见众生为恶知识之所诳惑，故生亲想，如六师等，是故生悲。又见众生堕生有界，受诸苦恼，犹故乐著，是故生悲。又见众生造身、口、意不善恶业，多受苦果，犹故乐著，是故生悲。又见众生渴求五欲，如渴饮碱水，是故生悲。又见众生虽欲求乐，不退乐因，虽不乐苦，喜造苦因，欲受天乐，不具足戒，是故生悲。又见众生于无我我所生我我所想，是故生悲。又见众生无定有性，流转五有，是故生悲。又见众生畏生老死，而更造作生老死业，是故生悲。又见众生受身心苦而更造业，是故生悲。又见众生爱别离苦而不断爱，是故生悲，又见众生处无明闇，不知炽然智慧灯明，是故生悲。又见众生为烦恼火之所烧然，而不能求三昧定水，是故生悲。又见众生为五欲乐造无量恶，是故生悲。又见众生知五欲苦，求之不息，譬如饥者食于毒饭，是故生悲。又见众生处在恶世，遭值虐王，多受苦恼，犹故放逸，是故生悲。又见众生流转八苦，不知断除如是苦因，是故生悲。又见众生饥渴、寒热，不得自在，是故生悲。又见众生毁犯禁戒，当受地狱、饿鬼、畜生，是故生悲。又见众生色力、寿命、安隐、辩才、不得自在，是故生悲。又见众生诸根不具，是故生悲。又见众生生于边地，不修善法，是故生悲。又见众生处饥馑世，身体羸瘦，互相劫夺，是故生悲。又见众生处刀兵劫，更相残害，恶心增盛，当受无量苦报之果，是故生悲。又见众生值佛出世，闻说甘露净法不能受持，是故生悲。又见众生信邪恶友，终不追从善知识教，是故生悲。又见众生多有财宝，不能舍施，是故生悲。又见众生耕田种作，商贾贩卖，一切皆苦，是故生悲。又见众生父母、兄弟、妻子、奴婢、眷属、宗室、不相爱念，是故生悲。善男子！有智之人，应观非想非非想处所有定乐，如地狱苦，一切众生等共有之，是故生悲。”<span lang="EN-US"></span></span></b></p>
<p>此即佛以三十六因明生悲。若佛大悲，须了众生性空。三十六因者：一、深见众生沉没苦海、欲拔救故。二、见众生无十力、四无所畏、大悲之三念，欲彼具足故。广说还有十八不共法、三十二相、八十种好等，亦是见贤思齐之意。一、即怨亲平等无分别故。四、见众生无有开示指导，欲示导故。五、见诸众生沉耽五欲，──即财、色、名、食、睡──而又放逸，欲救济故。六、见众生等为财物所束缚而造恶，欲令舍离故。七、见众生以色力健美、寿命延长而生骄慢，欲令悔改故。八、恶知识、即恶友，诳惑、即故意颠倒是非，伪似亲爱，如六师外道，欲令众生远离故。九、苦略有三：即苦苦、行苦、坏苦，欲令众生知苦断苦故。十、身三：杀、盗、淫、口四：妄言、绮语、两舌、恶口。意三：贪、嗔、痴之十恶，欲令断绝故。十一、渴求财、色、名、食、睡之五欲，愈求愈苦，欲令悔改故。十二、不乐苦而反造苦因，欲求乐而不造乐因，欲令离此倒行故。十三、我所、即我所有，所有、即法律上所有权义，非但我所有空，四大皆空，五蕴非有，何处去觅我？众生不知，欲令知故。十四、有，有三有、五有、二十五有等之别，五有、即五道，谓人、天、地狱、饿鬼、畜生、之五趣，欲令超出此流转故。十五、畏而又造，愚而不知，欲令知故。十六、多有因身心疾病等而更造杀生业者，欲令悔改故。十七、断别离苦，先得断爱，欲令断故。十八、除无明黑闇，须要智慧光明，欲令炽然光明故。十九、除却烦恼火，须用三昧水，三昧即定，所谓心静自然凉，欲令得此故。二十、五欲本非乐，欲令勿以此造恶故。廿一、又有明知五欲之苦，而仍求之不息，欲令心息故。廿二、遇暴王不知求避而放逸，欲令悔改故。廿三、八苦即生、老、病、死、求不得、怨憎会、爱别离、五阴炽盛，欲令断除故。廿四、饥渴、寒热，欲令自在故。廿五、众生不自见毁戒得苦报，欲令悔改故。廿六、色力即健康，寿命即命根长久安乐，均不能自在者，欲令自在故。廿七、诸根不具，为恶业所感，欲自悔改故。廿八、边地、即无佛法教化之地，欲令得佛法教化故。廿九、如现世互相抢夺之匪，皆因饥馑羸瘦，欲令免除故。三十、世界大战，更相残害，当受无量之苦，欲令免除故。在此时、如各国人皆想弭战争，求和平，即可从此生悲发心而实现和平。卅一、虽闻佛说法，每不能受持，欲令其改变故。卅二、从邪弃正，必受大苦，欲令反其道故。卅三、有宝不施，由此造恶，欲令悔改故。卅四、农工商苦，欲令解除故。卅五、不相爱亦恶业所感，欲令改悔故。卅六、总言一句，三界皆苦，而生非想非非想天，寿命经八万大劫，然以佛法观之，将来还有堕落地狱之苦，以在轮回中故；一切众生亦莫不然。前三十五为分别言之，此第三十六为总括说也。因见众生有此种种之苦，所以生悲。</p>
<p><span style="color:#333399">癸二　别以四因明大悲<span lang="EN-US"></span></span></p>
<p><b><span style="color:teal">“善男子！未得道时，作如是观，是名为悲；若得道已，即名大悲。何以故？未得道时，虽作是观，观皆有边，众生亦尔；既得道已，观及众生皆悉无边，是故得名为大悲也。未得道时，悲心动转，是故名悲；既得道已，无有动转，故名大悲。未得道时，未能救济诸众生故，故名为悲；既得道已，能大救济，故名大悲。未得道时，不共慧行，是故名悲；既得道已，与慧共行，故名大悲。”<span lang="EN-US"></span></span></b></p>
<p>要证生空，即人我空，或生、法──人我、法我──空之智，如声闻须陀洹果以上，或辟支佛以及初地菩萨，方谓之得道。若就广义言，初住发菩提心之胜解行地，亦可谓得道。得道之后，法法无边，以得生法空其智无边故，观众生亦无边，故名大悲。又生法空智，一切平等，虽与众生种种苦相应而智不动，常常如此，故名大悲。未得道时则否，故只名悲。又从功用上讲，以普救与否及与慧共行与否，为悲与大悲分别之标准。此以四种相显明大悲。</p>
<p><span style="color:#333399">壬三　结示修悲利益<span lang="EN-US"></span></span></p>
<p><span style="color:#333399">癸一　总明修悲菩萨益<span lang="EN-US"></span></span></p>
<p><b><span style="color:teal">“善男子！智者修悲，虽未能断众生苦恼，已有无量大利益事。善男子！六波罗蜜皆以悲心而作生因。”<span lang="EN-US"></span></span></b></p>
<p>与众生相亲相爱而无怨对，故有无量利益。</p>
<p><span style="color:#333399">癸二　别显在家菩萨益<span lang="EN-US"></span></span></p>
<p><b><span style="color:teal">“善男子！菩萨有二种：一者、出家，二者、在家。出家修悲，是不为难，在家修悲，是乃为难。何以故？在家之人多有恶因缘故。善男子！在家之人若不修悲，则不能得优婆塞戒，若修悲已，即便获得。善男子！出家之人，唯能具足五波罗蜜，不能具足檀波罗蜜，在家之人则能具足。何以故？一切时中一切施故。是故在家应先修悲，若修悲已，当知是人能具戒、忍、进、定、智慧。若修悲心，难施能施，难忍能忍，难作能作，以是义故，一切善法悲为根本。”<span lang="EN-US"></span></span></b></p>
<p>在家之人，为一身、一家之计，以恶缘多故，不易修悲。但得优婆塞戒与否，必以能修悲与否为断，即以修悲为戒体故。真能发心之在家人，多能乐善好施。出家之人，以法施为多而难行财施，在家之人，两施俱能具足。然行施先应修悲，所谓慈悲为本，方便为门，故在家菩萨应注意修悲。非然者，则贪、嗔易起，而动辄作恶矣。大乘智慧，无悲则不能起，无悲之智，不过口头上，书本上之智慧而已，离开口头、书本则无智慧。</p>
<p><span style="color:#333399">癸三　结成修悲广大益<span lang="EN-US"></span></span></p>
<p><b><span style="color:teal">“善男子！若人能修如是悲心，当知是人能坏恶业如须弥山，不久当得阿耨多罗三藐三菩提，是人所作少许善业，所获果报如须弥山。”<span lang="EN-US"></span></span></b></p>
<p>悲心如火，恶业如薪，有火可烧薪尽，有悲可灭恶尽，故不久可成正觉。</p>
<p><a name="a04"></a><span style="color:#333399">解脱品第四<span lang="EN-US"></span></span></p>
<p><span style="color:#333399">庚二　解脱了因<span lang="EN-US"></span></span></p>
<p>解脱、即是涅槃，大涅槃经说三德，解脱其一也。从果上说，三乘之果皆名解脱。又有经说三解脱门，谓空、无相、无愿。又有八解脱定，即依修八种定而得名。又华严经。善财童子参五十三善知识，各言得一解脱门。亦有以胜解名解脱者。此中解脱品之解脱，亦指三乘胜解，及依胜解所成定慧，即能得解脱之门名解脱，故属了因。</p>
<p><span style="color:#333399">辛一　承前起说<span lang="EN-US"></span></span></p>
<p><b><span style="color:teal">“善男子！若善男子、善女人有修悲者，当知是人得一法体，谓解脱分”。<span lang="EN-US"></span></span></b></p>
<p>此即佛承前悲品文起说也。若有善根之男子、女人能修悲心者，能得一种法体，即从身、口、意修悲所得解脱分。分者、支分义，又因分义。此解脱在真见道，谓无漏智；在真见道前，为加行慧及胜解慧，对解脱果，名解脱分。若能照悲品修悲，则可得此解脱分。</p>
<p><span style="color:#333399">辛二　问答推明<span lang="EN-US"></span></span></p>
<p><span style="color:#333399">壬一　问得体义<span lang="EN-US"></span></span></p>
<p><b><span style="color:teal">善生言：“世尊！所言体者，云何为体”？“善男子！谓身、口、意；是身、口、意从方便得，方便有二：一者、耳闻，二者、思惟。复有三种：一者、惠施，二者、持戒，三者、多闻”。<span lang="EN-US"></span></span></b></p>
<p>善生问佛：所言体者，以何种法为体？佛答以身、口、意。修三十二相品中明业体，亦即以身、口、意业为体。此解脱分法体之身、口、意，从方便得。方便、有处是指善巧权巧，亦多有指预备工夫者，与“工欲善其事，必先利其器”之利器义同；此中亦指预备工夫。解脱分法体，如因受戒作羯磨──受戒作法──而得戒体。此中解脱分法体，从身、口、意得，亦复如是。闻、即闻慧，思、即思慧，此中之体，由闻所成即闻慧，由思所成即思慧，又有由修所成者为修慧；要得解脱法体，须有闻思之慧。又分三种者，谓施、戒、多闻。惠施有三：见有苦而施为大悲施；为报恩而供养为报恩施；供养有德者，如供佛、菩萨、及师长三宝，为尊敬施；此三皆能生解脱之慧。又因持戒可生解脱之慧。多闻佛教经典，尤可得生解脱之慧。此中智慧谓之了因，以此种种智慧，了知佛法、众生法，而为发起菩提心之因故。</p>
<p><span style="color:#333399">壬二　问方便得<span lang="EN-US"></span></span></p>
<p><span style="color:#333399">癸一　辨得不得<span lang="EN-US"></span></span></p>
<p><b><span style="color:teal">善生言：“世尊！如佛所说从三方便得解脱分；是三方便有定数不”？“不也。善男子！何以故？有人虽于无量世中以无量财施无量人，亦不能得解脱分法；有人于一时中以一把麦施一乞儿，能得如是解脱分法。有人乃于无量佛所受持禁戒，亦不能持读诵十二部经，亦不能得解脱分法，有人唯读一四句偈，而能获得解脱分法。何以故？一切众生心不同故。善男子！若人不能一心观察生死过咎、涅槃安乐，如是之人，虽复惠施、持戒、多闻，终不能得解脱分法。若能厌患生死过咎、深见涅槃功德安乐，如是之人，虽复少施、少戒、少闻，即能获得解脱分法。”<span lang="EN-US"></span></span></b></p>
<p>善生问：具足几多惠施、持戒、多闻，即能得此解脱分之法体？佛答：不必定数。或有以多施而不能得者，或有以少施而能得者。一把麦、即一团之面食。八戒、即八关斋戒：一、不杀，二、不盗，三、不淫，四、不妄语，五、不饮酒，六、身不涂饰香鬘，七、不坐高广大床，八、不歌舞观听，是为八戒；不过午食，是为一斋。又有以多持戒而不得，以少持戒而得者。又有以无量多闻而不得，以持一四句偈而得者。十二部、即十二部分、十二部类之义。十二部者：一、契经，二、重颂，三、讽诵，四、因缘，五、本事，六、本生，七、未曾有，八、譬喻，九、论议，十、自说，十一、方广，十二、授记。有说小乘只有九部，大乘为十二部者；有说小乘为十一部，大乘加方广为十二部；以说大小乘皆具十二部者，为善。偈、即伽陀，或四字一句，或五字、七字一句，每句字数均整，以四句为一偈。得解脱分与否，不以多少为准，而以用心不同为分别。有仅以修人天福报用心者，有以求解脱生死用心者。求人天福者，虽多施、多戒、多闻亦不得解脱分；求了生死者，虽少闻、少施、少戒亦得解脱分。解脱分、即能得涅槃之因。涅槃者、即真解脱果。知生死过患欲解脱，知涅槃安乐而趣求，故得解脱分也。涅槃、有翻为灭，或灭度，或寂灭。或圆寂者，以一切功德圆满，一切过患寂灭为义。三界之中，六道皆无此安乐，惟解脱生死才有此安乐。所以平常修心之人，以存心为最要。一切功德如回向人天福报，即不得解脱分；如回向无上菩提，即得解脱分。即念佛、坐禅人，虽已得定，若不回向菩提，未发真无漏慧，亦不过得世间四禅、四定而已。</p>
<p><span style="color:#333399">癸二　得解脱时<span lang="EN-US"></span></span></p>
<p><b><span style="color:teal">“善男子！得是法者，于三时中：佛出世时，缘觉出时，若无是二、阿迦尼吒天说解脱时，是人闻已得解脱分。善男子！我于往昔初发心时，都不见佛及辟支佛，闻净居天说解脱法，我时闻已，即便发心。”<span lang="EN-US"></span></span></b></p>
<p>此佛言得解脱之时。凡佛住世及佛法流行尚有经典存在于世时，即为佛出世时。无佛经教时，即缘觉出时。缘觉虽不度生，而其神通威仪亦可起人信仰而发出世之心。阿迦尼吒天，即五不还天之色究竟天，皆证声闻三果或位登大菩萨者生在其中。净居天、为五不还天别名。即释尊在作悉达太子时，出城所遇沙门为说解脱法，亦即净居天所化，此即以本生事来证明者。</p>
<p><span style="color:#333399">癸三　得解脱人<span lang="EN-US"></span></span></p>
<p><b><span style="color:teal">“善男子！如是之法，非欲界天之所能得，何以故？以放逸故。亦非色天之所能得，何以故？无三方便故。亦非无色天之所能得，何以故？无身、口故。是法体者，是身、口、意。郁单曰人亦所不得，何以故？无三方便故。是解脱分，三人能得：所谓声闻、缘觉、菩萨。众生若遇善知识者，转声闻解脱得缘觉解脱，转缘觉解脱得菩萨解脱；菩萨所得解脱分法，不可退转，不可失坏”。<span lang="EN-US"></span></span></b></p>
<p>此说惟以人趣为能得真见道。欲界天享欲乐，无三方便，即无施、戒、多闻。无色界无身、无口，而得解脱分应以身、口、意三为体，无色界缺二故不能得。郁单曰或译郁单越，即北俱卢洲。此地福报最胜，故无贫富之分，无寿夭之别，本无惠施、持戒、多闻，因其无用之必要也。三人：即声闻人，缘觉人，菩萨人；即以人为能得声闻解脱，缘觉解脱，及菩萨解脱。又可由劣转胜，由声闻转缘觉，由缘觉转菩萨。</p>
<p><span style="color:#333399">壬三　问得法相<span lang="EN-US"></span></span></p>
<p><span style="color:#333399">癸一　正明得相<span lang="EN-US"></span></span></p>
<p><b><span style="color:teal">善生言：“世尊！说法之人，复以何义能善分别如是等人有解脱分？如是等人无解脱分”？“善男子！如是法者，二人所得：谓在家、出家。如是二人，至心听法，听已受持，闻三恶苦心生怖畏，身毛皆竖，涕泣横流，坚持斋戒，乃至小罪，不敢毁犯，当知是人得解脱分法。<span lang="EN-US"></span></span></b></p>
<p>至心、即至诚恳切之心，听后即能受持实行。闻地狱、饿鬼、畜生之苦，皆系造杀、盗、淫、妄等十恶业而生，即生恐怖涕泣，持戒不犯，此种人可谓得解脱分法之相。</p>
<p><span style="color:#333399">癸二　广辨得人<span lang="EN-US"></span></span></p>
<p><span style="color:#333399">子一　就五趣辨<span lang="EN-US"></span></span></p>
<p><b><span style="color:teal">“善男子！诸外道等获得非想非非想定，寿无量劫，若不能得解脱分法，当观是人为地狱人。若复有人阿鼻地狱经无量劫，受大苦恼，能得如是解脱分法，当观是人为涅槃人。善男子！是故我于郁头蓝弗生哀愍心，于提婆达不生怜心。”<span lang="EN-US"></span></span></b></p>
<p>外道得报，虽居最高之非想非非想天，经八万大劫，而业报一尽即落轮回，难免堕生地狱，故观其为地狱人。而地狱中如曾具有三方便得胜解者，已能得解脱分，故观其为涅槃人。郁头蓝弗、为外道之最高者，佛得道后即欲度之，而彼已生非想非非想天。佛观之，知其第二生即转畜生，第三生即堕地狱，所以哀之。彼曾在水边修定，被水鱼、树鸟所扰，发愿为水獭害鱼、鸟而生恶心，致将来堕畜生、地狱。提婆达、此云天授，虽堕地狱，在法华经中提婆达多品，为提婆达多授记成佛，故虽在地狱，已具有解脱分矣。</p>
<p><span style="color:#333399">子二　就三乘辨<span lang="EN-US"></span></span></p>
<p><b><span style="color:teal">“善男子！如舍利弗等六万劫中求菩提道，所以退者，以其未得解脱分法；虽尔、犹胜缘觉根利。善男子！是法有三：谓下、中、上。下者声闻，中者缘觉，上者诸佛。善男子！有人勤求优婆塞戒，于无量世如闻而行，亦不得戒，有出家人求比丘戒、比丘尼戒，于短量世如闻而行，亦不能得。何以故？不能获得解脱分法故；可名修戒，不名持戒。善男子！若诸菩萨得解脱分法，终不造业求生欲界、色、无色界、常愿生于益众生处；若自定知有生天业，即回此业求生人中。业者，所谓施、戒、修定。善男子！若声闻人得解脱分，不过三身得具解脱；辟支佛人，亦复如是；菩萨摩诃萨得解脱分法，虽复经由无量身中常不退转，不退转心，出胜一切声闻、缘觉。善男子！若得如是解脱分法，虽复少施得无量果，少戒、少闻亦复如是。是人假使处三恶道，终不同彼的恶受苦。若诸菩萨获得如是解脱分法，名调柔地，何故名为调柔地耶？一切烦恼渐微弱故，是名逆流。善男子！有四种人：一者、顺生死流，二者、逆生死流，三者、不顺不逆，四者、到于彼岸。善男子！如是法者，于声闻人名柔软地，于诸菩萨亦名柔软。复名喜地。以何义故名为喜地？闻不退故；名菩萨故。以何义故名为菩萨？能常觉悟众生心故。如是菩萨虽知外典，自不受持，亦不教人。如是菩萨不名人天，非五道摄，是名修行无障碍道。”<span lang="EN-US"></span></span></b></p>
<p>舍利子、此云鹙子，为佛弟子，因已修得大乘胜解，故虽有退转，犹胜缘觉。未得胜解者，于戒即为修戒，不为持戒──即定共戒、道共戒──。业有善恶、有漏无漏之分，此中为不造三界业而修无漏三业，即布施、持戒、修定、多闻之业。人中易化，故回生天业以生人中。须陀洹若得解脱分，但经三次生死身即涅槃，不必七返。须七返者，为钝根性。以无相布施而福德不可思量，故提婆达多在地狱，阿难问其苦否？彼言：有如三禅之乐。以有胜解功德故。调柔地。即胜解行地，或登初地。此中之四种人：一者、凡夫之人，顺生死流；二者、二乘之人，逆生死流；三者、菩萨之人，不顺不逆；四者、到彼岸人，为佛，以涅槃功德妙用度生故。喜地、即初欢喜地，此地以前为假名菩萨，此地以上是实义菩萨。觉悟众生，即是菩提萨埵。外典虽知，不受持，亦不教人，而惟受持佛法，教以佛法。</p>
<p><span style="color:#333399">癸三　作菩提种<span lang="EN-US"></span></span></p>
<p><b><span style="color:teal">“善男子！夫菩提者，有四种子：一者、不贪财物，二者、不惜身命，三者、修行忍辱，四者、怜愍众生。善男子！增长如是菩提种子，复有五事：一者、于己身中不生轻想，言我不能得阿耨多罗三藐三菩提；二者、自身受苦，心不厌悔；三者、勤行精进，不休不息；四者、救济众生无量苦恼；五者、常赞三宝微妙功德。有智之人修菩提时，常当修集如是五事。增长炽然菩提种子，复有六事：所谓檀波罗蜜，乃至般若波罗蜜。是六种事，因一事增，谓不放逸；菩萨放逸，不能增长如是六事，若不放逸，则能增长。善男子！菩萨求于菩提之时，复有四事：一者、亲近善友，二者、心坚难坏，三者、能行难行，四者、怜愍众生。复有四事：一者、见他得利心生欢喜，二者、常乐称赞他人功德，三者、常乐修集六念处法，四者、勤说生死所有过咎。善男子！若有说言，离是八法得菩提者，无有是处。善男子！若有菩萨初发无上菩提心时，即得名为无上福田，如是菩萨出胜一切世间之事及诸众生。”<span lang="EN-US"></span></span></b></p>
<p>四种种子，即是悲心，修此四种种子，即是修悲。复次、修者中五事、六事，能增长此四种子。炽然、是最胜之意。而六波罗蜜又以一不放逸行而增长。善友、指佛菩萨。六念：即念佛、法、僧、戒、天、死──即无常──。合两种四事，即八法。初发菩提心，在理性上即与佛无异，故得名为无上福田。</p>
<p><span style="color:#333399">癸四　明佛难得<span lang="EN-US"></span></span></p>
<p><b><span style="color:teal">“善男子！虽有人言：无量世界有无量佛，然此佛道甚为难得。何以故？世界无边，众生亦尔；众生无边，佛亦如是。假使佛道当易得者，一佛世尊则应化度一切众生！若尔者，世界众生则为有边。善男子！佛出世时，能度九万九那由他人，声闻弟子度一那由他，而诸众生犹不可尽，故名无边。是故我于声闻经说无十方佛，所以者何？恐诸众生轻佛道故。诸佛圣道，非世所摄，是故如来说无虚妄。如来世尊无有妒心，以难得故，说无十方诸佛世尊。善男子！无量众生发菩提心，不能究竟行菩萨道。若人难言：若有现在无量诸佛，何故经中但说过去、未来二世有无量佛，不说现在无量佛耶？善男子！我一国说过去、未来有恒沙佛，现在世中唯一佛耳。善男子！真实义者，能得佛道无量众生，修行佛道多有退转，时有一人乃能得度，如庵罗华及鱼子等。”<span lang="EN-US"></span></span></b></p>
<p>此言佛不易成。若佛易成，则众生当有穷尽，而与世界皆有边矣。那由他、此云亿，佛及弟子，能度此多众生，而众生犹不可尽，证明佛之难成，恐众生轻佛也。从佛非世间摄之理，故言十方世界无佛。初发心者虽多，而退堕者尤多，故历长时间方有一人成佛。三千诸佛名经等，不言现世有多佛，乃据小乘以说。其实、现在有多佛也。庵罗树、几千几百花而间结一二子，水中鱼子亦几千几百子偶成一二鱼，譬发心虽多而成佛者少，以见得佛之难能可贵！</p>
<p><span style="color:#333399">癸五　显在家胜<span lang="EN-US"></span></span></p>
<p><b><span style="color:teal">“善男子！菩萨有二种：一者、在家，二者、出家。出家菩萨得解脱分法，是不为难；在家得者，是乃为难。何以故？在家之人，多恶因缘所缠绕故”。<span lang="EN-US"></span></span></b></p>
<p>此显在家菩萨恶因缘所缠绕多于出家之人，故说出家菩萨得解脱分法不为难，而在家之人则为难能可贵也。</p>
<p><a name="a05"></a><span style="color:#333399">三种菩提品第五<span lang="EN-US"></span></span></p>
<p>三种菩提，即声闻、缘觉及诸佛菩提，此品宗旨，在从三种菩提中辨出诸佛菩提为最胜。</p>
<p><span style="color:#333399">戊三　别策胜愿<span lang="EN-US"></span></span></p>
<p><span style="color:#333399">己一　辨胜策发<span lang="EN-US"></span></span></p>
<p><span style="color:#333399">庚一　辨三种菩提策发<span lang="EN-US"></span></span></p>
<p><span style="color:#333399">辛一　善生问<span lang="EN-US"></span></span></p>
<p><b><span style="color:teal">善生言：“世尊！如佛所说菩萨有二种：一者、在家，二者、出家。菩提三种：一者、声闻菩提，二者、缘觉菩提，三者、诸佛菩提。若得菩提名为佛者，何故声闻、辟支佛人不名为佛？若觉法性名为佛者，声闻、缘觉亦觉法性，以何缘故不名为佛？若一切智名为佛者，声闻、缘觉亦一切智，复以何故不名为佛？言一切者，即是四谛。”<span lang="EN-US"></span></span></b></p>
<p>三种菩提，即文中所讲声闻、缘觉及诸佛菩提。证声闻菩提即阿罗汉果，证缘觉菩提即辟支佛果，此二虽得解脱生死而不得谓无上菩提；要得诸佛无上菩提，才是真正菩提。辨明三种菩提，须舍劣取胜。此品仍由善生问，佛答，本经各品皆然，如金刚经为须菩提问、佛问之类。问意：以声闻闻佛说四谛法之声而证阿罗汉之果，缘觉由观察因缘而觉悟，同得一种菩提，何故声闻名为声闻，缘觉名为缘觉，均不名佛？若觉法性名为佛者，声闻、缘觉亦觉法性；若一切智名为佛，声闻、缘觉亦知一切法，何故不名为佛？以四谛即摄一切法──苦集摄世间果因；灭即解脱生死而证涅槃，道即达涅槃之方法，则摄出世果因──，何以声闻、缘觉不名为佛？以上有三种问意，盖欲起佛说三种之差别也。</p>
<p><span style="color:#333399">辛二　如来答<span lang="EN-US"></span></span></p>
<p><span style="color:#333399">壬一　就所问三义答<span lang="EN-US"></span></span></p>
<p><b><span style="color:teal">佛言：“善男子！菩提有三种：一者、从闻而得，二者、从思惟得，一者、从修而得。声闻之人从闻得故，不名为佛；辟支佛人从思惟已少分觉故，名辟支佛；如来无师，不依闻、思，从修而得觉悟一切，是故名佛。善男子！了知法性，故名为佛。法性二种：一者、总相，二者、别相。声闻之人，总相知故不名为佛；辟支佛人同知总相，不从闻故，名辟支佛，不名为佛；如来世尊，总相、别相一切觉了，不依闻、思，无师独悟，从修而得，故名为佛。善男子！如来世尊缘智具足，声闻、缘觉虽知四谛，缘智不具足，以是义故。不得名佛；如来世尊缘智具足，故得名佛。”<span lang="EN-US"></span></span></b></p>
<p>声闻须从佛闻法而得菩提；缘觉不必闻佛说法，即以思惟而得菩提；如来无师，从修而得一切觉悟，乃成无上菩提。所以菩萨发心修行，虽亦藉佛所说法为方便，而由离言妙悟，不同声闻之拘执法相；菩萨了诸法性空，由修遍觉，辟支佛只有少分觉，未为深广圆满；真要得一切智，须以无师智离一切语言文字修证而得。佛又能为一切众生之机说法，亦非声闻、缘觉所能。所觉法性，有总相、别相之分。达五蕴和合空无人我为总相智，辟支佛以自思惟亦只了总相，了别相则五蕴之法一一皆空，无有自性。此既从修而得，一切言语文字皆无所用，以无分别而证知者为妙智，故名为佛。以一切法为所缘境，而佛智缘之无不圆满。此佛境界，非声闻、缘觉仅于所缘知其总相者所堪比，以彼不具遍正觉故，不名为佛。</p>
<p><span style="color:#333399">壬二　别增举八事辨<span lang="EN-US"></span></span></p>
<p><b><span style="color:teal">“善男子！如恒河水，三兽俱渡，兔、马、香象。兔不至底，浮水而过；马或至底，或不至底；象则尽底。恒河水者，即是十二因缘河也。声闻渡时，犹如彼兔；缘觉渡时，犹如彼马；如来渡时，如彼香象，是故如来得名为佛。声闻、缘觉虽断烦恼，不断习气，如来能拔一切烦恼、习气根原，故名为佛。善男子！疑有二种：一、烦恼疑，二、无记疑。二乘之人断烦恼疑，不断无记，如来悉断如是二疑，是故名佛。善男子！声闻之人厌于多闻，缘觉之人厌于思惟，佛于是二心无疲厌，故名为佛。善男子！譬如净物，置之净器，表里俱净；声闻、缘觉智虽清净而器不净，如来不尔，智器俱净，是故名佛。善男子！净有二种：一者、智净，二者、行净。声闻、缘觉虽有净智，行不清净；如来世尊智、行俱净，是故名佛。善男子！声闻、缘觉其行有边，如来世尊其行无边，是故名佛。善男子！如来世尊能于一念破坏二障：一者、智障，二者、解脱障，是故名佛。如来具足智因、智果，是故名佛。”<span lang="EN-US"></span></span></b></p>
<p>一、 恒河、为印度最大之河，香象、为最大之象。此譬以恒河水喻十二因缘生死流转大河，以兔喻声闻，以马喻缘觉，以香象喻佛；三兽虽同渡河，而唯象达河底。二、声闻、缘觉仅断烦恼，不断习气，如兔马勉强渡河而不彻底，佛则彻底，断其根本。三、疑为六根本烦恼之一，烦恼疑障善法使之不生；无记疑如地球为多少微尘所成，有多少斤两，声闻、缘觉不须明白，而佛则悉知之，所谓佛于恒沙世界一滴之雨，皆知头数。四、声闻从佛闻声得悟生空而不愿多闻；缘觉虽以思惟而悟生空，亦不愿多所思惟，唯佛则于山河大地微尘草木无不了知，于闻、于思心无疲厌。五、智慧喻物，身心喻器。声闻、缘觉之身心，为业报所成，故须灰身泯智，方得无余涅槃，有余身心则非究竟清净。六、声闻、缘觉习气未净，所以身心有时于行不净，佛则无不清净。七、声闻、缘觉其行自利利他，俱有边际限量，佛则俱无边际限量。八、佛于最后一念，能断二障，智障即所知障，解脱障即烦恼障，前障菩提，后障涅槃。智因、即菩提心等，智果、即佛果。</p>
<p><span style="color:#333399">壬三　广明佛功德辨<span lang="EN-US"></span></span></p>
<p><span style="color:#333399">癸一　总示佛功德<span lang="EN-US"></span></span></p>
<p><b><span style="color:teal">“善男子！如来出言，无二无谬，亦无虚妄，智慧无碍，乐说亦尔，具足因智、时智、相智，无有覆藏，不须守护，无能说过，悉知一切众生烦恼起结因缘、灭结因缘，世间八法所不能污，有大怜愍，救拔苦恼，具足十力、四无所畏、大悲、三念，身心二力悉皆满足。”<span lang="EN-US"></span></span></b></p>
<p>此总示佛功德智慧。无障碍乐说、即随意所说。了知一切众生心行，即因智。知一切时，为时智。知一切因相、果相、差别相等，为相智。三业清净，全无过失，故不覆藏守护。结、即烦恼，起结、即起烦恼，灭结、即灭烦恼。八法：即利、衰、毁、誉、称、讥、苦、乐之八风。于众生之大苦恼、能怜愍之。十力：一、知是处非处智力，即知事理是非之力。二、知三世业报智力。三、知诸禅、解脱、三昧智力。四、知众生心性之力。五、知种种解智力。六、知种种界智力。七、知一切所至道智力。八、知天眼无碍智力。九、知宿命无漏智力。十、知永断习气智力。四无所畏：一、说一切智无所畏，谓大众中作狮子吼，我为一切正智之人，无怖心也。二、说漏尽无所畏，谓说我已断尽一切烦恼。三、说障道无所畏，谓说烦恼等障法，无有怖心。四、说尽苦道无所怖畏。佛能在大众中作狮子吼：言我为一切智者，断尽一切烦恼，能说起何业、得何果，及知苦之灭尽；由此四无畏，能于大众中分明决定而说，毫无怖畏。大悲不必待缘，众生信与不信，佛亦无喜与忧。因此身心二力，皆得充满。世人言：有志者，事竟成。但初发菩提心，虽有大悲救他之志，尚无其力，故须精进培养成身心二力。</p>
<p><span style="color:#333399">癸二　别显身心力<span lang="EN-US"></span></span></p>
<p><b><span style="color:teal">“云何身力满足？善男子！三十三天有一大城，名曰善见，其城纵广满十万里，宫室百万，诸天一千六十六万六千六百六十有天。夏三月时，释提桓因欲往波利质多林中欢娱受乐。由乾陀山有一香象名伊罗苯那，具足七头，帝释发念，象知即来，善见城中所有诸天处其头上，旋行而往。其林去城五十由延，是象身力出胜一切香象身力。正使和合如是香象一万八千，其力唯敌佛一节力，是故身力出胜一切众生之力。世界无边。众生亦尔；如来心力，亦复无边。是故如来独得名佛，非二乘人名为佛也。”<span lang="EN-US"></span></span></b></p>
<p>三十三天、为欲界第二天，其顶之城，名善见城。释提桓因、即三十三天之天主。波利质多树、义为香遍树，为树中之王。乾陀山、即香树山。伊罗钵那、即热臭树而大。所有诸天、即一千六十六万余天，俱能变化，随意大小，可处香象之显上。由延、又谓由旬，正译踰缮那，印度三十里之数。即合如是香象一万八千之力，仅敌佛之一节力。以世界无边，众生亦尔，形容佛心力之无边。</p>
<p><span style="color:#333399">癸三　列举诸德号<span lang="EN-US"></span></span></p>
<p><b><span style="color:teal">“以是义故，名无上师，名大丈夫，人中香象，师子，龙王，调御示导名大船师，名大医师，大牛之王，人中牛王，名净莲华，无师独觉，为诸众生之眼目也。是大施主，是大沙门，大婆罗门，寂静持戒，勤行精进，到于彼岸，获得解脱。”<span lang="EN-US"></span></span></b></p>
<p>人天师中，佛为无上，故名无上师。能调御众生，故名大丈夫。能渡一切众生到道岸，故名大船师。能医一切众生心病，故名大医师。人比常牛，故佛比大牛王。一切清净，故名佛净莲华。菩提树下无师独悟，故为无师独觉。能指示众生觉路，故为众生眼目。为一切施，故是大施主。沙门、为出家之通称。婆罗门为清净之裔，佛为出家之最极清净者，故称大沙门、大婆罗门。身心清净，故名寂静。能止恶行善，持戒不退，勤行精进，故得竟解脱也。</p>
<p><span style="color:#333399">癸四　结非声缘比<span lang="EN-US"></span></span></p>
<p><b><span style="color:teal">“善男子！声闻、缘觉虽有菩提，都无是事，是故名佛。”<span lang="EN-US"></span></span></b></p>
<p>声闻、缘觉都无上述佛之功德，故惟有佛得名为佛。</p>
<p><span style="color:#333399">壬四　结在家菩萨胜<span lang="EN-US"></span></span></p>
<p><b><span style="color:teal">“善男子！菩萨有二种：一者、在家，二者、出家。出家菩萨分别如是三种菩提，是不为难；在家分别，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>此中仍警策在家菩萨，环境恶劣，甚难辨识如是三种菩提。</p>
<p><a name="a06"></a><span style="color:#333399">修三十二相业品第六<span lang="EN-US"></span></span></p>
<p>欲成最胜菩提，须修三十二相福业之因，此品次在第六，故题为修三十二相业品第六。</p>
<p><span style="color:#333399">庚二　修三十二相策发<span lang="EN-US"></span></span></p>
<p><span style="color:#333399">辛一　善生蹑问<span lang="EN-US"></span></span></p>
<p><b><span style="color:teal">善生言：“世尊！如佛所说菩萨身力，何时成就”？<span lang="EN-US"></span></span></b></p>
<p>善生跟蹑上文，即问佛之身力何时成就？</p>
<p><span style="color:#333399">辛二　如来广说<span lang="EN-US"></span></span></p>
<p><span style="color:#333399">壬一　正答得成身力<span lang="EN-US"></span></span></p>
<p><b><span style="color:teal">佛言：“善男子！初修三十二相业时。”<span lang="EN-US"></span></span></b></p>
<p>佛答上述佛之身力，即成就三十二相业时。</p>
<p><span style="color:#333399">壬二　总明修相功德<span lang="EN-US"></span></span></p>
<p><span style="color:#333399">癸一　略明功德<span lang="EN-US"></span></span></p>
<p><b><span style="color:teal">“善男子！菩萨修集如是业时，得名菩萨，兼得二定：一者、菩提定，二、有定。复得二定：一者、知宿命定，二者、生正法因定。善男子！菩萨从修三十二相业乃至得阿耨多罗三藐三菩提，于其中间，多闻无厌。菩萨摩诃萨修一一相，以百福德而为围绕。修心五十，具心五十，是则名为百种福德。”<span lang="EN-US"></span></span></b></p>
<p>此为真正菩萨，以修集三十二相之业故。趣向无上菩提决定时，即得菩提定。于二十五有之中不堕三恶道，谓之有定。知自己宿命，为知宿命定。能了解正法，修行正法，为生正法因定。自初发心修三十二相业，乃至得无上遍正觉，于中多闻无厌。一种相有百福德者，修心五十、即十善法一一各有五善根，合为五十；到具心时，十善法亦各有五善根，合亦五十；是名百福德。</p>
<p><span style="color:#333399">癸二　较显功德<span lang="EN-US"></span></span></p>
<p><b><span style="color:teal">“善男子！一切世间所有福德，不及如来一毛功德；如来一切毛孔功德，不如一好功德；聚合八十种好功德，不及一相功德；一切相功德，不如白毫相功德；白毫功德，复不得及无见顶相。”<span lang="EN-US"></span></span></b></p>
<p>世间所有福德不及佛之一毛孔功德，即以三界之功德与佛之一毛较。白毫相、即眉间白毫光相。佛说法华经，即放眉间白毫相光；说楞严经，即放无见顶相光。白毫相与无见顶相，为相之最胜者。</p>
<p><span style="color:#333399">癸三　出修相人<span lang="EN-US"></span></span></p>
<p><b><span style="color:teal">“善男子！菩萨常于无量劫中，为诸众生作大利益，至心勤作一切善业，是故如来成就具足无量功德；是三十二相，即是大悲之果报也。转轮圣王虽有是相，相不明了具足成就。是相业体，即身、口、意业。修是业时，非于天中、北郁单曰，唯在三方，男子之身，非女人身也。菩萨摩诃萨修是业已，名为满三阿僧祇劫，次第获得阿耨多罗三藐三菩提。”</span></b></p>
<p>三十二相即大悲之果报，以因中修大悲而得此三十二相之功果也。轮王、有金、银、铜、铁、之四种，转轮王即金轮王，王四天下。金轮王虽具三十二相，不及佛果三十二相光明显现。成就三十二相业，即以身、口、意三业而成。三方为：东胜神洲，西牛贺洲，南赡部洲，此三洲能修三十二相业。男子相亦为三十二相之一。三十二相修满，即满三无数劫，次第获得无上遍正觉。</p>
<p>癸四<span>&nbsp; </span>示修相时<span lang="EN-US" style="&quot;Courier New&quot;"></span></p>
<p><b><span style="color:teal">“善男子！我于往昔宝顶佛所，满足第一阿僧祇劫；然灯佛所，满足第二阿僧祇劫；迦叶佛所，满足第三阿僧祇劫。善男子！我于往昔释迦牟尼佛所，始发阿耨多罗三藐三菩提心，发是心已，供养无量恒沙诸佛，种诸善根，修道持戒，精进多闻。善男子！菩萨摩诃萨修是三十二相业已，了了自知定得阿耨多罗三藐三菩提，如观掌中庵摩勒果。其业虽定，修时次第不必定也。”<span lang="EN-US"></span></span></b></p>
<p>迦叶佛为贤劫第三佛，即释迦佛之前一佛。此中释迦佛，即古释迦佛。满三十二相业时，明白自知成佛，庵摩勒果，此云难分别果，印度人常握置掌中，取“如示诸掌”意。</p>
<p><span style="color:#333399">壬三　别明修相次第<span lang="EN-US"></span></span></p>
<p><span style="color:#333399">癸一　泛说先修何相<span lang="EN-US"></span></span></p>
<p><b><span style="color:teal">“或有人言：如来先得牛王眼相，何以故？为菩萨时，于无量世，乐以善眼和视众生，是故先得牛王眼相；次得余相。或有说言：如来先得八梵音相，余次第得。何以故？为菩萨时，于无量世，恒以软语、先语、实语，教化众生，是故先得八梵音相。或有说言：如来先得无见顶相，余次第得。何以故？为菩萨时，于无量世，供养师长、诸佛、菩萨、头顶礼拜破憍慢故，是故先得无见顶相。或有说言：如来先得白毫毛相，余次第得。何以故？为菩萨时，于无量世，不诳一切诸众生故，是故先得眉间毫相。善男子！除佛世尊，余无能说如是相业。”<span lang="EN-US"></span></span></b></p>
<p>此是泛说先修何相。前说已成三十二相功德，未明先修何相？佛言：修时次第不必拘限先修何相，盖应随机缘之先后发起而定。自来多有人言先修何相者。牛王眼相者，即青莲花目，所谓目绀青相。和视者，即和平慈视。八梵音相者，即于一音有八种功德相。先语者，如于两人对语时而先发。实语、即真实语。无见顶相者，以佛初生时，其姨母不能见其顶，持地菩萨观至上方无量世界，亦不能见此无见顶。此正显一切法之妙真如相，所谓一相无相，言语道断，心行处灭之无对待妙理，故难可见。佛为至尊无上；菩萨为先进，或同辈之有德者。头顶礼拜、即五体投地，在顶礼之中有种种仪式也。憍、是小随烦恼，以著己功德者为性。慢、为根本烦恼，有七慢、九慢之分，恃己凌人为慢。世界不平之事，皆由慢心而起，其根本在有我见。接诸佛菩萨之足以破其憍慢，则能达一切平等。常人以憍慢故，不平等故，不能得此无见顶相。白毫毛相者，毛字、可改作光字，他经俱作光，毛与毫同。白毫光相，透明有光，细长而能卷舒自在，因不诳众生而成，此表中道实相。虽有此先修何相诸说，以佛之意，不必定言何先何后，随缘修之可也。</p>
<p><span style="color:#333399">癸二　正明修相次第<span lang="EN-US"></span></span></p>
<p><b><span style="color:teal">“善男子！或复有人次第说言：如来先得足下平相，余次第得。何以故？为菩萨时，于无量世，布施、持戒，修集道时，其心不动，是故先得足下平相。得是相已，次第获得足下轮相。何以故？为菩萨时，于无量世，供养父母、师长、善友，如法拥护一切众生，是故次得手足轮相。得是相已，次第获得纤长指相。何以故？为菩萨时，至心受持第一、第四优婆塞戒，是故次得纤长指相，足跟长相。得是相已，次第获得身庸满相。何以故？为菩萨时，善受师长、父母、善友所教敕故，是故次得身佣满相。得是相已。次得手足合网缦相。何以故？为菩萨时，以四摄法摄众生故，是故次得手足网缦相。得是相已。次第获得手足柔软胜余身相。何以故？为菩萨时，于无量世，以手摩洗师长、父母身，除去垢秽，香油涂之，是故次得手足软相。得是相已，次得身毛上向靡相。何以故？为菩萨时，于无量世，常化众生，令修施、戒一切善法，是故次得毛上靡相。得是相已，次第获得鹿王瑞相。何以故？为菩萨时，至心听法，志心说法为坏生死诸过咎故，是故次得鹿王瑞相。得是相已、次第获得身方圆相，如尼拘陀树王。何以故？为菩萨时，于无量世，常施一切众生病药，是故次得身方圆相。得是相已，次第获得手过膝相。何以故？为菩萨时，终不欺诳一切贤圣、父母、师长、善友知识，是故次得手过膝相。得是相已，次得象王马王藏相。何以故？为菩萨时，于无量世，见怖畏者能为救护，心生惭愧，不说他过，善覆人罪，是故次得象马藏相。得是相已，次得软身，一一孔中一毛生相。何以故？为菩萨时，于无量世，亲近智者，乐闻乐论，闻已乐修，乐治道路，除去棘剌，是故次得皮肤柔软，一一孔中一毛生相。得是相已。次第获得身金色相。何以故？为菩萨时，于无量世常施众生房舍卧具，饮食、灯明，是故次得金色身相。得是相已，次第获得七处满相。何以故？为菩萨时，于无量世，可嗔之处不生嗔心，乐施众生随意所须，是故次得七处满相。得是相已，次第获得缺骨满相。何以故？为菩萨时，于无量世，善能分别善不善相，言无错谬，不说无义，可受之法口常宣说，不可受者不妄宣传，是故次得缺骨满相。得是相已，次得二相：一者、上身，二者、颊车，皆如师子。何以故？为菩萨时，于无量世，自无两舌，教他不为，是故次得如是二相。得是相已，次得三相：一、四十齿，二、白净相，三、齐密相。何以故？为菩萨时，于无量世，以十善法净化众生，众生受已，心生欢喜，常乐称扬他人功德，是故次得如是三相。得是相已，次第获得四牙白相。何以故？为菩萨时，于无量世修欲界慈，乐思善法，是故次得四牙白相。得是相已。次得味中最上味相。何以故？为菩萨时，于无量世不待求己然后方施，是故次得味上味相。得是相已，次得二相：一者、肉髻，二、广长舌。何以故？为菩萨时，于无量世，至心受持十善法教，兼化众生，是故次得如是二相。得是相已，次得梵音相。何以故？为菩萨时，于无量世，自不恶口，教他不为，是故次得梵音声相。得是相已，次得牛王绀色目相。何以故？为菩萨时，于无量世，等以慈善视怨亲故，是故次得牛王目相。得是相已，次得白毫相。何以故？为菩萨时，于无量世宣说正法，实法不虚，是故次得白毫光相。得是相已，次得无见顶相。何以故？为菩萨时，于无量世，头顶礼拜一切圣贤、师长、父母，尊重赞叹，恭敬供养，是故获得无见顶相。”<span lang="EN-US"></span></span></b></p>
<p>此言次第，仅二十八种相，与他经论，有不尽同者：一、足下平相。道、即菩萨道，达一切法空平等，其心如实不动。二、足下轮相者，即足下千辐轮相。拥护、即爱护。三、四、五、足跟长为二相：纤长指相者，此处亦重持在家戒；足跟长者，即足跟圆满。此中摄三相：纤长、及足跌端厚、并足圆满。六、身分庸满者，即身分圆满。前一相包括三相，此一相即为第六。七、四摄：即布施、爱语、同事、行利。网缦、即指间之网。八、柔软、在他处又谓网软。九、上向靡、即毛向上。十、鹿王、为鹿中之最美满者。□、即足胫。十一、尼拘陀树，其干端直，众生身不端正圆满，故无此相。十二、手足过膝、即能立身摩膝。十三、藏相、他处又云马阴藏相，又谓势峰密藏相，谓与象王、马王无异。十四、一一孔中一毛生相，即每一孔生一毛。乐闻、乐论、乐修，均对佛法言。十五、佛身常现真金色，故名得身金色相。十六、七处平满相者，在全身七处皆圆满：即头、胸、脐间、及四支；又谓之七处充满。凡人生嗔恨心即现丑陋相，生善心即现好相。十七、缺骨者、人身有骨节处，皆现缺陷相。缺骨满，即骨处皆圆满无缺。十八、十九、颊车、又谓师子颊轮。上身、即如师子身，颊轮、即如师子面，两皆圆满。此即两相。二十、廿一、廿二、三相，皆关于齿者：白、净、齐密、皆齿之圆满相。廿三、四牙、即门牙，宽阔鲜白，此亦修四无量心而得。廿四、上味相，即不待他求，先施而得。廿五、廿六、肉髻；即顶上隆起之红肉，广长舌、能遍于世界而说法，此为二相。廿七、梵音相，已如前释。廿八、廿九、牛王绀色目相，分为牛王睫相，目绀青相。牛王睫、似其形，目绀青，言其色。三十、白毫相，以说不偏不虚中道实法而得。卅一、无见顶相、解释见前。此中只明三十一相，无项光及胸卍字之相。其次第自足修至顶，亦即此经明在家修行次第，明应从施、戒修起。佛之功德所惑，皆无漏果，非出有漏之业。菩萨须修三十二相业以度众生。</p>
<p><span style="color:#333399">壬四　结在家菩萨胜<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨修如是业，是不为难；在家菩萨修是业者，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>在家菩萨多障碍缠绕，以难修勉励精进。</p>
<p><a name="a07"></a><span style="color:#333399">发愿品第七<span lang="EN-US"></span></span></p>
<p>上来策发无上菩提，即辨胜策发，勉以修大悲心，行菩萨道，因有前两品之辨胜策发，所以有正发胜愿之此品来。就实体讲，愿、即是欲、欲通善、恶、无记之三性，此愿即善性之欲。三乘之愿，并是无漏，非有漏摄。愿之发，与草木种子发芽相同，在中国普通谓之立志。愿与回向不同，于有功德之后，用向于何途谓回向；未有功德之前，欲修功德，谓之发愿。</p>
<p><span style="color:#333399">己二　正发胜愿<span lang="EN-US"></span></span></p>
<p><span style="color:#333399">庚一　善生问答<span lang="EN-US"></span></span></p>
<p><b><span style="color:teal">善生言：“世尊！是三十二相业谁能作耶”？佛言：“善男子！智者能作”。“世尊！云何名智者”？“善男子！若能善发无上大愿，是名智者。”<span lang="EN-US"></span></span></b></p>
<p>善生进问：云何为智者？佛答：发无上大愿。无上者、即最高最上，有广大心量，深远志趣者之谓。</p>
<p><span style="color:#333399">庚二　广说发愿<span lang="EN-US"></span></span></p>
<p><span style="color:#333399">辛一　发愿所因<span lang="EN-US"></span></span></p>
<p><b><span style="color:teal">“菩萨摩诃萨发菩提心已，身、口、意等所作善业，愿为众生；将来得果，一切共之。菩萨摩诃萨常亲近佛、声闻、觉缘、善知识等，供养恭敬，咨问深法，受持不失。”<span lang="EN-US"></span></span></b></p>
<p>摩诃、即大义，大、即胜义。从真正开发菩提心，即初住或初地以上菩萨。发心、即发菩提总心。愿、即如普贤十大愿王，药师十二愿行，弥陀四十八愿，各有不同；四宏誓愿，则为共愿。不外愿众生皆能享受其所修之功德。亲近、亦是普贤十愿之一，此两愿、仍是愿之总相。</p>
<p><span style="color:#333399">辛二　正陈愿言<span lang="EN-US"></span></span></p>
<p><b><span style="color:teal">“作是愿言：“我今亲近诸佛、声闻、缘觉善友，宁无量世受大苦恼，不于菩提生退转心！众生若以恶心打骂毁辱我身，愿我因是更增慈心，不生恶念！愿我后生，在在处处不受女身、无根、二根、奴婢之身！复愿令我身有自在力，他为给使，不令他人有自在力而驱使我！愿令我身诸根具足，远离恶友，不生恶国边裔之处，常生豪姓，色力殊特，财宝自在！得好念心，自在之心，心得勇健，凡有所说，闻者乐受，离诸障碍！无有放逸，离身、口、意一切恶业，常为众生作大利益！为利众生，不贪身命，不为身命而造恶业，利众生时，莫求恩报！常乐受持十二部经，既受持已，转教他人！能坏众生恶见、恶业，一切世事所不能胜；既得胜已，复以转教！善治众生身、心重病，见离坏者能令和合，见怖畏者为作救护，护已为说种种之法，令彼闻已心得调伏！见饥施身，令得饱满，愿彼不生贪恶之心；当啖我时，如食草木！常乐供养师长、父母、善友、宿德，于怨亲中其心等一！常修六念及无我想，十二因缘！无三宝处，乐在寂静，修集慈悲！一切众生若见我身，闻触之者，远离烦恼”！菩萨虽知除菩提已不求余果，为众生故，求以弘利。”<span lang="EN-US"></span></span></b></p>
<p>不退转者、不论遇何苦恼──打骂毁辱──而不生恶念，即大慈悲心。修行度生，须色力具足：女身力弱；无根者，即无丈夫相；二根者，即男女根不决定；奴婢者，无自在力。菩萨虽恒顺众生，而须有转众生之力及教化众生之力，不为他人所支配。恶国者，即有恶王恶法之国。边裔者，不拘地域方所，但指无文化及气候不良之地而言。生豪姓、则人多钦仰。色力殊特者，即勇健。好念、即常起善念。十二部经、前已详述。心病者，即烦恼病。六念、十二因缘、前均已解。三宝：即佛法僧。此上为正愿言。</p>
<p><span style="color:#333399">辛三　显示愿果<span lang="EN-US"></span></span></p>
<p><span style="color:#333399">壬一　总显立愿利益<span lang="EN-US"></span></span></p>
<p><b><span style="color:teal">“善男子！菩萨若能如是立愿，当知是人即是无上法财长者，是求法王未得法王。”<span lang="EN-US"></span></span></b></p>
<p>菩萨为利他故而求得法王，于发愿时尚未得到法王之位。但若能立如上愿言，即是无上法财长者。</p>
<p><span style="color:#333399">壬二　别明法财长者<span lang="EN-US"></span></span></p>
<p><b><span style="color:teal">“善男子！菩萨摩诃萨具足三事，则得名为法财长者：一者、心不甘乐外道典籍，二者、心不贪著生死之乐，三者、常乐供养佛法僧宝。复有三事：一者、为人受苦心不生悔，二者、具足微妙无上智慧，三者、具善法时求生憍慢。复有三事：一者、为诸众生受地狱苦如三禅乐，二者、见他得利不生妒心，三者、所作善业不为生死。复有三事：一者、见他受苦如己无异，二者、所修善事悉为众生，三者、善作方便令彼离苦。复有三事：一者、观生死乐如大毒蛇，二者、乐处生死为利众生，三者、观无生法忍多诸功德。复有三事：一者、舍身、二者、舍命，三者、舍财；舍是三事悉为众生。复有三事：一者、多闻无厌，二者、能忍诸恶，三者、教他修忍。复有三事：一者、自省己过，二者、善覆他罪，三者、乐修慈心。复有三事：一者、至心奉持禁戒，二者、四摄摄取众生，三者、口言柔软不粗。复有三事：一者、能大法施，二者、能大财施，三者、以此二施劝众生行。复有三事：一者、常以大乘教化众生，二者、常修转进增上之行，三者、于诸众生不生轻想。复有三事：一者、虽具烦恼而能堪忍，二者、知烦恼过乐而不厌，三者、自具烦恼能坏他结。复有三事：一者、见他得利欢喜如己，二者、自得安乐不乐独受，三者、于下乘中不生足想。复有三事：一者、闻诸菩萨苦行不怖，二者、见有求者终不言无，三者、终不生念我胜一切。”<span lang="EN-US"></span></span></b></p>
<p>此十四种三事，如文可解。</p>
<p><span style="color:#333399">壬三　结示法王自在<span lang="EN-US"></span></span></p>
<p><b><span style="color:teal">“善男子！菩萨若能观因观果，能观因果，能观果因，如是菩萨能断因果，能得因果。菩萨若能断得因果，是名法果，诸法之王，法之自在。”<span lang="EN-US"></span></span></b></p>
<p>此明能观所观以善因得善果，离恶因解脱恶果。从因观果，谓观因果；从果观因，即观果因；如观苦、集、灭、道，即从果观因。能断因果、乃能得因果，断因果、即断德，得因果、即恩德智德。王者、自在义，能支配一切而不为一切所支配。法华经言：“我为法王，于法自在”。凡夫之心，亦可造一切法，谓之心王；但未做到一切自在，故不名法王也。</p>
<p>庚三<span>&nbsp; </span>结在家胜</p>
<p><b><span style="color:teal">“善男子！菩萨有二种：一者、在家，二者、出家。出家菩萨立如是愿，是不为难；在家菩萨立如是愿，是乃为难。何以故？在家菩萨多恶因缘所缠绕故”。<span lang="EN-US"></span></span></b></p>
<p>此言要常行精进不放逸，以勉励发心而时加警策。</p>
<p><a name="a08"></a><span style="color:#333399">名义菩萨品第八<span lang="EN-US"></span></span></p>
<p>假名及实义之二种菩萨，在此品中，分别以出其相，故名。</p>
<p><span style="color:#333399">丁二　积集福智<span lang="EN-US"></span></span></p>
<p><span style="color:#333399">戊一　分别名义菩萨<span lang="EN-US"></span></span></p>
<p><span style="color:#333399">己一　善生问<span lang="EN-US"></span></span></p>
<p><b><span style="color:teal">善生言：“世尊！如佛所说菩萨二种：一者、假名菩萨，二者、实义菩萨。云何名为假名菩萨”？<span lang="EN-US"></span></span></b></p>
<p>此品分别假名、实义两种菩萨。善生所问仅及假名菩萨，就以下答文观之，应两种菩萨俱在问中。</p>
<p><span style="color:#333399">己二　如来答<span lang="EN-US"></span></span></p>
<p><span style="color:#333399">庚一　假名菩萨<span lang="EN-US"></span></span></p>
<p><b><span style="color:teal">“善男子！众生若发菩提心已，乐受外术及其典籍，持讽诵读，即以此法转化众生。为自身命杀害他命，不乐修悲。乐于生死，常造诸业受生死乐。无有信心，于三宝所生疑网心。护惜身命，不能忍辱。语言粗犷，悔恨放逸。带己身所生自轻想，我不能得无上菩提。于烦恼中生恐怖想，亦不勤修坏结方便。常生悭贪、嫉妒、嗔心，亲近恶友，懈怠、乱心，乐处无明。不信六度，不乐修福，不观生死，常乐受持他人恶语，是名假名菩萨。善男子！复有众生发菩提心，欲得阿耨多罗三藐三菩提，闻无量劫苦行修道然后乃得，闻已生悔。虽修行道，心不真实，无有惭愧，不生怜愍。乐奉外道，杀羊祀天。虽有微信，心不坚固。为五欲乐造种种恶，倚色、命、财生大憍慢，所作颠倒，不能利益。为生死乐而行布施，为生天乐受持禁戒，虽修禅定为命增长，是名假名菩萨。<span lang="EN-US"></span></span></b></p>
<p>已发菩提心之菩萨，不于佛法中自学化他，而以学外道化他，乃至常乐受持他人恶语，故为假名。粗犷者、即粗恶犷野。悔恨者、即发菩提心后又生悔心。自轻者、即不信自己能得无上菩提。不勤修坏结方便，即不修布施以度悭贪，不修忍辱以度嫉妒、嗔心等。六度、即六波罗蜜；是虽发菩提心，而不修菩萨行，即假名菩萨，此是一类。复有一类假名菩萨，先发菩提心，原非真实诚恳，故后见难生畏而悔。惭愧、在修行中为最重要。惭者、即崇善，见己不如诸佛、菩萨善行而崇仰之；愧者、即拒恶，见诸众生恶行而轻拒之。惭愧、在中国，通谓之羞耻。杀羊祀天，即如现在亦有受佛法僧皈戒后，仍祀礼神鬼者。复有虽修布施、持戒、禅定，乃为生天、长命而起者，均为假名菩萨。</p>
<p><span style="color:#333399">庚二　实义菩萨<span lang="EN-US"></span></span></p>
<p><b><span style="color:teal">“实义菩萨者，能听深义，乐近善友，乐供养师长、父母、善友，乐听如来十二部经，受持、读诵、书写、思义。为法因缘不惜身命、妻子、财物，其心坚固。怜愍一切，口言柔软，先语、实语，无有恶语及两舌语。于自身所不生轻想。舒手惠施，无有禁固。常乐修磨利智慧刀，虽习外典，为破邪见，出胜邪见，善知方便调伏众生。于大众所不生恐怖，常教众生菩提易得，能令闻者不生怖心。难修精进，轻贱烦恼，令彼烦恼不得自在。心不放逸，常修忍辱。为涅槃果持戒、精进。愿为众生趋走给使，令彼安隐欢娱受乐；为他受苦，心不生悔。见退菩提，心生怜愍。能救一切种种苦恼，能观生死所有过罪，能具无上六波罗蜜。所作世事，胜诸众生。信心坚固，修集慈悲，亦不悕求慈悲果报，于怨亲中其心无二。施时平等，舍身亦尔，知无常相，不惜身命。以四摄法摄取众生。知世谛故，随众生语。为诸众生受苦之时，其心不动如须弥山。虽见众生多作诸恶，有少善者，心终不忘，于三宝所不生疑心，乐为供养。若少财时，先给贫穷，后施福田；先为贫苦，后为富者。乐赞人善，为开涅槃。所有技艺，欲令人学；见学胜己，生欢喜心。不念自利，常念利他。身、口、意业所作诸善，终不自为，恒为他人，是名实义菩萨。”<span lang="EN-US"></span></span></b></p>
<p>此策劝为实义菩萨。修行进退，本无一定。如假名菩萨习修菩萨行，又可转为实义菩萨。忽进忽退，或忽退忽进，为凡夫常有之事；若自己省察尚在假名菩萨相中时，一生惭愧而转进修。仍可为实义菩萨。深义者，即佛法之深义。受持、读诵、书写、解说、思义，在法华为五法师行，详之为十法行，即对于经典十种行法：一、书写，二、供养、三、施他，四、谛听，五、披读，六、受持，七、开演，八、讽诵，九、思惟，十、修习。为法因缘不惜妻子、财物者，即可为出家菩萨。智慧刀者，能断烦恼缘之义，所谓闻慧、思慧、修慧。善知方便调伏众生者，众生有种种性，种种欲，善知善调，可令止恶行善。自在者，每一法能转动他法，谓之自在。烦恼能转动善法，则烦恼力得自在矣；要令彼烦恼不得自在，须勤贱视烦恼。信心者，即信三宝之心。不惜身命者，知身命无常而不惜之。四摄法义、见前。认世事为真实者，谓之世谛。财多可平等施，若财少则先贫穷。令人学艺，所谓菩萨当于五明处求，五明谓：内明、声明、因明、医药明、工巧明。技艺、即后四明之学。若此者。则为实义菩萨，是即劝勉从假修真。</p>
<p><span style="color:#333399">庚三　彰在家胜<span lang="EN-US"></span></span></p>
<p><b><span style="color:teal">“善男子！菩萨有二种：一者、在家，二者、出家。出家菩萨为实义菩萨，是不为难；在家菩萨，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>每品末后皆置此勉励之语，佛之慈悲，深切极矣！</p>
<p><a name="a09"></a><span style="color:#333399">义菩萨心坚固品第九<span lang="EN-US"></span></span></p>
<p><span style="color:#333399">戊二　勉为实义菩萨<span lang="EN-US"></span></span></p>
<p><span style="color:#333399">己一　正明实义菩萨<span lang="EN-US"></span></span></p>
<p><span style="color:#333399">庚一　善生问<span lang="EN-US"></span></span></p>
<p><b><span style="color:teal">善生言：“世尊！义菩萨者，云何自知是义菩萨”？<span lang="EN-US"></span></span></b></p>
<p>佛了了知何者为假名菩萨，何者为实义菩萨。然菩萨以何法能自知为假为实，为行菩萨道者所要知之事，故有斯问。</p>
<p><span style="color:#333399">庚二　如来答<span lang="EN-US"></span></span></p>
<p><span style="color:#333399">辛一　列举本生行<span lang="EN-US"></span></span></p>
<p>本生、为佛举自己修行之事。十二部中有说佛之本生部，而本事则为说弟子修行之事。</p>
<p><b><span style="color:teal">“善男子！菩萨摩诃萨修苦行时，先自诚心。善男子！我念往昔行菩萨道时，先从外道受苦行法，至心奉行，心无退转。无量世中以灰涂身，唯食胡麻、小豆、粳米、粟米、床等，日各一粒；荆棘恶刺、椓木、地石以为卧具；牛屎、牛尿以为病药。盛夏之月，五热炙身；孟冬之节，冻冰衬体。或受草食、根食、茎食、叶食、果食、土食、风食，作如是等诸苦行时，自身他身俱无利益。虽尔、犹故心无退转，出胜一切外道苦行。善男子！我于往昔为四事故，舍弃身命：一者、为破众生诸烦恼故，二者、为令众生受安乐故，三者、为自除坏贪著身故，四者、为报父母生养恩故。菩萨若能不惜身命，即自定知是义菩萨。善男子！我于往昔为正法故，剜身为灯三千六百。我于尔时具足烦恼，身实觉痛，为诸众生得度脱故，谕心令坚，不生退转。尔时、即得具足三事：一者、毕竟无有退转，二者、得为实义菩萨，三者、名为不可思议，是名菩萨不可思议。又我往昔为正法故，于一劫中，周身左右受千疮苦。尔时具足一切烦恼，身实觉苦，为诸众生得度脱故，谕心令坚，不生退转，是名菩萨不可思议。又我往昔为一鸽故，弃舍是身。尔时具足一切烦恼，身实觉苦，为诸众生得度脱故，谕心令坚，不生退转，是名菩萨不可思议。善男子！一切恶友诸烦恼业，即是菩萨道庄严伴。何以故？一切凡夫无有智慧正念之心，故以烦恼而为怨敌；菩萨智慧正念具足，故以烦恼而为道伴。恶友及业，亦复如是。善男子！舍离烦恼，终不得受恶有之身。是故菩萨虽现恶业，实非身、口、意恶所作，是誓愿力。以是愿力受恶兽身，为欲调伏彼畜生故。菩萨现受畜生身已，善知人语、法语、实语、不粗恶语、不无义语，心常怜愍，修集慈悲，无有放逸，是名菩萨不可思议。善男子！我于往昔受熊身时，虽具烦恼，烦恼于我无自在力。何以故？具正念故。我于尔时，怜愍众生，拥护正法，修行法行。受瞿陀身，劫宾耆罗身，兔身，蛇身，龙身，象身，金翅鸟身，鸽身，鹿身，狝猴、羖羊、鸡雉、孔雀、鹦鹉、虾蟆，我受如是鸟兽身时，虽具烦恼，烦恼于我无自在力。何以故？具正念故，怜愍众生，拥护正法，修行法行。善男子！于饥馑世，我立大愿，以愿力故受大鱼身，为诸众生离于饥渴；食我身者，修道、念道、无恶罪过。疾疫世时，复立大愿，以愿力故身为药树，诸有病者，见、闻、触我，及食皮肤、血肉、骨髓，病悉除愈，善男子！菩萨摩诃萨受如是苦，心不退转，是名义菩萨。”<span lang="EN-US"></span></span></b></p>
<p>诚心者，菩萨修苦行为度外道，须先诚心警策云：此苦行为度外道而修。往昔行菩萨道时者，即佛自己本生之事。盖外道苦行，亦能起世人尊敬，于此外道盛行时，修菩萨行，若要起世人信仰，则须行胜过外道。唯食胡麻等，即食一麻、一麦之行。椓者、为已死之木。乃至土食、风食，外道俱有此行。虽于自他身无利益，而为降伏外道，启世人信仰，即应一一修之。菩萨能为法、为众生而舍命者，即为实义菩萨。千疮苦者，所谓百孔千疮，极言其苦。以恶友诸烦恼业为道伴者，即能于浊恶世中度生，虽罗刹、饿鬼，亦皆能度之矣。大凡菩萨证道愈高，则其行愈下。证道不高者，只能于人天中度生，不能三入恶道。能于三恶趣度生者，即观音、地藏诸大菩萨是。受熊身者，其他经上说佛往昔受熊身，能扶养人之小孩成长，虽在烦恼，不被其转，故云于我无自在力。瞿陀身、即牛身。劫宾耆罗身、即鸟身。羖羊、即雌羊。谓自在能转烦恼而不为烦恼所转。</p>
<p><span style="color:#333399">辛二　泛明菩萨行<span lang="EN-US"></span></span></p>
<p><b><span style="color:teal">“菩萨修行六波罗蜜时，终不悕求六波罗蜜果，但以利益众生为事。菩萨深知生死过患，所以乐处，为利众生受安乐故。菩萨了知解脱安乐、生死过患、而能处之，是名菩萨不可思议。菩萨所行，不求恩报，受恩之处，常思反报。善男子！一切众生常求自利，菩萨所行恒求利他，是名菩萨不可思议。菩萨摩诃萨具足烦恼，于怨亲所平等利益，是名菩萨不可思议。善男子！若诸外道化众生时，或以恶语、鞭打、骂辱、摈之令出，然后调伏。菩萨不尔，化众生时，无粗恶语、嗔语、绮语、唯有软语、真实之语，众生闻已，如青莲遇月，赤莲遇日。善男子！菩萨施时，财物虽少，见多乞求，不生厌心，是名菩萨不可思议。菩萨教化盲、聋、喑、哑，愚痴边地恶众生时，心无疲厌，是名菩萨不可思议。善男子！菩萨有四不可思议：一者、所爱重物能以施人，二者、具诸烦恼能忍恶事，三者、离坏之众能令和合，四者、临终见恶说法转之；是名菩萨四不可思议。复有三事不可思议：一者、诃责一切烦恼，二者、处烦恼中而不舍之，三者、虽具烦恼及烦恼业而不放逸；是名菩萨三不可思议，复有三事不可思议：一者、始欲施时心生欢乐，二者、施时为他不求果报，三者、施已心乐不生悔恨；是名菩萨三求可思议。”<span lang="EN-US"></span></span></b></p>
<p>青莲遇月者，青莲华遇月而开。赤莲遇日者，赤莲华遇日而开也。教化盲、聋等者，世人用爱，遇不美妙者则不爱之；菩萨用悲，愈不美妙者则愈怜悯之。临终说法者，有将命终，自见其恶者，即说佛法以转之。呵责烦恼及不舍烦恼者，自烦恼则呵责之，他烦恼则不舍之。烦恼业者，乃由烦恼所生之业；烦恼在心，而业通身、口、意三。不思议者，在理为言语道断，心行处灭，方谓之不思议；此处不可思议，指平常难能者而言。</p>
<p><span style="color:#333399">辛三　行时自观心<span lang="EN-US"></span></span></p>
<p><b><span style="color:teal">“善男子！菩萨摩诃萨作是行时，自观其心，我是名菩萨耶？义菩萨乎？众生若能作如是事，当知是人即义菩萨也。”<span lang="EN-US"></span></span></b></p>
<p>菩萨能常自观其心，省察自己是否真能为实义菩萨而不为假名菩萨，即是实义菩萨矣。</p>
<p><span style="color:#333399">辛四　较显在家胜<span lang="EN-US"></span></span></p>
<p><b><span style="color:teal">“善男子！菩萨有二种：一者、在家，二者、出家。出家菩萨作如是事，是不为难；在家菩萨为如是事，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>听此经者，皆能如说修行，才不辜负佛于每品之勉励语。</p>
<p><a name="a10"></a><span style="color:#333399">自利利他品第十<span lang="EN-US"></span></span></p>
<p>此品于二十八品中，次在第十，即为利他而成自利，成自利适能利他。</p>
<p><span style="color:#333399">己二　勉修菩萨功行<span lang="EN-US"></span></span></p>
<p><span style="color:#333399">庚一　举德劝修<span lang="EN-US"></span></span></p>
<p><span style="color:#333399">辛一　举自利利他劝<span lang="EN-US"></span></span></p>
<p><span style="color:#333399">壬一　问答菩提及道<span lang="EN-US"></span></span></p>
<p><b><span style="color:teal">善生言：“世尊！云何菩提？云何菩提道”？佛言：“善男子！若离菩提无菩提道，离菩提道则无菩提；菩提之道即是菩提，菩提即是菩提之道；出胜一切声闻、缘觉所得道果，是名菩提、菩提之道。”<span lang="EN-US"></span></span></b></p>
<p>菩提与菩提道，两名当有分别。菩提、在大乘则为阿耨多罗三藐三菩提，在三乘、菩提分为声闻、缘觉、及诸佛三种。此经之尽智、无生智，可通三乘菩提。道、指能得菩提因分之法，如四谛之道谛，及三十七道品是。不过就此处文义观菩提道，亦即所证所成之果，而菩提则为能证能成就之智。以大乘理智如如不二言，所证菩提道与能证菩提智，不一不异，所以谓菩提即菩提道也。若离能证之菩提智，即无菩提道果，离菩提道果，亦无菩提智。若通因果不相离言，道为因分，菩提为果。大乘道果即是菩提；声闻、缘觉所证涅槃之果，与菩提智非为同一；大乘无住涅槃，方为无上菩提之智故。常言菩提，即指无上菩提而言。</p>
<p><span style="color:#333399">壬二　问答三乘同别<span lang="EN-US"></span></span></p>
<p><b><span style="color:teal">善生言：“世尊！声闻、缘觉所得道果，即是菩提，即是菩提道，云何言胜”？“善男子！声闻缘觉道不广大，非一切觉，是故菩提、菩提之道得名为胜。犹如一切世间经书，十二部经为最第一。何以故？所说不谬，无颠倒故。二乘之道比菩萨道，亦复如是。”<span lang="EN-US"></span></span></b></p>
<p>云何言胜者，谓何故言大乘为胜？声闻、缘觉不广大者，以不能遍一切觉故。世间经书者，即指佛经外之世间讲道德说仁义等之经书。</p>
<p><span style="color:#333399">壬三　分别菩提学果<span lang="EN-US"></span></span></p>
<p><b><span style="color:teal">“善男子：菩提道者，即是学，即是学果。云何名学？行菩提道未能具足不退转心，是名为学；已得求退，是名学果。未得定有，是名为学；已得定有，第三劫中是名学果。初阿僧祇劫，犹故未能一切惠施，一切时施，一切众生施；第二阿僧祇劫，虽一切施，未能一切时施，一切众生施；如是二处是名为学。第三阿僧祇劫，能一切施，一切时施，一切众生施，是名学果。善男子！菩萨修行施、戒、忍辱、进、定、智时，是名为学；到于彼岸，是名学果。善男子！有是惠施非波罗蜜，有波罗蜜不名为施，有亦惠施亦波罗蜜，有非惠施非波罗蜜。善男虑！是施非波罗蜜者，声闻、缘觉、一切凡夫、外道异见、菩萨初二阿僧祇劫所行施是。是波罗蜜非惠施者，如尸波罗蜜乃至般若波罗蜜是。亦是惠施亦波罗蜜者，菩萨第三阿僧祇劫所行施是。非施非波罗蜜者，声闻、缘觉持戒、修定、忍、慈、悲是。善男子！非施非波罗蜜，是名为学；亦施亦波罗蜜，是名学果。善男子！夫菩提者，即是尽智、无生智也。为此二智，勤心修集三十七品，是名为学；得菩提已，是名学果。自调诸根，次调众生，是名为学；自得解脱，令众生得，是名学果。修集十方、四无所畏、大悲、三念、是名为学；具足获得十八不共法，是名学果。为利自他，造作诸业，是名为学；能利他已，是名学果。习学世法，是名为学；学出世法，是名学果。为诸众生不惜身财，是名为学；为诸众生，亦不吝惜身财、寿命，是名学果。能化众生作人天业，是名为学；作无漏业，是名学果。能施众生一切财物，是名为学；能行法施，是名学果。能自破坏悭贪、嫉妒，是名为学；破他悭贪、嫉妒之心，是名学果。受持五根，修行忆念，是名为学；教他修集成就具足，是名学果。”<span lang="EN-US"></span></span></b></p>
<p>菩提道、即修菩提之因分，即是学，亦即是学果。定有者：有三有、五有、九有、二十五有、六十二有之分，定有、即在人天。不堕恶趣者，普通须初地菩萨方不堕恶趣，即要初阿僧祇劫满。第二劫、即初地到七地之位。第三劫、在八地以上菩萨。就布施波罗蜜，有四句分别，后当详言。亦惠施亦波罗蜜者，须第八地以上菩萨及佛所行施是，所谓尽法界、虚空界、一切众生界而究竟施也。非施非波罗蜜，第一非字，以改为是字，较通前后文义。尽智者，证阿罗汉果，知我生已尽之智。无生智者，证知再不生受后有之智，小乘要到阿罗汉果，大乘要到佛果才得。三十七品者，即四念住、四正勤、四如意足、五根、五力、七觉分、八圣道。自修持戒禅定，谓之调伏诸根。十力、四无所畏、前已详。十八不共法为佛独有。三无失：即身、口、意三业无过失；又三随法行：即无异想，无不定心，无不知已舍；又六无减：即欲无减，精进无减，慧无减，解脱无减，解脱知见无减；又三随智慧行：即身、口、意三业随智慧行；又三无碍：即知过去、现在、未来无碍。阿罗汉知八万大劫，菩萨虽知无尽劫，亦复有碍，佛为究竟无碍。以上为十八不共法。平常修行人小有神通，仍是在不可知之中，若妄用之，反成颠倒。如舍利弗为阿罗汉之上首，而观察鸽子至八万劫前仍是鸽子，而不知以何因缘堕鸽身，而唯佛之不共功德，乃能决知也。五根、即是五善根：信、进、念、定、慧。</p>
<p><span style="color:#333399">壬四　正明自他兼利<span lang="EN-US"></span></span></p>
<p><span style="color:#333399">癸一　示自他兼利相<span lang="EN-US"></span></span></p>
<p><b><span style="color:teal">“善男子！菩萨信根，既自利己，复利益他。自利益者，不名为实；利益他者，乃名自利。何以故？菩萨摩诃萨为利他故，于身、命、财不生悭吝，是名自利。菩萨定知若用声闻、缘觉菩提教化众生，众生不受，则以天人世乐教之，是名利他；利益他者，即是自利。菩萨不能自他兼利，唯求自利，是名下品。何以故？如是菩萨于法财中生贪著心，是故不能自利益也。行者若令他受苦恼，自处安乐，如是菩萨不能利他。若自不修施、戒、多闻，虽复教他，是名利他，不能自利。若自具足信等五根，然后转教，是名菩萨自利利他。善男子！利益有二：一者、现世，二者、后世。菩萨若作现在利益，是不名实；若作后世，则能兼利。善男子！乐有二种：一者、世乐，二者、出世乐；福德亦尔。菩萨若能自足如是二乐、二福化众生者，是则名为自利利他。”<span lang="EN-US"></span></span></b></p>
<p>以人天世乐教他者，因观机以大乘教化不能受，次以声闻、缘觉法教化，亦不能受，则以人天世乐教之。令现世、后世、出世乐与福德自具化他，方为真正利益。</p>
<p><span style="color:#333399">癸二　能自他兼利行<span lang="EN-US"></span></span></p>
<p><b><span style="color:teal">“善男子！菩萨摩诃萨具足一法，则能兼利，谓不放逸。复有二法能自他利：一者、多闻，二者思惟。复有三法能自他利：一者、怜愍众生，二者、勤行精进，三者、具足念心。复有四法能自他利：谓四威仪。复有五法能自他利：一者、信根，二者、持戒，三者、多闻，四者、布施，五者、智慧。复有六法能自他利：所谓六念。复有七法能自他利：谓坏七慢。善男子！若沙门、婆罗门、长者、男女，或大众中有诸过失，菩萨见已，先随其意，然后说法令得调伏。如其不能，先随其意便为说法，是则名为下品菩萨。善男子！菩萨二种：一者、乐近善友，二者、不乐。乐善友者，能自他利；不乐近者，则不能得自他兼利。善男子！乐近善友复有二种：一、乐供养，二、不乐供养。乐供养者，能自他利；不乐供养，不能兼利。乐供养者，复有二种：一、能听法，二、不能听。至心听者，能自他利；不至心听，则无兼利。至心听法，复有二种：一者、能问，二、不能问。能问义者，能自他利，不能问者，则不能得自利他利。能问义者，复有二种：一、至心持，二、不能持。至心持者，能自他利；不至心者，则不能得自利他利。至心持者，复有二种：一者、思惟，二、不思惟。能思惟者，能利自他；不思惟者，则不得名自利他利。能思惟者，复有二种：一者、解义，二、不解义。能解义者，能自他利；不解义者，则不得名能自他利。解义之人，复有二种：一、如法住，二、不如法住。如法住者，能自他利；不如法住者，则不得名自利他利。如法住者，复有二种：一者、具足八智，二者、不能具足。何等八智？一者、法智，二者、义智，三者、时智，四者、知足智，五者、自他智，六者、众智，七者、根智，八者、上下智。是人具足如是八智，凡有所说具十六事：一者、时说，二、 至心说，三、次第说，四、和合说，五、随义说，六、喜乐说，七、随意说，八、不轻众说，九、不呵众说，十、如法说，十一、自他利说，十二、不散乱说，十三、合义说，十四、真正说，十五、说已不生憍慢，十六、说已不求世报。如是之人能从他听，从他听时具十六事：一者、时听，二者、乐听，三者、至心听，四者、恭敬听，五者、不求过听，六者、不为论议听，七者、不为胜听，八者、听时不轻说者，九者、听时不轻于法，十者、听时终不自轻，十一、听时远离五盖，十二、听时为受持读，十三、听时为除五欲，十四、听时为具信心，十五、听时为调众生，十六、听时为断闻根。善男子！具八智者能说能听，如是之人能自他利；不具足者，则不得名自利他利。”</span></b></p>
<p>不放逸者，即“勿以善小而不为，勿以恶小而为之”之义，盖须精进也。六念者，即念佛、法、僧、施、戒、天。七慢者，即慢、过慢、慢过慢、增上慢，卑劣慢、邪慢、我慢，能坏七慢，即为七法。先随其意然后说法者：见诸众生过失，不能生忿怒而随意教化之，令得调伏。善友范围甚广，自佛、菩萨以及一切修行有德者皆是。能问者，则更能起说者之广说。能思惟者，则能体察考究。解义者，即胜解决定之结果。如法住者，能身、口、意三业皆如法住；如法者，能得智果。上来层层升进，至如法住，则可得智果矣。时智者，知时节因缘。知足智者，离欲知足。根智者，知众生根。上下智者，即知之上下根。和合说者，即说一法与他法，均能融通。随意说者，即无碍说，欲何说皆能说之。如法说者，即契理。不轻众、不呵众者，为契机。不散乱者，为有条理。合义说者，即合理论。前讲说法功德，下为听法功德。自轻者，以自己难学言。五盖：即贪欲、嗔恚、睡眠、掉悔、及疑。五欲：即财、色、名、食、睡之粗五欲，与色、声、香、味、触之细五欲。断闻根者，从闻所成慧而到思所成慧，再到修所成慧而得根本智，即是断所闻言说等。</p>
<p><span style="color:#333399">癸三　辨自他兼利人<span lang="EN-US"></span></span></p>
<p><span style="color:#333399">子一　从说法听法辨<span lang="EN-US"></span></span></p>
<p><b><span style="color:teal">“善男子！能说法者复有二种：一者、清净，二、不清净。不清净者，复有五事：一者、为利故说，二者、为报而说，一者、为胜他说，四者、为世报说，五者、疑说。清净说者，复有五事：一、先施食然后为说，二、为增长三宝故说，三、断自他烦恼故说，四、为分别邪正故说，五、为听者得最胜故说。善男子！不净说者，名曰垢秽，名为卖法，亦名污辱，亦名错谬，亦名失意。清净说者，名曰净洁，亦名正说，亦名实语，亦名法聚。善男子！若具足知十二部经，声论、因论、知因、知喻、知自他取，是名正说。听者有四：一者、略闻多解，二者、随分别解，三者、随本意解，四者、于一一字一一句解。如来说法正为三人，不为第四；何以故？以非器故。如是四人分为二种：一者、熟，二者、生。熟者、现在调伏，生者、未来调伏。善男子！譬如树林，凡有四种：一者、易伐难出，二者、难伐易出，三者、易伐易出，四者、难伐难出。在家之人亦有四种：一者、易调难出，二者、难调易出，三者、易调易出，四者、难调难出。如是四人分为三种：一者、呵责己调，二者、软语而调，三者、诃责、软语使得调伏。复有二种：一者、自能调伏不假他人，二者、自若不能请他令调。复有二种：一者、施调，二者、咒调。是调伏法，复有二时：一者、喜时，二者、苦时。为是四人说正法时，有二方便：一者、善知世事，二者、为其给使。善男子！菩萨若知是二方便，则能兼利，若不知者，则不能得自利他利。善男子！菩萨摩诃萨为利他故，先学外典，然后分别十二部经；众生若闻十二部经，乃于外典生于厌贱。复为众生说烦恼过、烦恼解脱，叹善友德，呵恶友过，赞施功德，毁悭过失。菩萨常寂，赞寂功德，常修法行，赞法行德；若能如是，是名兼利。”<span lang="EN-US"></span></span></b></p>
<p>十二部经者，为内明。声论者、为声明。因论者、为因明；知因知喻知自他取者，皆言因明。譬如树林四种，喻调在家人四种。咒调者，即祈祷、回向之类。闻十二部经于外典不生愿者，真能闻十二部经者，对于外典自不乐闻。</p>
<p><span style="color:#333399">子二　从在家出家辨<span lang="EN-US"></span></span></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">“在家菩萨先自调伏，若不调伏，则不出家。在家菩萨能多度人，出家菩萨则不如是。何以故？若无在家，则无三乘出家之人，三乘出家、修道、持戒、诵经、坐禅、皆由在家而为庄严。善男子！有道、有道庄严：道者、所谓法行，道庄严者、所谓在家。出家菩萨为在家者修行于道，在家之人为出家者而作法行。在家之人多修二法：一者、受，二者、施。出家之人亦修二法：一者、诵，二者、教。”<span lang="EN-US"></span></span></b></p>
<p>此下言在家出家相互为增上缘。盖无在家修行者，则无具善根出家之人。在家之人，能布施供养护持出家人而作法行。受者、受法。施者、布施。诵者、即诵十二部经。教、即以佛法教化。</p>
<p><span style="color:#333399">子三　从自行化他辨<span lang="EN-US"></span></span></p>
<p><b><span style="color:teal">“善男子！菩萨摩诃萨兼有四法：受、施、诵、教，如是名为自利利他。菩萨若欲为众生说法界深义，先当为说世间之法，然后乃说甚深法界。何以故？为易化故。菩萨摩诃萨应护一切众生之心，若不护者，则不能调一切众生。菩萨亦应拥护自身，若不护身，亦不能得调伏众生。菩萨不为贪身、命、财，护身、命、财，皆为调伏诸众生故。菩萨摩诃萨先自除恶，后教人除，若不自除，能教他除，无有是处！是故菩萨先应自施、持戒、知足、勤行精进，然后化人。菩萨若不自行法行，则不能得教化众生。善男子！众生诸根凡有三种，菩萨诸根，亦复三种，谓下中上：下根菩萨能化下根，不及中、上；中根菩萨能化中、下，不及上根；上根菩萨，能三种化。”<span lang="EN-US"></span></span></b></p>
<p>化他须应机说法，不善巧者，每开口即说法界深义，以眩自己之高深而无益于度生。佛则因众生机之浅深而设教化。拥护自身者，即雪讥谤等，菩萨虽证生空，无有我见，以利他，不得不拥护自身故。下根者，则可说以人天法；中根者，则可说以二乘法；上根者，即可说以大乘法。菩萨三根，系就程度言。</p>
<p><span style="color:#333399">壬五　显在家菩萨胜<span lang="EN-US"></span></span></p>
<p><b><span style="color:teal">“善男子！菩萨有二种：一者、在家，二者、出家。出家菩萨自利利他，是不为难；在家菩萨修是二利，是乃为难。何以故？在家菩萨多恶因缘所缠绕故”。<span lang="EN-US"></span></span></b></p>
<p>此示勉励精进之意，望大众勿辜佛恩！</p>
<p><a name="a11"></a><span style="color:#333399">自他庄严品第十一<span lang="EN-US"></span></span></p>
<p>由假名菩萨入实义菩萨，自他兼利，即能自他庄严。</p>
<p><span style="color:#333399">辛二　举自他庄严劝<span lang="EN-US"></span></span></p>
<p><span style="color:#333399">壬一　问答能自他利<span lang="EN-US"></span></span></p>
<p><b><span style="color:teal">善生言：“世尊！菩萨摩诃萨具足几法能自他利”？“善男子！具足八法，能自他利。何等为八？一者、寿命长远，二者、具上妙色，三者、身具大力，四者、具好种姓，五者、多饶财宝，六者、具男子身，七者、言语辩了，八者、无大众畏”。<span lang="EN-US"></span></span></b></p>
<p>几法者，几多功德之意，谓须具若干功德方能自他兼利。八种法：前六皆福德，后二则有关智慧。寿命长远者，非特异其类之寿命也。自古圣贤，如释尊年八十岁，孔子七十余岁，如在人中，即得人中较长之寿命耳。盖人须至五十、六十岁后，其经验、道德、学问、年龄方为众所钦仰，而能利人也。具上妙色者，即色身具足相好。身具大力者，佛菩萨皆身具大力，若人身力不具，则虽有利自他之心而无其力，所谓心有余而力不足也。具好种姓者，如印度婆罗门、刹帝利之类，为多人所钦仰，方能自他利。具男子身者，以其身比女子强健，能耐劳苦艰难之事；盖修菩萨行，须行常人所不能行故。言语辩了者，须舌根锐利，智慧具足。无大众畏者，即于大众中无怖畏。忆昔有一修行人，经典极熟，于少数人中颇能讲解，后于升大座讲经时，听者甚众，忽起怖畏，不能讲说，下座后即懊恼致病以死！</p>
<p><span style="color:#333399">壬二　问答八事所因<span lang="EN-US"></span></span></p>
<p><b><span style="color:teal">善生言：“世尊！何因缘故菩萨得寿命长，乃至大众不生怖畏”？佛言：“善男子！菩萨摩诃萨无量世中慈心不杀，以是因缘，获得长寿。无量世中常施衣灯，以是因缘，获得上色。无量世中常坏憍慢，以是因缘，生上种姓。无量世中常施饮食，以是因缘，身力具足。无量世中常乐说法，以是因缘，多饶财宝。无量世中呵责女身，以是因缘，得男子身。无量世中至心持戒，以是因缘，言语辩了。无量世中供养三宝，以是因缘，无大众畏。”<span lang="EN-US"></span></span></b></p>
<p><span lang="EN-US" style="color:teal;">&nbsp;</span></p>
<p>善生意：有果必有因，上八事究以何因而得？故问世尊。不杀以得寿命者，不独前生修今生得，即现生修亦可现生得。生上种姓者，在中国如生在世家大族。身力原藉饮食资养，能常施饮食，俾无饮食者得到饮食，故能得身力充足之报。以法施人，俾人得到学问道德者，亦能得饶财之报。呵责者，不贪著之谓。中国有所谓女中丈夫者，即有刚健之气，此种人将来可转得男子身。以三界言，超过欲界则无男女之分，至诸佛真如法身，平等平等，更无男女性之差别；在欲界中，因有男女贪爱之性，故有男女之报。在因中、男女均可以修男子身。持戒者，即止恶行善，因戒生定，因定发慧，即生真实智慧，所以得言语辩了之果。佛法僧三宝，为真正皈依处；他若诸天等所成功德，均不免有欠缺，故非真正可归依处。惟佛有大威德，大智慧；其所说法，亦究竟圆满；依佛法修行之僧，亦真实无漏；此三者譬如波涛大海中之救渡宝筏，故为真正归依处。<span lang="EN-US"></span></p>
<p><span style="color:#333399">壬三　明八事所由成<span lang="EN-US"></span></span></p>
<p><span style="color:#333399">癸一　三因缘<span lang="EN-US"></span></span></p>
<p><b><span style="color:teal">“如是八事，有三因缘：一者、物净，二者、心净，三者、福田净。云何物净？非偷盗物，非圣遮物，非众共物，非三宝物，非施一人回与多人，非施多人回与一人，不恼他得，不诳他得，不欣人得，是名物净。云何心净？施时不为生死善果，名称胜他，得色、力、财，不断家法，眷属多饶；唯为庄严菩提故施，为欲调伏众生故施，是名心净。云何福田净？受施之人远离八邪，名福田净。善男子！以如是等三因缘故，八法具足。”<span lang="EN-US"></span></span></b></p>
<p>物净者，指所施之物言，非从偷盗不义之行而得之物。圣遮物者，为圣法所遮之物，如五荤不净葱蒜等类。非众共物，即非已所有之公物。回与者，谓己施与人者又拿来施与他人。恼他得者，系恼恨他人而得之物。诳他得者，即骗他而得。欺人得者，系以智识乘智浅者而得。心净者，以布施动机存心利他而定。生死善果者，即欲得人天福报。名称胜他者，即为名而施。得色、力、财者，菩萨为弘法利人，非为得色、力、财。不为家法眷属多饶者，菩萨应普为一切众生，不应为不断家法盛旺及眷属多饶。唯为二种：一、为庄严佛果，二、为调伏众生。菩萨除此二种外，即无所事。所施之物为施物，能施人之心即施心，受施之人为受施之福田。八邪者，即与八正道相反。八正为：正语、正见、正业、正勤、正定、正命、正念、正思惟；八邪：即邪语、邪见、邪业、邪勤、邪定、邪命、邪念、邪思惟。常行八正道者，为三乘圣众。三种清净，不仅布施有之，其他善行亦有之。</p>
<p><span style="color:#333399">壬二　八所以<span lang="EN-US"></span></span></p>
<p><b><span style="color:teal">“善男子！菩萨所以求于长命，欲为众生赞不杀故。菩萨所以求上色者，为令众生见欢喜故。菩萨所以求上种姓，为令众生生恭敬故。菩萨所以求具足力，为欲持戒、诵经、坐禅故。菩萨所以求多财宝，为欲调伏诸众生故。菩萨所以求男子身，为欲成器盛善法故。菩萨所以求语辩了，为诸众生受法语故。菩萨所以求不畏大众，为欲分别真实法故。”<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>不畏大众者，要心如大海，安然不动，其目的在为众生授真实法，觉悟一切众生。<span lang="EN-US"></span></p>
<p><span style="color:#333399">壬四　由八事所成德<span lang="EN-US"></span></span></p>
<p><span style="color:#333399">癸一　有德不憍<span lang="EN-US"></span></span></p>
<p><b><span style="color:teal">“善男子！是故菩萨具足八法能自他利，能如是行，是名实行。善男子！菩萨摩诃萨有八法者，具足受持十善之法，乐以化人；具足受持优婆塞戒，乐以化人。虽得妙色，终不以是而生憍慢；虽持净戒、多闻、精进、大力、好姓、多饶财宝，终不以此而生憍慢。不以幻惑欺诳众生，不生放逸，修六和敬。菩萨具足如是等法，虽复在家，不异出家。如是菩萨终不为他作恶因缘，何以故？惭愧坚故。”<span lang="EN-US"></span></span></b></p>
<p>不憍、即儒书中所谓“富而不骄”，其实不仅富不应憍，即贵或有学、有名、有德、有智，皆不应憍人。十善、但为人天善法，而优婆塞五戒，从佛法性海中流出，乃可为出世阶梯也。幻惑者，即以多智、多力而施巧技。六和敬者，即尊重团体之法，出家人有六和之戒法，在家之人亦应身、口、意三业恭敬。和合者，在家人能修六和合敬，善敬同道，即无异在家。惭愧坚、则不为他作恶因缘。</p>
<p><span style="color:#333399">癸二　处世不动<span lang="EN-US"></span></span></p>
<p><b><span style="color:teal">“善男子！在家之人，设于一世受持如是优婆塞戒，虽复后生无三宝处，终不造作诸恶因缘。所以者何？二因缘故：一者、智慧，二、不放逸。善男子！于后恶处不作恶事，有四因缘：一者、了知烦恼过故，二者、不随诸烦恼故，三者、能忍诸恶苦故，四者、不生恐怖心故。菩萨具足如是四法，不为诸苦一切烦恼之所倾动。善男子！不动菩萨有五因缘：一者、乐修善法，二者、分别善恶，三者、亲近正法，四者、怜愍众生，五者、常识宿命。善男子！菩萨具足如是八法，若闻讥毁，心能堪忍；若闻赞叹，反生惭愧。修行道时，欢喜自庆，不生憍慢。能调恶人，见离坏众，能令和合。扬人善事，隐他过咎，人所惭耻处，终不宣说，闻他秘事，不向余说。不为世事而作咒誓。少恩加己，思欲大报；于己怨者，恒生善心。怨亲等苦，先救怨者。见有骂者，反生怜愍；见他偷时，默然不动；见来打者，生于悲心。视诸众生，犹如父母。宁丧身命，终不虚言。何以故？知果报故。于诸烦恼应生怨想，于善法中生亲旧想。若于外法生于贪心，寻能观察贪之过咎，一切烦恼，亦复如是。虽复久与恶人同处，终不于中生亲善想；虽与善人不同居止，终不于彼而生远想。虽复供养父母、师长，终不为是而作恶事。乏财之时，见有求者，不生恶想。虽不亲近凶恶之人，而其内心常生怜愍，恶来加已，以善报之。自受乐时，不轻他人；见他受苦，不生欢喜。身业清净，持四威仪，即以是法用化众生。口业清净，诵读如来十二部经，即以是法用化众生。意业清净，修四无量，亦以是法开化众生。假身受苦，令他受乐，甘乐为之。世间之事，虽无利益，为众生故而亦学之，所学之事，世中最胜，虽得通达，心无憍慢，以己所知勤用化人，欲令此事经世不绝。于亲友中不令作恶，乐以上八教化众生。说因说果，无有错谬。爱别离时，心不生恼，观无常故。受乐受时，心不耽荒，观苦、无常。善男子！菩萨具足如上八法，则能施作如是等事。”<span lang="EN-US"></span></span></b></p>
<p>生无三宝处终不造恶，以有不放逸及智慧之报故。忍苦者，如无恒产而有恒心之士，及君子固穷之君子。不动者，如孔子四十不惑，孟子四十不动心之类。在佛法中，十住、十行、十回向之三贤人，亦可得不动。正法者，亦有世出世之分。常识宿命者，非人中圣人所能得，到三贤位菩萨亦不能常得，须到初地以上方得。让毁能忍者，以无关自他利，不必护雪之者是。赞叹往往有过其实者。在佛法中破和合僧，即乖合斗争。广言之，一国之中有破和合者，辄起战争，再广言之，全世界人类，各民族国家，亦因乖合起斗争。推而广之，其义无穷；能令和合，则自他利矣。咒誓、即为世间事赌咒、发誓之类；在出世法上之誓愿，如四宏誓愿之类，则应为之。见偷不动，应事后以正法化之。众生为父母者，自无始来从众生受身，谓为父母，并不为过。菩萨于他不生怨想，而于己之烦恼应生怨想。为供养父母、师长而作恶事者，世间往往有之，究不应当也。凶恶之人，如自己为大菩萨，还须亲近而化度之。四无量心：即慈、悲、喜、舍。世事无利，为众生故学之者，如修外道苦行之类是。</p>
<p><span style="color:#333399">壬五　显在家菩萨胜<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨修是八法，是不为难；在家修集，是乃为难。何以故？在家菩萨多恶因缘所缠绕故”。<span lang="EN-US"></span></span></b></p>
<p>此为本经每品通义，如前已详。</p>
<p><a name="a12"></a><span style="color:#333399">二庄严品第十二<span lang="EN-US"></span></span></p>
<p><span style="color:#333399">辛三　举福智二严劝<span lang="EN-US"></span></span></p>
<p><span style="color:#333399">壬一　蹑前问答<span lang="EN-US"></span></span></p>
<p><b><span style="color:teal">善生言：“世尊！云何菩萨自他庄严”？佛言：“善男子！菩萨具足二法，能自他庄严：一者、福德，二者、智慧”。<span lang="EN-US"></span></span></b></p>
<p>此承前问如何而能自他庄严，佛称为福智两足尊，故答言须具足福智，方能自他庄严。</p>
<p><b><span style="color:teal">“世尊！何因缘故得二庄严”？“善男子！菩萨修集六波罗蜜，便得如是二种庄严：施、戒、精进，名福庄严；忍、定、智慧，名智庄严。复有六法二庄严因，所谓六念：念佛、法、僧、名智庄严；念戒、施、天、名福庄严。”<span lang="EN-US"></span></span></b></p>
<p>六波罗蜜中，亦有分别施、忍、戒、为福，般若为智，精进与定通于福智者；亦有以施、戒、忍、进、定、为福，唯般若为智者。此经又为一例。</p>
<p><span style="color:#333399">壬三　明二严相<span lang="EN-US"></span></span></p>
<p><span style="color:#333399">癸一　以果利明<span lang="EN-US"></span></span></p>
<p><b><span style="color:teal">“善男子！菩萨具足是二庄严，能自他利，为诸众生受三恶苦，而其内心不生忧悔。若能具足是二庄严，则得微妙善巧方便，了知世法及出世法。善男子！福德庄严即智庄严，智慧庄严即福庄严。何以故？夫智慧者，能修善法具足十善，获得财富及大自在，得是二故，故能自利及利益他。有智之人，所学世法，于学中胜，以是因缘，便得财富及大自在。菩萨具足如是二法，则能二世自他利益。智者若能分别世法及出世法：世间法者，一切世论、一切世定；出世法者，知阴、入、界。菩萨知是二法因缘，故能二世自他利益。善男子！菩萨虽知世间之乐，虚妄非真，而亦能造世乐因缘。何以故？为欲利益诸众生故。”<span lang="EN-US"></span></span></b></p>
<p>二世、即现在世及未来世。阴、即色、受、想、行、识、之五阴。入、即眼、耳、鼻、舌、身、意、色、声、香、味、触、法之十二入。界、即眼、耳、鼻、舌、身、意、色、声、香、味、触、法、眼识、耳识、鼻识、舌识、身识、意识、之十八界。</p>
<p><span style="color:#333399">癸二　以因行明<span lang="EN-US"></span></span></p>
<p><b><span style="color:teal">“善男子！是二庄严，有二正因：一者、慈心，二者、悲心。修是二因，虽复流转生死苦海，心不生悔。复次、菩萨具足二法而能庄严无上菩提：一者、不乐生死，二者、深观解脱；是故亦能二世利益，了知法相得大智慧，能令自他财命增长。善男子！菩萨摩诃萨具是二法，一切施时不生忧悔，见众恶事而能堪忍。菩萨施时，观二种田：一者、福田，二、贫穷田。菩萨为欲增福德故，施于贫苦；为增无上妙智慧故，施于福田。为报恩故，施于福田；生怜愍故，给施贫穷。舍烦恼故，施于福田；成功德故，施于贫穷。增长一切乐因缘故，施于福田；欲舍一切苦因缘故，施于贫穷。菩萨若施所亲爱处，为报恩故；若施怨仇，为除恶故。菩萨摩诃萨见来求者，生一子想，是故任力多少施之，是则名为施波罗蜜。菩萨施时，离于悭心，名尸波罗蜜。能忍一切求者之言，名忍波罗蜜。所施之物，手自授与，名精进波罗蜜。至心系念，观于解脱，名禅波罗蜜。不择一切怨亲之相，名般若波罗蜜。善男子！如诸众生，贪心杀时，一念具足十二因缘。菩萨施时，亦复如是，一念具足如是六事。是名功德智慧庄严。”<span lang="EN-US"></span></span></b></p>
<p>不乐生死，即于流转生死中度生而不乐著之。贫穷田、即贫苦穷乏之众生。施怨仇、则能解怨。就融摄言，一施波罗蜜能具足六波罗蜜；其他五波罗蜜，亦复如是。明十二因缘，有从一世明者，有从二世、三世明者，亦有从一念明者。若能念念不退，即第八地境界。</p>
<p><span style="color:#333399">癸三　以别相明<span lang="EN-US"></span></span></p>
<p><b><span style="color:teal">“复次、善男子！菩萨摩诃萨造作不共法之因缘，名福庄严；教化众生悉令获得三种菩提，名智庄严。复次、善男子！菩萨若能调伏众生，名智庄严；同于众生受诸苦恼，名福庄严。菩萨能令一切众生离于恶见，名智庄严；能教众生住信、典、戒、多闻、智慧，名福庄严。复次、善男子！菩萨摩诃萨具足五法，则能庄严无上菩提。何等为五？一者、信心，二者、悲心，三者、勇健，四者、读诵世论不生疲厌，五者、学诸世业亦不厌之。善男子！菩萨具足二种庄严，则有七相。何等为七？一者、自知罪过，二者、不说他过，三者、乐瞻病人，四者、乐施贫人，五者、获菩提心，六者、心不放逸，七者、一切时中常至心修六波罗蜜。善男子！复有七相。何等为七？一者、乐化怨仇；二者、化时不厌；三者、要令成熟解脱；四者、尽己所知世语、世事，以化众生心不贪著；五者、能忍一切恶事；六者、终不宣说他人所不喜事；七者、见破戒者及弊恶人，心不嗔恚，常生怜愍。善男子！菩萨摩诃萨知是七相，则能自利及利益他。”<span lang="EN-US"></span></span></b></p>
<p>不共法、即前所明之十八不共法。令离恶见者，菩萨造种种论，皆为破众生恶见。信心者，即信实、德、能：信实者，信真实之事理；信德者，信佛法僧之功德；信能，即信因能致果及自能成佛等。能读世论、学世业者，在菩萨智慧上，对于世论世业本可不读不学，为化众生故而读而学之。不然、菩萨功德智慧超过一切众生，若卑视众生而不教化，则众生何由得度？弊恶人、即极恶之人，菩萨不能化之，应常生惭愧。</p>
<p><span style="color:#333399">壬四　结在家胜<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨为二庄严，是不为难；在家修集，是乃为难。何以故？在家多有诸恶因缘所缠绕故”。<span lang="EN-US"></span></span></b></p>
<p>此为勉励之语，如前已详。<span lang="EN-US"></span></p>
<p><a name="a13"></a><span style="color:#333399">摄取品第十三<span lang="EN-US"></span></span></p>
<p>前来讲修成实义菩萨须利他，欲利他则须摄取徒众，此是品所由来也。</p>
<p><span style="color:#333399">庚二　化他摄众<span lang="EN-US"></span></span></p>
<p><span style="color:#333399">辛一　善生问<span lang="EN-US"></span></span></p>
<p><b><span style="color:teal">善生言：“世尊！菩萨具足二庄严已，云何得畜徒众弟子”？<span lang="EN-US"></span></span></b></p>
<p>要具足自利利他，方为实义菩萨，要为实义菩萨，方具足自他庄严。具足庄严之出家、在家。能自他利以化众生者，自然有徒众弟子前来依止。在家者，在学舍、学院之类，出家者有丛林、寺院之类，皆以有徒众弟子之故。问畜徒众弟子应如何教诲，即以如何方法摄养徒众而教化之也。</p>
<p><span style="color:#333399">辛二　如来答<span lang="EN-US"></span></span></p>
<p><span style="color:#333399">壬一　总明以四摄法畜徒<span lang="EN-US"></span></span></p>
<p><b><span style="color:teal">“善男子！应以四摄而摄取之，令离诸恶，增诸善法，至心教诏，犹如一子。不求恩报，不为名称，不为利养，不求自乐。”<span lang="EN-US"></span></span></b></p>
<p>四摄法、为摄取之方法。四摄法，所谓：布施、爱语、利行、同事，即以四法摄取勾引。布施中、如所谓所求乎朋友先施之，使无交情者渐成亲近，乃能摄取。布施不必财物，即用言语礼貌之类皆是。六度之施度，重在度自己之悭贪；四摄之布施，重在摄取众生，故为用稍有不同。爱语者，佛说法以四悉檀为宗旨：初；顺世间所喜法说之，次、就各人之所宜而说之，次、就对治其烦恼而说之，最后、则可说第一义而使超出。如对现在科学、哲学之人，先以佛法与科、哲学之同者而说之，次、就同中之不同者说之，再次、详辨其或同或异，最后、说出非同非异真如之理，以显佛法之胜义。利行、则为利他之行。同事、则情感无隔碍而易化矣。善用四摄法，则能近悦远来而终不离去矣。此种纯系大菩萨行，实为难行之行。在佛法中亦有专以自己所学所乐教化他人者，较为容易，但往往不能得学人之信解而退失菩萨心，以无四摄法之方便故。</p>
<p><span style="color:#333399">壬二　无德有德畜徒弊利<span lang="EN-US"></span></span></p>
<p><b><span style="color:teal">“善男子！菩萨若无如是等事畜弟子者，名弊恶人，假名菩萨，非义菩萨；名旃陀罗，臭秽不净，破坏佛法，是人不为十方诸佛之所怜念。善男子！菩萨若能随时教戒，所言时者，贪、恚、痴时。起贪结时，当为种种说对治法令得除贪；余二亦尔。次当教学十二部经，禅、定、三昧，分别深义，调其身心，令修六念、不放逸法，瞻养病苦不生厌心，能忍恶口诽谤骂辱，苦加身心亦当堪忍，设其有苦能为救解，除其弊恶疑网之心，善知利根、中根、纯根，教钝根人令生信心，中根之人能令纯淑，利根之人令得解脱。若能如是勤教诏者，名义菩萨，是名善人，分陀利华，人中香象，调御丈夫，名大船师。善男子！宁受恶戒，一日中断无量命根，终不养畜弊恶弟子不能调伏。何以故？是恶律仪殃齐自身，畜恶弟子不能教诲乃令无量众生作恶，能谤无量善妙之法，破和合僧，令多众生作五无间，是故剧于恶律仪罪。”<span lang="EN-US"></span></span></b></p>
<p>无如是等事者，即无四摄等德者，耽误弟子事小，展转流传，误人罪多。旃陀罗、为印度四族以下之最卑者，谓之不可接触，以触之为不祥不净。在佛法中，一切平等，释尊亦度旃陀罗为弟子，能随时教戒，即为有德者。恚、即嗔恚。对治法者，如贪重者、令修不净观，恚重者、令修慈悲观之类。禅、定、三昧，就广义讲，皆可通摄；若分别言，则禅、为色界四禅，定、即无色四定，三昧、即三摩地－－心住一境，平等任持──。学十二部经，为闻、思、二慧；与禅、定、三昧相应，为修慧。六念、如前已说。分陀利华、即白莲华，亦即莲华中之盛美者。恶戒者，即誓受恶法之戒。佛在时，亦有从外道受戒，教令一日断一千人命根，若央掘魔罗经说。作五无间者，即造五逆恶业：即弑父、弑母、杀阿罗汉、出佛身血、破和合僧也。</p>
<p><span style="color:#333399">壬三　别辨在家出家畜徒<span lang="EN-US"></span></span></p>
<p><span style="color:#333399">癸一　总明出家在家<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨有二弟子：一者、出家，二者、在家。在家菩萨有一弟子，所谓在家。”<span lang="EN-US"></span></span></b></p>
<p>在家菩萨若畜出家弟子，则破佛制。</p>
<p><span style="color:#333399">癸二　别辨出家在家<span lang="EN-US"></span></span></p>
<p><span style="color:#333399">子一　出家教二众<span lang="EN-US"></span></span></p>
<p><span style="color:#333399">丑一　教出家弟子<span lang="EN-US"></span></span></p>
<p><b><span style="color:teal">“出家菩萨教出家者十二部经，随所犯罪，谕令忏悔。教习八智，何等为八？一者、法智，二者、义智，三者、时智，四者、知足智，五者、自智，六者、众智，七者、根智，八者、分别智。善男子！菩萨摩诃萨若能如是教诏调伏出家弟子，是师弟子二人俱得无量利益，如是师徒能增三宝。何以故？如是弟子知八智已，能勤供养师长和上耆旧有德，能受善语，能勤读诵，兼为法施，心不放逸，调伏众生，能瞻病苦，给施贫乏。”<span lang="EN-US"></span></span></b></p>
<p>八智如前已说。众智、即知他人智，根智、即知根上中下智。梵音和上，译亲教师，即自己亲从受教者谓之和上。普通之师，则称师长。耆旧有德，为长者之类。</p>
<p><span style="color:#333399">丑二　教在家弟子<span lang="EN-US"></span></span></p>
<p><b><span style="color:teal">“善男子！出家菩萨若有在家子弟，亦当先教不放逸法。不放逸者，即是法行；供养父母、诸师和上、耆旧有德，施于安乐；至心受戒，不妄毁犯；受寄不抵；见恚能忍；恶口、恶语及无义语，终不为之；怜愍众生，于诸国王、长者、大臣，恒生恭敬怖畏之心；能自调伏妻子眷属，分别怨亲，不轻众生；除去憍慢，不亲恶友；节食、除贪、少欲、知足；斗诤之处，身不往中，乃至戏笑不说恶语，是则名为不放逸法。出家菩萨若畜在家弟子，先当教告不放逸法。受苦乐特，常当共俱。设在穷乏有所须者，六物之外有不应惜。病时当为求觅所须，瞻病之时不应生厌。若自无物，应四出求；求不能得，贷的宝物，差已、依俗十倍偿之，如波斯匿国之正法。若不能偿，复当教言：汝今多负三宝之物，不能得偿，应当勤修得须陀洹果至阿罗汉果。若能至心发菩提心，若教千人于佛法中生清净信，若坏一人殷重邪见。出家菩萨能教在家如是等事，是师弟子二人俱得无量利益。”<span lang="EN-US"></span></span></b></p>
<p>此皆教诫弟子应行者。受寄不抵者，受人寄存之物，不应处分，用他物抵偿。怨亲能分别，则能解怨报恩。在家弟子本不应用三宝之物。六物：即三衣、一钵、卧具、及漉水囊。比邱乞食，应分为三分：以一分给贫病，以一分与山林鸟兽，以一分自食。贷三宝物，即借贷佛法僧物。不能偿者，即应修经中所说各种功德，方可消受。</p>
<p><span style="color:#333399">子二　在家教一众<span lang="EN-US"></span></span></p>
<p><span style="color:#333399">丑一　师长教徒众<span lang="EN-US"></span></span></p>
<p><b><span style="color:teal">“善男子！在家菩萨若畜在家弟子，亦当先教不放逸法。不放逸者，供养父母、师长、和上、耆旧、有德，复当供给兄弟、妻子、亲友、眷属、欲行之人及远至者，所有僮仆作使之人，先给饮食，然后自用。又复教令信向三宝，苦乐共俱，终不偏独，随时赏赐，不令饥寒，终不打骂鞭挞苦楚，应当软言敦谕教诏。设有病者，应当瞻疗，随所乏少，当为求索。世间之事，悉以教之，婚姻求对，不取卑下。教以如来五部经典，见离坏者，能为和合，既和合已，令增善心。一切出家内外诸道，随意供养，终不选择。何以故？先以施摄，后当调故，以六和敬而教诏之。若求财物、商贾、农作、奉事王者，常当至心如法而作。既得财已，如法守护。乐为福德，见他作时心生欢喜，是则名为不放逸法。在家菩萨若能教诲如是事者，是师弟子二人俱得无量利益。”<span lang="EN-US"></span></span></b></p>
<p>婚姻求对者，即求相当之匹配。五部经典，系编集为五阿笈摩部类。供养外道者，在家菩萨为方便摄取则可，出家菩萨则不能行。奉事王者，即公务人员，学佛之人，在家者不惟不能废事不作，并须比不学佛人作得更好，更积极。</p>
<p><span style="color:#333399">丑二　国王教民众<span lang="EN-US"></span></span></p>
<p><b><span style="color:teal">“善男子！在家菩萨若得自在，为大国主，拥护民庶犹如一子。教离诸恶，修行善法。见作恶者，挝打骂辱，终不断命。财物六分，税取其一。见嗔恶者，教修忍辱及不放逸。所言柔软，又能分别善恶之人，见有罪者，忍而不问。随有财物，常行惠施。任力读诵五部经典，善能守护身命财物，能化众生不令作恶。见贫穷者，生大怜愍，自于国土常修知足，恶人才谤终不信受，不以非法求觅财物。如法护国，远七种恶：一者、不乐摴蒲围棋六博，二者、不乐射猎，三者、不乐饮酒，四者、不乐欲心，五者、不乐恶口，六者、不乐两舌，七者、不乐非法取财。常乐供养出家之人，能令国人常于王所生父母想，信因信果，见有胜己不生嫉妒，见己胜他不生憍慢，知恩报恩，小恩大报。能伏诸根，净于三业。赞叹善人，呵责恶人，先意发言，言则柔软。自无力势，如法属他，取他国时，不举四兵。众生恐怖，能为救解，常以四摄而摄取之。善能分别种种法相，不受法者，软言调之。”<span lang="EN-US"></span></span></b></p>
<p>转轮圣王，为国民作君作师，多系初、二地菩萨应化。于国土知足者，即不侵略他国。摴蒲者，赌戏，为老子所作。此中不乐欲心，即不放纵淫欲。恶口、即骂人之语。两舌、即挑拨是非感情之语。诸根：即眼、耳、鼻、舌、身、意、六根。三业：即身、口、意、三业。不举四兵，即不穷兵黩武。种种法相，即世出世间之一切法相。</p>
<p><span style="color:#333399">壬四　结显在家菩萨难胜<span lang="EN-US"></span></span></p>
<p><b><span style="color:teal">“善男子！菩萨有二种：一者、在家，二者、出家。出家菩萨畜二弟子，是不为难；在家菩萨畜一弟子，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>在家菩萨畜弟子，比出家菩萨畜弟子为难。国王能以此中所说法教民众者，即为圣王。</p>
<p><a name="a14"></a><span style="color:#333399">受戒品第十四<span lang="EN-US"></span></span></p>
<p>此品受前方便中，供养六方义，善生经亦曾说之；正受戒法六重二十八轻，则为此经独有。前十三品，明受戒之人，此品明所受之戒。若以此为本经之中枢，则以后十四品，即为受后应修之行，由此故称优波塞戒经也。</p>
<p><span style="color:#333399">丁三　受持戒行<span lang="EN-US"></span></span></p>
<p><span style="color:#333399">戊一　受戒<span lang="EN-US"></span></span></p>
<p><span style="color:#333399">己一　善生问<span lang="EN-US"></span></span></p>
<p><b><span style="color:teal">善生言：“世尊！在家菩萨云何得受优婆塞戒”？<span lang="EN-US"></span></span></b></p>
<p>善生问意，谓应如何方得受优婆塞戒。</p>
<p><span style="color:#333399">己二　世尊答<span lang="EN-US"></span></span></p>
<p><span style="color:#333399">庚一　受前方便<span lang="EN-US"></span></span></p>
<p><span style="color:#333399">辛一　供养<span lang="EN-US"></span></span></p>
<p><b><span style="color:teal">“善男子！在家菩萨若欲受持优婆塞戒，先当次第供养六方：东方、南方、西方、北方、下方、上方。言东方者，即是父母，若人有能供养父母衣服、饮食、卧具、汤药、房舍、财宝，恭敬、礼拜、赞叹、尊重，是人则能供养东方。父母还以五事报之：一者、至心爱念，二者、终不欺诳，三者、舍财与之，四者、为娉上族，五者、教以世事。言南方者，即是师长，若有人能供养师长衣服、饮食、卧具、汤药，尊重、赞叹、恭敬礼拜，早起晚卧，受行善教，是人则能供养南方。是师复以五事报之：一者、速教不令失时，二者、尽教不令不尽，三者、胜己不生嫉妒，四者、持付严师善友，五者、临终舍财与之。言西方者，即是妻子，若有人能供给妻子衣服、饮食、卧具、汤药、璎珞、服饰、严身之具，是人则是供养西方。妻子复以十四事报之：一者、所作尽心营之，二者、常作终不懈慢，三者、所作必令终竟，四者、疾作不令失时，五者、常为瞻视宾客，六者、净其房舍卧具，七者、爱敬言则柔软，八者、僮使软言教诏，九者、善能守护财物，六者、晨起夜寐，十一者、能设净食，十二者、能忍教诲，十三者、能覆恶事，十四者、能瞻病苦。言北方者，即善知识，若有人能供施善友，任力与之，恭敬软言，礼拜赞叹，是人则能供养北方。是善知识复以四事而还报之：一者、教修善法，二者、令离恶法，三者、有恐怖时能为救解，四者、放逸之时能令除舍。言下方者，即是奴婢，若有人能供给奴婢衣服、饮食、病瘦、医药，不打不骂，是人则能供给下方。奴婢复以十事报之：一者、不作罪过，二者、不待教作，三者、作必令竟，四者、疾作不令失时，五者、主虽贫穷终不舍离，六者、早起，七者、守物，八者、少恩多报，九者、至心敬念，十者、善覆恶事。言上方者，即是沙门、婆罗门等，若有供养沙门、婆罗门衣服、饮食、房舍、卧具、病痛医药，怖时能救，馑世施食，闻恶能遮，礼拜恭敬，尊重赞叹，是人则能供养上方。是出家人以五事报：一者、教令生信，二者、教生智慧，三者、教令行施，四者、教令持戒，五者、教令多闻。若有供养是六方者，是人则得增长财命，能得受持优婆塞戒。”</span></b><b><span lang="EN-US" style="color:teal"></span></b></p>
<p>前明六方即六度，此品明六方系就在家之环境以言，人须善处理其环境，与中国向重五伦者相当。如不顾全，则必互相冲突，各走极端，而于人类社会不能调和，则非佛法所当有也。明白此理，则知供养六方之义。东方为生方，故说为父母。师长、通世法出世法之师长。妻子可包括妻及子女。善知识、又谓善友，即习善法之朋友。奴婢、包括奴仆婢使。沙门、即学佛法出家修行者。婆罗门、有出家在家二种，在印度即掌教化者，例如中国儒者。此中皆以善生长者子能受优婆塞戒为中心而说，欲受戒者，使先行此种伦理道德，即修身齐家皆能做到者，方能受优婆塞戒也。</p>
<p><span style="color:#333399">辛二　请许<span lang="EN-US"></span></span></p>
<p><b><span style="color:teal">“善男子！若人欲受优婆塞戒，增长财命，先当咨启所生父母。父母若听，次报妻子，奴婢僮仆。此辈若听，次白国主。国主听已，谁有出家发菩提心者，便往其所头面作礼，软言问讯，作如是言：“大德！我是丈夫，具男子身，欲受菩萨优婆塞戒，惟愿大德怜愍故听”！<span lang="EN-US"></span></span></b></p>
<p>平常受优婆塞戒，用不著如此郑重。此中系受菩萨优婆塞戒，须自利利他，教化众生，摄取徒众，故须特别郑重。因与家族、国法、社会、发生大变化关系故，须父母乃至国王允许。丈夫者，为成年之义，因将受优婆塞戒，故言具男子身。</p>
<p><span style="color:#333399">辛三　问答<span lang="EN-US"></span></span></p>
<p><span style="color:#333399">壬一　问遮难<span lang="EN-US"></span></span></p>
<p><b><span style="color:teal">“是时比丘应作是言：“汝之父母、妻子、奴婢、国主、听不”？若言“听”者，复应问言：“汝不负佛法僧物及他物耶”？若言“不负”，复应问言：“汝今身中将无内外身心病耶”？若言“无”者，复应问言：“汝不于比丘、比丘尼所作非法耶”？若言“不作”，复应问言：“汝不作五逆罪耶”？若言“不作”，复应问言：“汝不作盗法人耶”？若言“不作”，复应问言：“汝非二根、无根人，坏八戒斋，父母师病不弃去耶？不杀发菩提心人，盗现前僧物，两舌恶口，于母、姐妹作非法耶？不于大众作妄语耶”？<span lang="EN-US"></span></span></b></p>
<p>此问所应遮难之事。如求戒人，具有所应遮之事，即不能允许其受戒。通常受三归、五戒，不问遮难，此中为受菩萨优婆塞戒，受戒之后，即为在家菩萨，故问遮难。出家弟子，于出家时，亦有问遮难之事。此中比丘，指菩萨比丘。从不负佛法僧物以下，正为遮难之问，其事共有八种。非法、即非梵行，谓作邪淫。盗法、即窃听或偷阅比丘、比丘尼戒律，或潜入僧中窃听。二根、即男根、女根。无根、即无男女根。</p>
<p><span style="color:#333399">壬二　审至诚<span lang="EN-US"></span></span></p>
<p><b><span style="color:teal">“若言‘无’者，复应语言：“善男子！优婆塞戒极为甚难！何以故？是戒能为沙弥十戒、大比丘戒、及菩萨戒、乃至阿耨多罗三藐三菩提而作根本。至心受持优婆塞戒，则能获得如是等戒无量利益。若有毁破如是戒者，则于无量无边世中处三恶道，受大苦恼。汝今欲得无量利益，能至心受不”？ <span lang="EN-US"></span></span></b></p>
<p>无前问八种所遮难之事者，即进而审其是否至诚求戒。毁破如是戒者，即受戒后自犯其所誓愿受持之戒法。无量利益与无量苦恼，即系于自己之持犯，由此可见人道一生之经过，关系至大也。沙弥、即求寂之意，以其欲求涅槃之圆寂故，此是男子出家受十戒者之通称。沙弥十戒者：一、不杀生，二、不偷盗，三、不淫，四、不妄语，五、不饮酒，六、不香鬘严身，七、不歌舞观听，八、不坐卧高广大床，九、不过午食，十、不畜金银宝器。大比丘戒，通称二百五十戒，而不足其数。菩萨戒：梵网戒十重、四十八轻，瑜伽戒四重、四十三轻。</p>
<p><span style="color:#333399">壬三　示归戒<span lang="EN-US"></span></span></p>
<p><b><span style="color:teal">“若言‘能’者，复应语言：“优婆塞戒极为甚难！若归佛已，宁舍身命终不依于自在天等；若归法已，宁舍身命终不依于外道典籍；若归僧已，宁舍身命终不依于外道邪众。汝能如是至心归依于三宝不”？若言“能”者，复应语言：“善男子！优婆塞戒极为甚难！若人归依于三宝者，是人则为施诸众生无怖畏已；若人能施无怖畏者，是人则得优婆塞戒乃至阿耨多罗三藐三菩提，汝能如是施诸众生无怖畏不”？若言“能”者，复应语言：“人有五事现在不能增长财命：何等为五？一者、乐杀，二者、乐盗，三者、邪淫，四者、妄语，五者、饮酒。一切众生因杀生故，现在获得恶色、恶力、恶名、短命、财物耗减，眷属分离，贤圣呵责，人不信用，他人作罪横罹其殃，是名现在恶业之果。舍此身已，当随地狱，多受苦恼饥渴长命，恶色、恶力、恶名等事，是名后世恶业之果。若得人身，复受恶色、短命、贫穷。是一恶人因缘力故，令外一切五谷果蓏悉皆减少，是人殃流，及一天下。善男子！若人乐偷，是人亦得恶色、恶力、恶名、短命、财物耗减。眷属分离，他人失物于己生疑，虽亲附人人不见信，常为贤圣之所呵责，是名现在恶业之果。舍此身已，随于地狱，受得恶色、恶力、恶名、饥渴、苦恼、寿命长远，是名后世恶业之果。若得人身，贫于财物，虽得随失，不为父母、兄弟、妻子之所爱念，身常受苦，心怀愁恼。是一恶人因缘力故，一切人民凡所食啖，不得色力，是人恶果殃流万姓。善男子！若复有人，乐于妄语，是人现得恶口、恶色，所言虽实，人不信受，众皆憎恶，不喜见之，是名现世恶业之报，舍此身已，入于地狱，受大苦楚，饥渴热恼，是名后世恶业之报。若得人身，口不具足，所说虽实，人不信受，见者不乐，虽说正法，人不乐闻。是一恶人因缘力故，外物一切资产减少。善男子！若复有人乐饮酒者，是人现世喜失财物，身心多病，常乐斗诤，恶名远闻，丧失智慧，心无惭愧，得恶色力，常为一切之所呵责，人不乐见，不能修善，是名饮酒现在恶报。舍此身已，处在地狱，受饥渴等无量苦恼，是名后世恶业之果。若得人身，心常狂乱，不能系念思惟善法。是一恶人因缘力故，一切外物资产臭烂。善男子！若复有人，乐为邪淫，是人不能护自他身，一切众生见皆生疑，所作之事，妄语在先，于一切时常受苦恼，心常散乱，不能修善，喜失财物，所有妻子心不恋慕，寿命短促，是名邪淫现在恶果。舍此身已，处在地狱，受恶色力，饥渴、长命，无量苦恼，是名后世恶业果报。若得人身，恶色、恶口，人不喜见，不能守护妻妾男女。是一恶人因缘力故，一切外物不得自在。善男子！是五恶法，汝今真实能远离不”？<span lang="EN-US"></span></span></b></p>
<p>受优婆塞戒，须先归依三宝，归依三宝后，若再归依天魔、外道、鬼神等，即失其三归之体。此中僧、即依佛法修行之三乘贤圣僧。施无畏、即不害众生，归依大悲三宝后，应具不害众生之心，故众生即因之离怖畏。观世音菩萨亦称为施无畏者。邪淫、谓对正当礼法结合夫妇以外之人行淫。地狱、梵音那落迦，或泥犁，此译苦器，谓苦的器世界。地狱不皆在地之下，科学亦明地中有火，而不能有生物，佛法则言有八热地狱，有受苦众生生在其中；而八寒地狱，则在地之边际，如南北两极等处。</p>
<p>五戒道理，若详究之。则前之杀、盗、淫、妄四戒，为性戒，后之饮酒一戒为遮戒。遮禁饮酒，令不引作他恶。如仅饮酒，不犯他戒，于自己身心虽有损害，于他人尚无侵犯；但人每因饮酒而犯他恶，故亦列为戒条以遮止之。依国法处死，或国际战争，本为止杀而杀，皆非乐于杀者。若乐于杀，则互相残害，无有己时，人类将因之灭绝矣！若乐于盗，必至互相掠夺，不治生产，必致人皆不能得其一衣一食，难望生存。若不依国家制度社会礼法而事邪淫，则易起人群之纷扰，肇民族之衰弱。妄语为害尤大，如彼此不以诚信相处，必至尔诈我虞，互启猜嫌，社会解体。若饮酒，则易引起前四恶行，而且减少智慧，多生不良嗜好，身心健康因之受损。由此观之，禁戒此五种恶事，确为维持人类生存所必需，故为人生最基本之条件。若知他人作恶，其影响必及全世界，则不能以事不干己而置不问，故须用种种方便以止息之。现在天灾流行，物力减少，忧患迭兴，苦恼炽盛，何莫非众生共业力感？读此经文，应惕然惧，恍然悟，立志修持戒法，以求转苦恼为安乐。</p>
<p><span style="color:#333399">壬四　广教诫<span lang="EN-US"></span></span></p>
<p><b><span style="color:teal">“若言“能”者，复应语言：“善男子！受优婆塞戒，有四事法所不应作！何等为四？为贪因缘不应虚妄，为嗔恚、痴、恐怖因缘，不应虚妄；是四恶法汝能离不”？若言“能”者，复应语言：“善男子！受优婆塞戒，有五处所所不应游：屠儿、淫女、酒肆、国王、旃陀罗舍，如是五处，汝能离不”？若言“能”者，复应语言：“善男子！受优婆塞戒，复有五事所不应作：一者、不卖生命，二者、不卖刀剑，三者、不卖毒药，四者、不得酤酒，五者、不得压油；如是五事，汝能离不”？若言“能”者，复应语言：“善男子！受优婆塞戒，复有三事所不应为：一者、不作罗网，二者、不作蓝染，三者、不作酿皮；如是三事，汝能离不”？若言“能”者，复应语言：善男子！受优婆塞戒，复有二事所不应为：一者、摴蒲伟棋六博，二者、种种歌舞技乐；如是二事，汝能离不”？若言“能”者，复应语言：“善男子！受优婆塞戒，有四种人不应亲近：一者、棋博，二者、饮酒，三者、欺诳，四者、酤酒；如是四人，汝能离不”？若言“能”者，复应语言：“善男子！受优婆塞戒，有放逸所不应作。何等放逸？寒时、热时、饥时、渴时、多食饱时，清旦、暮时、懅时，作时，初欲作时，失时、得时，怖时、喜时，贼难谷贵时，病苦、壮少、年衰老时，富时、贫时，为命求财时；如是时中不修善法，汝能离不”？若言“能”者，复应语言：“善男子！受优婆塞戒，先学世事，既学通达，如法求财，若得财物，应作四分：一分应供养父母、己身、妻子、眷属，二分应作如法贩转，留余一分藏积俟用；如是四事，汝能作不”？若言“能”者，复应语言：“善男子！财物不应寄付四处：一者、老人，二者、远处，三者、恶人，四者、大力；如是四处不应寄付，汝能离不”？若言“能”者，复应语言：“善男子！受优婆塞戒，有四恶人常应离之：一者、乐说他过，二者、乐说邪见，三者、口软心恶，四者、少作多说；是四恶人汝能离不”？<span lang="EN-US"></span></span></b></p>
<p>此广教诫有九事。国王所不应游者，谓非闲游之地。若勤劳王事，如今时之公务员者，或有正当事陈说者，自不在禁限之列。印度皆以生虫之物压油，又有以生虫之物制蓝染者，均为伤生之事，故不应作；若非以伤生而从事压油、蓝染者，自不在禁列。</p>
<p><span style="color:#333399">辛四　试察<span lang="EN-US"></span></span></p>
<p><b><span style="color:teal">“若言能者，应令是人满六月日，亲近承事出家智者，智者复应至心观其身四威仪。”<span lang="EN-US"></span></span></b></p>
<p>口头纵答曰能，然究能实践与否，尚须试察，故问答之后，继以试察。受菩萨戒，比丘戒者，尚无如此郑重，何此中审慎之至耶？以受此戒后，即为在家菩萨，所谓火中优钵罗华，难能可贵，故此更为严格也。</p>
<p><span style="color:#333399">庚二　正受戒法<span lang="EN-US"></span></span></p>
<p><span style="color:#333399">辛一　总授归戒<span lang="EN-US"></span></span></p>
<p><b><span style="color:teal">“若知是人能如教作，过六月已，和合众僧满二十人，作白羯磨：‘大德僧听！是某甲今于僧中乞受优婆塞戒，满六月中净四威仪，至心受持净庄严地，是人丈夫，具男子身，若僧听者，僧皆默然，不听者，说’。僧若听者，智者复应作如是言：‘善男子！谛听！谛听！僧已和合听汝受持优婆塞戒，是戒即是一切善法根本，若有成就如是戒者，当得须陀洹果，乃至阿那含果，若破是戒，命终当堕三恶道中。善男子！优婆塞戒，不可思议，何以故？受是戒已，虽受五欲，而不能障须陀洹果至阿那含果，是故名为不可思议。汝能怜愍诸众生故，受是戒不’？若言‘能受’，尔时、智者次应为说三归依法，第二、第三、亦如是说。受三归已，名优婆塞。尔时、智者复应语言：‘善男子！谛听！谛听！来正觉说优婆塞，或有一分，或有半分，或有无分，或有多分，或有满分。若优婆塞受三归已，不受五戒，名优婆塞。若受三归，受持一戒，是名一分；受三归已，受持二戒，是名少分；若受三归，持二戒已，若破一戒，是名无分；若受三归，受持三、四戒，是名多分；若受三归，受持五戒，是名满分。汝今欲作一分优婆塞，作满分耶”？若随意说，尔时智者当随意授。<span lang="EN-US"></span></span></b></p>
<p>现代团体会议法，至少须有五人，与僧伽团体必在四人以上者，其事正同。孙中山先生所著民权初步之会议法，在印度两千年以前，即已实行，何佛法入中国后，反渐失其团体精神耶？羯磨、梵音，此译作业，即会议所作事。有四人以上即可作者，有须二十人以上方能作者。白羯磨、即会议提案报告，在此处即提出此授戒之事。默然、即无反对者。不听者、即有反对者。和合、即一致通过。在家戒极果，只到阿那含果者，以未全僧相也。若到证阿罗汉果时，自成出家。最后郑重发问，汝能受此戒否？在使受戒者殷重注意，得到无作戒体。无作戒体，即无表色。</p>
<p><span style="color:#333399">辛二　别示重轻<span lang="EN-US"></span></span></p>
<p><span style="color:#333399">壬一　六重戒相<span lang="EN-US"></span></span></p>
<p><span style="color:#333399">癸一　正说<span lang="EN-US"></span></span></p>
<p><b><span style="color:teal">既授戒已，复作是言：“优婆塞者有六重法。善男子！优婆塞戒，虽为天女乃至蚁子，悉不应杀。若受戒已，若口教杀，若身自杀，是人即失优婆塞戒，是人尚不能得暖法，况须陀洹至阿那含？是名破戒优婆塞，臭优婆塞，旃陀罗优婆塞，垢优婆塞，结优婆塞，是名初重。优婆塞戒，虽为身命，不得偷盗乃至一钱，若破是戒，是人即失优婆塞戒，是人尚不能得暖法，况须陀洹至阿那含？是名破戒优婆塞，臭、旃陀罗、垢、结优婆塞，是名二重。优婆塞戒，虽为身命，不得虚说我得不净观至阿那含。若破是戒，是人即失优婆塞戒，是人尚不能得暖法，况须陀洹至阿那含？是名破戒优婆塞，臭、旃陀罗、垢、结优婆塞，是名三重。优婆塞戒，虽为身命。不得邪淫。若破是戒，是人即失优婆塞戒，是人尚不能得暖法，况须陀洹至阿那含？是名破戒优婆塞，臭、旃陀罗、垢、结优婆塞，是名四重。优婆塞戒，虽为身命，不得宣说比丘、比丘尼、优婆塞、优婆夷所有过罪。若破是戒，是人即失优婆塞戒，是人尚不能得暖法，况须陀洹至阿那含？是名破戒优婆塞，臭、旃陀罗，垢、结优婆塞，是名五重。优婆塞戒，虽为身命，不得酤酒，若破是戒，是人即失优婆塞戒，是人尚不能得暖法，况须陀洹至阿那含？是名破戒优婆塞，臭、旃陀罗、垢、结优婆塞，是名六重。<span lang="EN-US"></span></span></b></p>
<p>通常授五戒，只授不杀生、不偷盗、不邪淫、不妄语、不饮酒之五重戒，此中为授菩萨优婆塞戒，故须授六重，二十八轻戒。此中不能说四众之罪过，为重戒之一。然四众中某一分子之过，亦非不可说，特有其方法及限制耳。如比丘中之长老，可于比丘大众中说某比丘之过，使其忏悔；比丘尼众中亦然。优婆塞夷，虽无如此规定，在其自众，当亦可以援例。重戒、梵音波罗夷，此云他胜处法。失戒、谓犯此六重，即失戒体，不通忏悔。暖法、为四加行──暖、顶、忍、世第一法──之一；谓如钻火，先有暖气。臭优婆塞、谓犯此重戒，即为优婆塞中之恶臭者。旃陀罗优婆塞、谓犯此重戒，即为优婆塞中之下贱不可接触者。垢优婆塞、谓优婆塞中之污秽者。结优婆塞、谓优婆塞中之有烦恼者。不净观、为五停心之一，即观身不净以停止贪爱之心也。酤酒、即卖酒。此中将饮酒列轻戒，唯酤酒为重戒，与梵网经同；以酤酒使多数人昏迷故。此中天女二字，别本作身命二字。以后五重皆为身命二字，则天女系身命之误也。</p>
<p><span style="color:#333399">癸二　结赞<span lang="EN-US"></span></span></p>
<p><b><span style="color:teal">“善男子！若受如是优婆塞戒，能至心持不令毁犯，则能获得如是戒果。善男子！优婆塞戒名为璎珞，名为庄严，其香微妙，熏无边界，遮不善法，为善法律，即是无上妙宝之藏，上族种姓，大寂静处，是甘露味，生善法地。直发是心尚得如是无量利益，况复一心受持不毁！<span lang="EN-US"></span></span></b></p>
<p>此称能持六重之德誉也。璎珞、系物名，梵语枳由罗，编玉而悬于身者。</p>
<p><span style="color:#333399">壬二　廿八轻戒<span lang="EN-US"></span></span></p>
<p><span style="color:#333399">癸一　列举<span lang="EN-US"></span></span></p>
<p><b><span style="color:teal">“善男子！如佛说言：若优婆塞受持戒已，不能供养父母、师长，是优婆塞得失意罪，不起堕落，不净有作。若优婆塞受持戒已，耽乐饮酒，是优婆塞得失意罪，不起堕落，不净有作。若优婆塞受持戒已，污恶不能瞻视病苦，是优婆塞得失意罪，不起堕落，不净有作。若优婆塞受持戒已，见有乞者，不能多少随宜分与，空遣还者，是优婆塞得失意罪，不起堕落，不净有作。若优婆塞受持戒已，若见比丘、比丘尼、长老、先宿、诸优婆塞、优婆夷等，不起承迎、礼拜、问讯，是优婆塞得失意罪，不起堕落，不净有作。若优婆塞受持戒已，若见比丘、比丘尼、优婆塞、优婆夷，毁所受戒，心生憍慢，言我胜彼，彼不如我，是优婆塞得失意罪，不起堕落，不净有作。若优婆塞受持戒已，一月之中，不能六日受持八戒，供养三宝，是优婆塞得失意罪，不起堕落，不净有作。若优婆塞受持戒已，四十里中有讲法处，不能往听，是优婆塞得失意罪，不起堕落，不净有作。若优婆塞受持戒已，受招提僧卧具床座，是优婆塞得失意罪，不起堕落，不净有作。若优婆塞受持戒已，疑水有虫，故便饮之，是优婆塞得失意罪，不起堕落，不净有作。若优婆塞受持戒已，崄难之处无伴独行，是优婆塞得失意罪，不起堕落，不净有作。若优婆塞受持戒已，独宿尼寺，是优婆塞得失意罪，不起堕落，不净有作。若优婆塞受持戒已，为于财命，打骂奴婢、僮仆、外人，是优婆塞得失意罪，不起堕落，不净有作。若优婆塞受持戒已，若以残食施于比丘、比丘尼、优婆塞、优婆夷，是优婆塞得失意罪，不起堕落，不净有作。若优婆塞受持戒已，若畜猫狸，是优婆塞得失意罪，不起堕落，不净有作。若优婆塞受持戒已，畜养象、马、牛、羊、驼、驴一切畜兽，不作净，施未受戒者，是优婆塞得失意罪，不起堕落，不净有作。若优婆塞受持戒已，若不储畜僧伽梨衣、钵盂、锡杖，是优婆塞得失意罪，不起堕落，不净有作。若优婆塞受持戒已，若为身命须田作者，不求净水及陆稼处，是优婆塞得失意罪，不起堕落，不净有作。若优婆塞受持戒已，为于身命，若作市易斗称卖物，一说价已，不得前却舍贱趣贵；斗称量物任前平用，如其不平，应语令平，若不如是，是优婆塞得失意罪，不起堕落，不净有作。若优婆塞受持戒已，若于非处、非时行欲，是优婆塞得失意罪，不起堕落，不净有作。若优婆塞受持戒已，商估贩卖，不输官税，盗弃去者，是优婆塞得失意罪，不起堕落，不净有作。若优婆塞受持戒已，若犯国制，是优婆塞得失意罪，不起堕落，不净有作。若优婆塞受持戒已，若得新谷，果蓏菜茹，不先奉献供养三宝先自受者，是优婆塞得失意罪，不起堕落，不净有作。若优婆塞受持戒已，僧若不听说法赞叹，辄自作者，是优婆塞得失意罪，不起堕落，不净有作。若优婆塞受持戒已，道路若在诸比丘前、沙弥前行，是优婆塞得失意罪，不起堕落，不净有作。若优婆塞受持戒已，僧中付食，若偏为师选择美好过分与者，是优婆塞得失意罪，不起堕落，不净有作。若优婆塞受持戒已，若养蚕者，是优婆塞得失意罪，不起堕落，不净有作。若优婆塞受持戒已，行路之时，遇见病者，不住瞻视，为作方便付嘱所在而舍去者，是优婆塞得失意罪，不起堕落，不净有作”。<span lang="EN-US"></span></span></b></p>
<p>此下为二十八种轻戒。失意罪为轻罪，比六重较轻也。失意为不注意而犯，非不可忏悔者，不失无作戒体。不起心忏悔，为不起，不起必堕落恶趣。有作、对无作言，有处又谓之有表、无表。在受戒时，三业表作，熏成戒种，谓之无作戒体。轻罪于无作戒体不失，以惟有作，与无作相违。此类有作，皆属恶秽不净，故谓不净有作，饮酒耽乐者，即非以之为治病之药，始犯此戒。佛弟子七众，出家者为：比丘、比丘尼、式叉摩那尼、沙弥、沙弥尼，在家者为：优婆塞、优婆夷。此中出家只举前二，以出家后三、非究竟必至为比丘及比丘尼故。受持八戒斋，即受短期出家戒，最宜于寺院中行之。出家人常用漉水囊以除水虫，此中疑水有虫，而未漉净即饮之者，为犯戒。独宿尼寺，易起人讥谤，故为犯罪。猫狸专为食啖鼠类，以伤生故，不应畜养。一切畜兽，不能作为己有，亦可净施未受戒人，而自己借用之。戒行最要：为报恩、敬德、济苦、之三类，二十八轻、首戒即为报恩，后为救苦。受戒品有单行本，在家律要广集中亦收集之，明藕益大师曾为注解。中国向来只受通常五戒，未照此经受持。此中于日常生活，皆有大概规定，使人行之，能心安理得，最为妙行。招提、梵音，即十方常住之义，如丛林亦谓之招提。僧伽梨衣、为大衣。钵盂、锡杖，皆为出家比丘清净用物，储畜三衣、钵、杖，以备供养比丘之用，非在家众应用。非时、非处行欲，指夫妇言。</p>
<p><span style="color:#333399">癸二　结赞<span lang="EN-US"></span></span></p>
<p><b><span style="color:teal">“善男子！若优婆塞至心能受持如是戒，是人名为优婆塞中分陀利华，优婆塞中微妙上香，优婆塞中清净莲华，优婆塞中真实珍宝，优婆塞中丈夫之人！”<span lang="EN-US"></span></span></b></p>
<p>分陀利华、为白莲华。清净莲华、为一切莲华。</p>
<p><span style="color:#333399">壬三　结在家胜<span lang="EN-US"></span></span></p>
<p><b><span style="color:teal">“善男子！如佛所说菩萨二种：一者、在家，二者、出家。出家菩萨名为比丘，在家菩萨名优婆塞。出家菩萨持出家戒，是不为难；在家菩萨持在家戒，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>在中国出家人，已多与在家人之环境相同，只少家属之缠绕耳。如寺院既须置财产，经营管理，乃至与人争讼，亦与在家人无异。若暹罗、缅甸等处之出家人，则仍乞食，与中国异。</p>
<p><a name="a15"></a><span style="color:#333399">净戒品第十五<span lang="EN-US"></span></span></p>
<p>净所受戒，为既受戒后所必有之事，故有此品之来。</p>
<p><span style="color:#333399">戊二　持行<span lang="EN-US"></span></span></p>
<p><span style="color:#333399">己一　持戒清净<span lang="EN-US"></span></span></p>
<p><span style="color:#333399">庚一　善生问<span lang="EN-US"></span></span></p>
<p><b><span style="color:teal">善生言：“世尊！有人受持如是戒已，云何当令是戒净耶”？<span lang="EN-US"></span></span></b></p>
<p>如文可知。</p>
<p><span style="color:#333399">庚二　世尊答<span lang="EN-US"></span></span></p>
<p><span style="color:#333399">辛一　示能净法<span lang="EN-US"></span></span></p>
<p><b><span style="color:teal">佛言：“善男子！有三法能净是戒：一者、信佛、法、僧，二者、深信因果，三者、解心。复有四法：一者、慈心，二者、悲心，三者、无贪心，四者、未有恩处先以恩加。复有五法：一者、先于怨所以善益之，二者、见怖懅者能为救护，三者、求者未索先开心与，四者、凡所施处平等无二，五者、普慈一切不依因缘。复有四法：一者、终不自轻言我不能得菩提果，二者、趣菩提时其心坚固，三者、精进勤修一切善法，四者、造作大事心不疲悔。复有四法：一者、自学善法，学已教人；二者、自离恶法，教人令离；三者、善能分别善恶之法；四者、于一切法不取不著。复有四法：一者、知有为法无我我所，二者、知一切业悉有果报，三者、知有为法皆是无常，四者、知从苦生乐，从乐生苦。复有三法：一者、于诸众生心无取著，二者、施众生乐其心平等，三者、如说而行。复有三法：一者、能施众生乐因，二者、所作不求恩报，三者、自知定当得成阿耨多罗三藐三菩提。复有三法：一者、为诸众生受大苦恼，二者、次第受之，三者、中间不息，虽受是苦心终不悔。复有三法：一者、未除爱心、能舍所爱施与他人，二者、未除嗔恚、有恶来加而能忍之，三者、未除痴心、而能分别善恶之法。复有三法：一者、善知方便能教众生远离恶法，二者、善知方便能教众生令修善法，三者、化众生时心无疲悔。复有三法：一者、为令众生离身苦时，自于身命心不吝惜，二者、为令众生离心苦时，自于身命心不吝惜；三者、教化众生修善法时，自于身命心不吝惜。复有三法：一者、自舍己事先营他事，二者、营他事时不择时节，三者、终不顾虑辛苦忧恼。复有三法：一者、心无妒嫉，二者、见他受乐心生欢喜，三者、善心相续间无断绝。复有三法：一者、见他少善，心初不忠；二者、毫末之惠，辄思多报；三者、于无量世受无量苦，其心坚固无退转想。复有三法：一者、深知生死多诸过咎，犹故不舍一切作业；二者、见诸众生无归依者为作归依，三者、见恶众生心生怜愍，不责其过。复有三法：一者、亲近善友，二者、闻法无厌，三者、至心咨受善知识教。复有九法：远离三法，三时不悔，平等惠施三种众生。复有四法：所谓慈、悲、喜、舍。<span lang="EN-US"></span></span></b></p>
<p>若言不论是否佛说，要合真理才信，则为信法而未信佛。若言凡佛大觉海中流出之说，皆合真理，则信法亦信佛。僧为修学佛法之贤圣众，能从凡夫行至佛位。故单信法或佛法或僧，则信仰不为具足，须三种具信，则为具足信心。深信因果，非浅智所能。古人答错一句不落因果，致堕野狐身经五百世，后得大德为之转语谓不昧因果，方能解脱；若能深信因果，未有不清净持戒者。具解心，则于佛、法、僧、因果、缘生、性空、空、无相、无愿三解脱门等，皆能明了胜解。于一切法不取不著者，即具有胜解者。虽一切法缘生性空，如幻如化，而业报相续，仍不落空亡。古时有禅师言：“本来空即还业债，还业债即本来空”，则为善知空性。</p>
<p align="center" style="text-align:center"><span lang="EN-US"><img border="0" width="219" height="587" src="./1028.files/image001.gif" v:shapes="_x0000_i1137"></span></p>
<p><span style="color:#333399">辛二　辨净心时<span lang="EN-US"></span></span></p>
<p><b><span style="color:teal">“善男子！菩萨若以上法净心，要在二时：一、佛出世时，二、缘觉出时。善男子！众生善法有三种生：一、从闻生，二、从思生，三、从修生。闻思二种在二时中，从修生者，不必尔也。<span lang="EN-US"></span></span></b></p>
<p>菩萨善若从修生，则修成时，虽无佛、缘觉，亦能持戒清净。</p>
<p><span style="color:#333399">辛三　结在家胜<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨如是净戒，是不为难；在家净戒是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a16"></a><span style="color:#333399">息恶品第十六<span lang="EN-US"></span></span></p>
<p>戒净重在行善，此品则明止恶。</p>
<p><span style="color:#333399">己二　息除诸恶<span lang="EN-US"></span></span></p>
<p><span style="color:#333399">庚一　问答息恶<span lang="EN-US"></span></span></p>
<p><b><span style="color:teal">善生言：“世尊！菩萨已受优婆塞戒，若有内外诸恶不净因缘，云何得离”？“善男子！菩萨若有内外诸恶不净因缘，是人应当修念佛心。若有至心修念佛者，是人则得离内外恶不净因缘，增长悲慧。<span lang="EN-US"></span></span></b></p>
<p>念佛、以佛功德加持对治不净因缘。盖佛心即慈悲心，一心念佛，则与慈悲相应，而诸恶自息矣。</p>
<p><span style="color:#333399">庚二　问答修法<span lang="EN-US"></span></span></p>
<p><span style="color:#333399">辛一　问修法<span lang="EN-US"></span></span></p>
<p><b><span style="color:teal">“世尊！当云何修”？<span lang="EN-US"></span></span></b></p>
<p><span style="color:#333399">辛二　答念佛<span lang="EN-US"></span></span></p>
<p><span style="color:#333399">壬一　广观佛德<span lang="EN-US"></span></span></p>
<p><b><span style="color:teal">“善男子！当观如来有七胜事：一者、身胜，二者、如法住胜，三者、智胜，四者、具足胜，五者、行处胜，六者、不可思议胜，七者、解脱胜。云何身胜？如来身为三十二相、八十种好之所严饰，一一节力敌万八千伊罗钵那香象之力，众生乐见无有厌足，是名身胜。云何如法住胜？如来既自得利益已，复能怜愍救济利益无量众生，是名如法住胜。云何智胜？如来所有四无碍智，非诸声闻、缘觉所及，是名智胜。云何具足胜？如来具足行命、戒、见，是名具足胜。云何行处胜？如来世尊修三三昧、九次第等，非诸声闻、缘觉所及，是名行处胜。云何不可思议胜？如来所有六种神通，亦非声闻，缘觉所及；如十力、四无所畏、大悲、三念处，是名不可思议胜。云何解脱胜？如来具足二种解脱，除智慧障及烦恼障，永断一切烦恼习气，智缘二事俱得自在，是名解脱胜。是故舍利弗于契经中赞叹如来具七胜法，如来从观不净乃至得阿耨多罗三藐三菩提，从庄严地至解脱地，胜于声闻、辟支佛等，是故如来名无上尊。如来世尊修空三昧，灭定三昧，四禅慈悲，观十二因缘，皆悉为利诸众生故。如来正觉，发言无二，故名如来。如往先佛从庄严地出，得阿耨多罗三藐三菩提，故名如来。具足获得微妙正法，名阿罗诃。能受一切人天供养，名阿罗诃。觉了二谛──世谛、真谛──，名三藐三佛陀。修持净戒，具足三明，名明行足。更不复生诸有之中，故名善逝。知二世界──众生世界、国土世界──，名世间解。善知方便调伏众生，名调御丈夫。能令众生不生怖畏，方便教化离苦受乐，是名天人师。知一切法及一切行，故名为佛。能破四魔，名婆伽婆。复观如来行戒定慧，为益众生。又于无量无数世中，怨亲等利，无有差别。悉断一切无量烦恼，一一皆知，一一众生为一烦恼无量世中受大苦恼。如来世尊为众生故，难施能施，难忍能忍。佛有二净：一、庄严净，二、果报净。如是二净因缘力故，从初十十至后十十，无有人天能说其过。如来具足八万音声，众生闻之不生厌离，以是因缘，如来出胜一切声闻、辟支佛等。<span lang="EN-US"></span></span></b></p>
<p>平常以持名念佛为念佛，而于念字旁加一口，其实、念佛即念念相续观佛胜事之谓。如法住、即如法之真实性相而住。四无碍智者：一、法无碍智，二、词无碍智，三、义无碍智，四、乐无碍智。三三昧者：一、空，二、无相，三、无愿。九次第定者：四禅定，四空处，灭尽定。六神通前已释。灭定、将有漏心行皆已灭尽。如来、谓从真理说法不二而来，谓之如来。又从先佛修行成佛而来，谓之如来。应供、正遍知、明行足、善逝、世间解、无上士、调御丈夫、天人师、佛、世尊、共十德号。初十十、即十善、十波罗蜜。后十十、即十力、十号。又于十善具十种修，成百福德，贯于初后，通名十十。</p>
<p><span style="color:#333399">壬二　结会戒净<span lang="EN-US"></span></span></p>
<p><b><span style="color:teal">善男子！若人受持优婆塞戒欲净戒者，当作如是修念佛心。若修念佛，是人则离内外诸恶不净因缘，增长悲慧，贪、嗔、痴、断，具足成就一切善法。<span lang="EN-US"></span></span></b></p>
<p>结归于念戒清净也。</p>
<p><span style="color:#333399">壬三　结在家胜<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨修念佛心，是不为难；在家修集，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a17"></a><span style="color:#333399">供养三宝品第十七<span lang="EN-US"></span></span></p>
<p>三宝为一切众生之真归依处，仰赖三宝加被，则能持戒息恶，离过清净。</p>
<p><span style="color:#333399">己三　供养三宝<span lang="EN-US"></span></span></p>
<p><span style="color:#333399">庚一　善生问<span lang="EN-US"></span></span></p>
<p><b><span style="color:teal">善生言：“世尊！菩萨已受优婆塞戒，复当云何供养三宝”？<span lang="EN-US"></span></span></b></p>
<p>三宝、又称三尊。佛为福智庄严之福慧两足尊，法为能离贪欲之离欲尊，僧为众中清净之众中尊。三宝实为闇室之明灯，迷途之觉路，一切众生，皆应供养，故善生问：应如何供养三宝？</p>
<p><span style="color:#333399">庚二　世尊答<span lang="EN-US"></span></span></p>
<p><span style="color:#333399">辛一　三宝福田<span lang="EN-US"></span></span></p>
<p><b><span style="color:teal">“善男子！世间福田凡有三种：一、报恩田，二、功德田，三、贫穷田。报恩田者：所谓父母、师长、和上。功德田者：从得暖法乃至得阿耨多罗三藐三菩提。贫穷田者：一切穷苦困厄之人。如来世尊是二种福田：一、报恩田，二、功德田。法亦如是，是二种田。众僧三种：一、报恩田，二、功德田，三、贫穷田。以是因缘，菩萨已受优婆塞戒，应当至心勤供养三宝。”<span lang="EN-US"></span></span></b></p>
<p>三藐三菩提下，应增一者字。福田者，田以生长为义，于应供养者供养之，则能受诸福报，如农夫种田，有收获之利，故曰福田。约之则为三种：一、报恩田，亦曰恩田；于己有养育教诲之恩者，报答之，自获无量之福。二、功德田，亦曰敬田；于有修集世出世功德之三宝，恭敬供养，自生无量之福。三、贫穷田，亦曰悲田；系可悲愍之苦难贫穷境界，向此境界惠施，则得无量之福。僧于尚未得到大福德时，又已舍弃家财，不治生产，实行乞食，故亦为贫穷田。和上、译亲教师，又曰和尚，义译力生，以依归之力而弟子之道得生故也。从暖法乃至得阿耨多罗三藐三菩提者，乃至二字、指四加行中之顶、忍、世第一法、声闻四果、缘觉及菩萨而言。</p>
<p><span style="color:#333399">辛二　住持三宝<span lang="EN-US"></span></span></p>
<p>三宝应有三种：第一、一体三宝，清净自性佛、法、僧、人人本具，法法不无，心、佛、众生，平等一体。第二、别相三宝，即得无上菩提者为佛宝，由佛所证所说之法为法宝，依佛法修行从得暖法乃至等觉菩萨为僧宝。第三、则住持三宝，即寺塔等处供养之佛像为佛宝，一切佛经典册为法宝，出家奉行佛律之僧众为僧宝。此中所说，正是住持三宝。或有执著自性三宝而轻慢住持三宝者，不免错误！</p>
<p><span style="color:#333399">壬一　广明佛宝<span lang="EN-US"></span></span></p>
<p><span style="color:#333399">癸一　建供塔像<span lang="EN-US"></span></span></p>
<p><b><span style="color:teal">“善男子！如来即是一切法藏，是故智者应当至心勤心供养生身、灭身、形像、塔庙！若于空野无塔像处，常当系念尊重赞叹，若自力作，若劝人作；见人作时，心生欢喜；如其自有功德力者，要当广教众多之人而共作之。既供养已，于己身中莫生轻想，于三宝所亦应如是。凡所供养，不使人作，不为胜他，作时不悔，心不愁恼，合掌赞叹，恭敬尊重。若以一钱至无量宝，若以一綖至无量綖，若以一华至无量华，若以一香至无量香，若以一偈赞至无量偈赞，若以一礼至无量礼，若绕一匝至无量匝，若一时中乃至无量时，若自独作若共人作。善男子！若能如是至心供养佛、法、僧者，若我现在及涅槃后，等无差别。见塔庙时，应以金、银、铜、铁、绳巢、幡盖、技乐、香油、灯明而供养之。若见鸟兽践蹋毁坏，要当涂治扫除令净；暴风水火之所坏处，亦当自治。自若无力，当劝人治。或以金、银、铜、铁、土、木。若有尘土，洒扫除拂，若有垢污，以香水洗。若作宝塔及作宝像，作讫当以种种幡、盖、香、华、奉上。若无真实，力不能办，次以土木而造成之，成讫、亦当幡、盖、香、华、种种技乐而供养之。若是塔中草木不净，鸟兽死尸及其粪秽、萎华臭烂、悉当除去，蛇、鼠孔穴，当塞治之。铜像、木像、石像、泥像、金、银、琉璃、颇梨等像，常当洗治，任力香涂。随力造作种种璎珞，乃至犹如转轮圣王塔。精舍内、当以香涂。若白土泥作塔像已，当以琉璃、颇梨、真珠、绫绢、彩锦、铃磬、绳巢而供养之。画佛像时，彩中不杂胶乳鸡子，应以种种华贵、散华、妙绋、明镜、未香、涂香、散香、烧香、种种扜乐，歌舞供养。如昼，夜亦如是。如夜，昼亦如是。不如外道烧酥、大麦而供养之。终不以酥涂塔像身，亦不乳洗。不应造作半身佛像；若有形像身不具足，当密覆藏，劝人令治，治已具足，然后显示。见像毁坏，应当至心供养恭敬，如完无别。如是供养要身自作，若自无力，当为他使，亦劝他人令佐助之。”<span lang="EN-US"></span></span></b></p>
<p>此中正明住持佛宝。生身者，即佛在印度之生身。灭身者，即佛以三昧真火自焚其身而留存之舍利。琉璃、非琉璃灯之琉璃，乃一种青色之宝。华贯、即以线贯串之花。</p>
<p><span style="color:#333399">癸二　敬赞佛法<span lang="EN-US"></span></span></p>
<p><b><span style="color:teal">“若人能以四天下宝供养如来，有人直以种种功德尊重赞叹，至心恭敬，是二福德等无差别。所谓如来身心具足，身有微妙三十二相、八十种好、具足大力，心有十力、四无所畏、大悲、三念、五智三昧、三种法门、十一种空、观十二缘智、无量禅定、具足七智、已能度到六波罗蜜岸。若人能以如是等法赞叹佛者，是人则名真供养佛。”<span lang="EN-US"></span></span></b></p>
<p>此明恭敬赞叹佛法。五智三昧者：此中五智三昧，系指修五停心智而得之定。五停心即：不净、慈悲、因缘、界分别、数息之五观。三种法门者：指奢摩他──止，毗钵舍那──观，及禅那──止观不二而言。十一空观者：指内空、外空、内外空、有为空、无为空、无始空、性空、无所有空、第一空义、大空、等十一空而言。尚有说十六空、十八空、二十空，多与此相同者。十二缘智者：即指缘十二因缘之智。七智、即七觉分：谓择法、精进、喜、轻安、念、定、行舍之七菩提分。</p>
<p><span style="color:#333399">壬二　略显法僧<span lang="EN-US"></span></span></p>
<p><b><span style="color:teal">“云何名为供养于法？善男子！若能供养十二部经，名供养法。云何供养十二部经？若能至心信乐受持、读诵、解说、如说而行，既自为己，复劝人行，是名供养十二部经。若能书写十二部经，既书写已，种种供养，如供养佛，唯除洗浴，若有供养受持、读诵如是经者，是则名为供养法也。供养法时，如供养佛。又复有法，谓菩萨一根，辟支佛人三根、三谛，若信是者，名供养法。若有供养发菩提心受持戒者出家之人，向须陀洹至阿罗汉果，名供养僧。”<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>此中正明住持法宝、僧宝。供养法，应以诵读、解说、受行、劝他、为正解。或有谓仅以说法他听为法供养者，不免挂漏。三根者：此中指辟支佛之上中下三根言：三谛者：通常指真谛、俗谛、中谛，此中即指三根所证之上中下三谛。又诸行无常，诸法无我，涅槃寂静，亦为三谛。发菩提心出家受比丘及菩萨戒之人，为菩萨比丘僧。又向须陀洹至阿罗汉果之小乘圣众，亦应供养。<span lang="EN-US"></span></p>
<p><span style="color:#333399">辛三　示供养益<span lang="EN-US"></span></span></p>
<p><b><span style="color:teal">“若有人能如是供养佛、法、僧宝，当知是人终不远离十方如来，常与诸佛行住坐卧。善男子！若有人能如说多少供养如是三福田者，当知是人于无量世多受利益。”<span lang="EN-US"></span></span></b></p>
<p>恒常供养住持三宝，能与自性三宝相应和合而成为一，故于无量世多受利益。</p>
<p><span style="color:#333399">辛四　结在家胜<span lang="EN-US"></span></span></p>
<p><b><span style="color:teal">“善男子！菩萨二种：一者、在家，二者、出家。出家菩萨供养三宝，是不为难；在家供养，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>出家人每日有常课，每食修供养，供养三宝较为容易；在家人环境恶劣，乃为难能。以上广显修成菩萨之行一大科，共十六品，已讲完。文中皆系以在家菩萨为中心作标准，能如此修行，即成为在家菩萨。以下正明能行六度之相，即能行六度菩萨之体相。</p>
<p><a name="a18"></a><span style="color:#333399">六波罗蜜品第十八<span lang="EN-US"></span></span></p>
<p>此六种修行，度到彼岸，如六种渡人之船。菩萨、即藉此以渡到彼岸，此品正明其总相。</p>
<p><span style="color:#333399">丙二　正明能行六度之相<span lang="EN-US"></span></span></p>
<p><span style="color:#333399">丁一　善生问<span lang="EN-US"></span></span></p>
<p><b><span style="color:teal">善生言：“世尊！如佛先说供养六方，六方即是六波罗蜜，是人则能增长财、命，如是之人有何等相”？<span lang="EN-US"></span></span></b></p>
<p>问意：为能供养六方、六波罗蜜之菩萨，究有何种行相可辨？</p>
<p><span style="color:#333399">丁二　世尊答<span lang="EN-US"></span></span></p>
<p><span style="color:#333399">戊一　正答能行人相<span lang="EN-US"></span></span></p>
<p><b><span style="color:teal">佛言：“善男子！若能不惜一切财物，常于他人作利益事，念于布施，乐行布施，随有随施，不问多少，当行施时，于身财物不生轻想；净施不择持戒、毁戒；赞叹布施，见行布施欢喜不妒；见有求者心则悦乐，起迎礼拜，施床命坐；前人咨问若不咨问，辄为赞叹布施之果。见恐怖者，能为救护，处饥馑世，乐施饮食，虽作是施，不为果报，不求恩报施。不诳众生，能赞三宝所有功德。不以斗称杂余异贱欺诳于人，不乐酒博贪欲之心，常修惭愧羞耻之德，虽复巨富，心不放逸，多行惠施，不生憍慢。善男子！有是相者，当知是人则能供养施波罗蜜。善男子！若有人能净身、口、意，常修软心，不作罪过，设误作者，常生愧悔，信是罪业，得恶果报，所修善事，心生欢喜；于小罪中生极重想，设其作已，恐怖忧悔。终不打骂嗔恼众生。先意语言，言辄柔软，见众生已，生爱念心，知恩报恩，心不悭吝，不诳众生。如法求财，乐作福德，所作功德常以化人。见穷苦者，身代受之，常修慈心，怜愍一切。见作恶者，能为遮护；见作善者，赞德说果，复以身力往营佐之。身不自由，令他自在。常修远离嗔恚之心，或时蹔起，觉生愧悔。实语、软语，远离两舌及无义语。善男子！有是相者，当知是人则能供养戒波罗蜜。善男子！若人能净身、口、意业，众生设以大恶事加，乃至不生一念嗔心，终不恶报；若来悔谢，即时受之。见众生时，心常欢喜，见作恶者，生怜愍心。赞叹忍果，诃责嗔恚，说嗔果报多有苦毒。修施忍时，先及怨家。正观五阴众缘和合，若和合成，何故生嗔？深观嗔恚乃是未来无量恶道受苦因缘，若蹔生嗔，则生惭愧恐怖悔心。见他忍胜，不生妒嫉。善男子！有是相者，当知是人则能供养忍波罗蜜。善男子！若有人能不作懈怠，不受不贪坐卧等乐，如作大事功德时力，及营小事心亦如是。凡所作业，要令毕竟。作时不观饥渴、寒热，时与非时。不轻自身。大事未讫，不生悔心；作既终讫，自庆能办。赞叹精进所得果报。如法得财，用皆以理。见邪进者，为说恶果。善教众生令修精进，所作未竟，不中休息。修善法时，不随他语。善男子！有是相者，当知是人则能供养进波罗蜜。善男子！若有人能净身、口、意，乐处空闲──若窟、若山、树林、空舍──不乐愦闹、贪著卧具，不乐听说世间之事，不乐贪欲、嗔恚、愚痴。先语、软语，常乐出家教化众生，所有烦恼轻微软薄，离恶觉观，见怨修慈，乐说定报，心若逸乱，生怖愧悔，见邪定者，为说罪过，善化众生置正定中。善男子！有是相者，当知是人则能供养禅波罗蜜。善男子！若有人能净、身、口、意，悉学一切世间之事，于贪、嗔、痴心不贪乐，不诳、不乱。怜愍众生，善能供养父母、师长、和上、长老、耆旧有德，修不放逸。先语、软语，不诳众生，能分别说邪道、正道及善恶报，常乐寂静出家修道，能以世事用教众生，见学胜己，不生妒心，自胜他人，不生憍慢。受苦不忧，受乐不喜。善男子！有是相者，当知是人则能供养般若波罗蜜。”<span lang="EN-US"></span></span></b></p>
<p>此正分答能行六度菩萨之六种相。嗔心为纯恶法，若贪及痴尚通无记及通三界，嗔唯恶性，只在欲界。</p>
<p><span style="color:#333399">戊二　别明各有四事<span lang="EN-US"></span></span></p>
<p><b><span style="color:teal">“善男子！一一方中各有四事，施方四者：一者：调伏众生，二者、离对，三者、自利，四者、利他。若人于财不生悭惜，亦不分别怨亲之相、时与非时，是人则能调伏众生。于财不惜，故能行施，是故得离悭吝之恶，是名离对。欲施、施时、施己、欢喜，不生悔心，是故未来受人天乐至无上乐，是名自利。能令他人离于饥渴苦切之恼，故名利他。戒方四者：一者、庄严菩提，二者、离对，三者、自利，四者、利他。庄严菩提者，优婆塞戒至菩萨戒，能为阿耨多罗三藐三菩提初地根基，是名庄严。既受戒已，复得远离恶戒、无戒，是名离对。受持戒已，得人天乐至无上乐，是名自利。既受戒已，施诸众生无恐无畏，咸令一切离苦获安，是名利他。忍方四者：一者、庄严菩提，二者、离对，三者、自利，四者、利他。庄严菩提者，因忍故得修善，修善故得初地乃至阿耨多罗三藐三菩提，是名庄严。既修忍已，能离嗔恶，是名离对。忍因缘故，得人天乐至无上乐，是名自利。忍因缘故，人生喜心、善心、调心，是名利他。进方四者：一者、庄严菩提，二者、离对，三者、自利，四者、利他。庄严菩提者，因精进故得修善，修善法故得初地乃至阿耨多罗三藐三菩提，是名庄严。修善法时，离恶懈怠，是名离对。因是善法，得人天乐至无上乐，是名自利。教众生修善，令离恶法，是名利他。禅方四者：一者、庄严菩提，二者、离对，三者、自利，四者、利他。庄严菩提者，因修如是禅定力故，获得初地乃至阿耨多罗三藐三菩提，是名庄严。因是禅定修无量善，离恶觉观，是名离对。修舍摩他因缘力故，常乐寂静，得人天乐至无上乐，是名自利。断诸众生贪欲、嗔恚、狂痴之心，是名利他。智方四者：一者、庄严菩提，二者、离对，三者、自利，四者、利他。庄严菩提者，因修智慧获得初地乃至阿耨多罗三藐三菩提，是名庄严。修智慧故，远离无明，令诸烦恼不得自在，是名离对。除烦恼障及智慧障，是名自利。教化众生令得调伏，是名利他。<span lang="EN-US"></span></span></b></p>
<p>此别明六方六度各有四事。烦恼障、从能障得名。智慧障、即所知障，从所障得名。此六度为修行最要之法，自应各度平等均修；但因本经为在家菩萨经，故尤重在施度。</p>
<p><span style="color:#333399">戊三　确示定有六度<span lang="EN-US"></span></span></p>
<p><b><span style="color:teal">“善男子！或有说言：离戒无忍，离智无定，是故说有四波罗蜜。若能忍恶不还报者，即名为戒；若修禅定心不放逸，即是智慧；是故戒即是忍，慧即是定。离慧无定，离定无慧，是故慧即是定，定即是慧。离戒无进，离进无戒，是故戒即精进，精进即戒。离施无进，离进无施，是故施即精进，精进即施。故知无有六波罗蜜者。是义不然！何以故？智慧是因，布施是果；精进是因，持戒是果；三昧是因，忍辱是果。然因与果，不得为一，是故应有六波罗蜜。若有说言：戒即是忍，忍即是戒，是义不然！何以故？戒从他得，忍不如是；有不受戒而能忍恶，为众修善忍无数苦，无量世中代诸众生受大苦恼，心不悔退，是故离戒应有忍辱。善男子！三昧、即是舍摩他，智慧、即是毗婆舍那；舍摩他、名缘一不乱，毗婆舍那、名能分别；是故我于十二部经说定、慧异，当知定有六波罗蜜。如来所以最初先说檀波罗蜜，为调众生。施时离贪，是故次说尸波罗蜜。施时能忍舍离之心，是故次说忍波罗蜜。施时心乐，不观时节，是故次说进波罗蜜。施时心一，无有乱想，是故次说定波罗蜜。施时不为受生死乐，是故次说智波罗蜜。”<span lang="EN-US"></span></span></b></p>
<p>此中引或言只四度、或三度、二度、及一度而破斥之，确示定有六度之别体相。三昧、即正定，由舍摩他而得。毗婆舍那、即是观。缘一不乱、即是止。能善分别、乃是观。</p>
<p><span style="color:#333399">戊四　出六波罗蜜相<span lang="EN-US"></span></span></p>
<p><b><span style="color:teal">“善男子！云何名为波罗蜜耶？施时不求内外果报，不观福田及非福田，施一切财，心不吝惜，不择时节，是故名为施波罗蜜。乃至小罪，虽为生命尚不毁犯，是故名为戒波罗蜜。乃至恶人来割其身，忍而不嗔，是故名为忍波罗蜜。三月之中一偈赞佛，不休不息，是故名为进波罗蜜。具足获得金刚三昧，是故名为禅波罗蜜。善男子！得阿耨多罗三藐三菩提时，具足成就六波罗蜜，是故名为智波罗蜜。”<span lang="EN-US"></span></span></b></p>
<p>施度须与智慧相应，了达根身器界皆空无我。不分别福田非福田，所谓是法平等，无有高下。其他五度，亦复如是。佛作忍辱仙人时，任人割截支体而不生嗔，即忍辱与生空法空慧相应之实例。金刚三昧、即金刚定，金刚喻定，正指菩萨于最后位，断最极细微烦恼之禅定，依此定之慧，如金刚能断一切障习，得此定已，即将成佛。若引申之，则世第一位，亦可谓之无间道，即亦可谓为金刚三昧。再广义、则由此一地进入彼一地时，通可谓金刚三昧。</p>
<p><span style="color:#333399">戊五　结显在家为难<span lang="EN-US"></span></span></p>
<p><b><span style="color:teal">“善男子！菩萨有二：一者、在家，二者、出家。出家能净六波罗蜜，是不为难；在家能净，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>此显在家菩萨能行六度难能可贵。</p>
<p><a name="a19"></a><span style="color:#333399">杂品第十九<span lang="EN-US"></span></span></p>
<p>从此以下，为明菩萨所修之六度，前十七品则讲能行之人也。此品为施度，因品文甚长，分刻于第四第五两卷中，故有杂品第十九之一之二，其实、即为一品。题杂品者，亦以其文义广长耳；其实皆讲明施度者，以题作檀波罗密品为是。</p>
<p><font color="#333399">乙二<span>&nbsp; </span>明菩萨所修之六度</font></p>
<p><font color="#333399">丙一<span>&nbsp; </span>施度</font></p>
<p><font color="#333399">丁一<span>&nbsp; </span>问答能事</font></p>
<p><b><span style="color:teal">善生言：“世尊！菩萨已修六波罗蜜，能为众生作何等事”？善男子！如是菩萨能拔沉没苦海众生。”<span lang="EN-US"></span></span></b></p>
<p>善生问意：为已修六度者，对于众生能作何种利益事？苦海者，即三界，以六道众生皆不能离苦，示苦之深广故。如三苦之苦苦，为生老病死等苦；又坏苦、即人道虽间有乐，天道虽多受乐，而乐坏即是苦；又行苦、即无常不住之苦。由是众生皆在苦中，如马陷泥中，不能自拔。人道虽有智慧，然为五欲──财、色、名、食、睡──所沉没，而难于认清看空；又有欲自振拔，而复遇邪见外道，为其所縳，难得解脱超拔。如有发菩提心修六度行之菩萨，则能救拔此苦海众生。</p>
<p><font color="#333399">丁二<span>&nbsp; </span>广明施度</font></p>
<p><font color="#333399">戊一<span>&nbsp; </span>略示施体</font></p>
<p><b><span style="color:teal">“善男子！若有于财法食生悭，当知是人于无量世得痴贫报，是故菩萨修行布施波罗蜜时，要作自利及利益他。善男子！若人乐施，一切怨仇悉生亲想，不自在者皆得自在。信施因果，信戒因果，是人则得成就施果。善男子！有人说言：施即是意，所以者何？意是施根故。是义不然！何以故？施即五阴。所以者何？由身、口、意具足施故。布施若为自利他利及自他利，则具五阴，如是布施，即能庄严菩提之道。远离烦恼，多财巨富，名施正果；寿命、色、力、安乐、辩才，名施余果。施果三种：有财胜故获得胜果，有田胜故获得胜果，施主胜故获得胜果。向须陀洹至后身菩萨乃至成佛，是名胜田，施如是田，故得胜果。若有施物，具足妙好色、香、味、触，是名财胜，以是物施，故得胜果。若有施主信心淳浓，施、戒、闻、慧，则得胜果。”<span lang="EN-US"></span></span></b></p>
<p>此经为开示在家菩萨修菩萨行之经典，而布施又为在家菩萨所易行，故特重施度之说明。五阴即：色、受、想、行、识。于施时，其色身、感受、想像、刹那生灭相续之行及意识，并前五识，皆为其体。布施、能度悭贪诸烦恼，以悭贪为诸烦恼首，故布施能现生破悭贪，正得来生享巨富报。其余寿命长远，色力健康，身心安乐，言语辩慧，亦皆布施所应有之果报。后身菩萨者，曰一生补处菩萨，如弥勒菩萨今处兜率内院时是。再进而降生人间，则为后身菩萨而即身成佛矣。</p>
<p><font color="#333399">戊二<span>&nbsp; </span>分别施相</font></p>
<p><font color="#333399">己一<span>&nbsp; </span>五种施</font></p>
<p><b><span style="color:teal">“善男子！有智之人，施有五种：一者、至心施，二者、自手施，三者、信心施，四者、时节施，五者、如法求物施。善男子！至心施者，得何等果？若至心施者，是人则得多饶财宝，金银、琉璃、砗磲、玛瑙、珍珠、珊瑚，象、马、牛、羊，田、宅、奴、婢，多饶眷属，至心施者，得如是果。自手施者，得何等果？自手施者所得果报，如上所说，得已能用，自手施者得如是报。信心施者，得何等果？信心施者所得果报，如上所说，常为父母、兄弟、宗亲、一切众生之所爱念，信心施者，加如是报。时节施者得何等果？时节施者所得果报，如上所说，所须之物随时而得，时节施者，兼如是果。如法财施，得何等果？如法财施所得果报，如上所说，得是财已，王、贼、水、火所不能侵。”<span lang="EN-US"></span></span></b></p>
<p>此说明五种之施得五种之果。</p>
<p><font color="#333399">己二<span>&nbsp; </span>四尘施</font></p>
<p><b><span style="color:teal">“若好色施，以是因缘，是人获得微妙上色。若以香施，是人因是名称远闻。若以味施，是人因是众乐见闻，既见闻已生爱重心。若好触施，是人因是得上妙触；受者受已，则能获得寿命、色、力、安乐、辩才。善男子！有人说言：施于塔、像，不得寿命、色、力、安、辩，无受者故。是义不然！何以故？有信心故，施主信心而行布施，是故应得如是五报。善男子！譬如比丘修集慈心，如是慈心实无受者，而亦获得无量果报，施塔、像等亦应如是得五果报。善男子！如人种谷，终不生瓜，施于塔、像，亦复如是；以福田故，得种种果。是故我说田得果报，物得果报，主得果报。”<span lang="EN-US"></span></span></b></p>
<p>此说明以好色、香、味、触布施，则获得寿命、色、力、安乐、辩才之果报。五报：即寿命、色、力、安乐、辩才。</p>
<p><font color="#333399">己三<span>&nbsp; </span>二三施</font></p>
<p><b><span style="color:teal">“善男子！施有二种：一者、法施，二者、财施。法施、则得财、法二报，财施、唯还得财宝报。菩萨修行如是二施，为二事故：一、令众生远离苦恼，二、令众生心得调伏。善男子！复有三施：一、以法施，二、无畏施，三、财物施。以法施者，教他受戒、出家、修道、白四羯磨，为坏邪见说于正法，能分别说实非实等，宣说四倒及不放逸，是名法施。若有众生怖畏王者、狮子、虎、狼、水、火、盗贼，菩萨见已，能为救济，名无畏施。自于财宝破悭不吝，若好若丑，若多若少，牛、羊、象、马，房舍、卧具、树林、泉井，奴婢、仆使，水牛、驼驴，车乘、辇轝，瓶盆、斧镬，绳床、坐具，铜铁、瓦器，衣服、璎珞，灯、明、香、华，扇、盖、帽、履，机杖、绳索，黎、鎒、斧、凿，草、木、水、石，如是等物，称求者意，随所须与，是名财施。若起僧坊及起别房，如上施与出家之人，唯除象、马。”<span lang="EN-US"></span></span></b></p>
<p>此说明二施、三施之相。法施、即以正法启人正见、正念、正信、正行、正智慧等布施。无畏施者，众生有恐怖畏惧时，能使其出离，是名无畏施。白四羯磨、即出家受戒经过所白羯磨。四倒者，以无常为常，不净为净，无乐为乐，无我为我也。</p>
<p><font color="#333399">己四<span>&nbsp; </span>除障施</font></p>
<p><b><span style="color:teal">“善男子！施有四累：一、悭贪心，二、不修施，三、轻小物，四、求世报。如是四累，二法能坏：一、修无我，二、修无常。善男子！若欲乐施，当破五事：一者、嗔心，二者、悭心，三者、妒心，四者、贪惜身命，五者、不信因果；破是五事，常乐布施。乐施之人，获得五事：一者、终不远离一切圣人，二者、一切众生乐见、乐闻，三者、入大众时不生怖畏，四者、得好名称，五者、庄严菩提。善男子！菩萨之人名一切施，云何名为一切施耶？善男子！菩萨摩诃萨如法求物，持以布施，名一切施；恒以净心施于受者，名一切施；少物能施，名一切施；所爱之物，破悭能舍，名一切施；施不求报，名一切施；施时不观田以非田，名一切施；怨亲等施，名一切施；菩萨施财，凡有二种：一者、众生，二者、非众生，于是二中乃至自身都不吝惜，名一切施；菩萨布施，由怜悯心，名一切施；欲施、施时、施已不悔，名一切施。或时设以不净物施，为令前人生喜心故。酒、毒、刀、杖、枷锁等物，若得自在、若不自在，终不以施；不施病人不净食药；不劫他物乃至一钱持以布施。菩萨施时虽得自在，终不骂打令诸仆使生嗔苦恼。如法财施，不求现在后世果报。施已常观烦恼罪过，深观涅槃功德微妙，除菩提已更无所求。施贫穷时，起悲悯心；施福田时，生喜敬心；施亲友时，不生放舍心。若见乞者，则知所须随相给与，不令发言。何以故？不待求施，得无量果”。<span lang="EN-US"></span></span></b></p>
<p>此说明破除四种障碍，于布施之相，破除四障，即能一切施也。</p>
<p><font color="#333399">己五<span>&nbsp; </span>辨施主</font></p>
<p><b><span style="color:teal">“善男子！施主有三：谓下、中、上。不信业果，深著悭吝，恐财有尽，见来求者生嗔碍想，是名为下。虽信业果，于财生悭，恐有空竭，见来求者生于舍心，是名为中。深信业果，于财物所不生悭吝，观诸财物是无常想，见来求者，有与则喜、无与则恼，以身质物而用与之，是名为上。复有下者，见来求者，□面不看，恶骂毁辱。复有中者，虽复施与，轻贱不敬。复有上者，未来便施，敬心而与。复有下者，为现报施；复有中者，为后报施；复有上者，怜愍故施。复有下者，为报恩施；复有中者，为业故施；复有上者，为法藏施。复有下者，畏胜故施；复有中者，等已故施；复有上者，不择怨亲。又复下者，有财言无；又复中者，多财言少；又复上者，少索多与。施者无财，亦复三种：最下之人，见来求者，恶心嗔责；中品之人，见来求者，直言无物；上品之人，见来求者，自鄙无物，心生愁恼。复有下者，常为贤圣之所诃责；复有中者，常为贤圣之所怜愍；复有上者，贤圣见已心生欢喜。”<span lang="EN-US"></span></span></b></p>
<p>此说明施主有下、中、上之三等。 □面、即侧头不顾。</p>
<p><font color="#333399">己六<span>&nbsp; </span>观施理</font></p>
<p><b><span style="color:teal">“善男子！智人行施，为自他利，知财宝物是无常故，为令众生生喜心故，为怜愍故，为坏悭故，为不求索后果报故，为欲庄严菩提道故。是故菩萨一切施已，不生悔心，不虑财尽，不轻财物，不轻自身，不观时节，不观求者，常念乞者如饥思食。亲近善友，咨受正教，见来求者，心生欢喜，如失火家得出财物，欢喜赞叹，说财多过。施已生喜，如寄善人；复语乞者：汝今真是我功德因！我今远离悭贪之心，皆由于汝来乞因缘。即于求者生亲爱心。既施与已，复教乞者如法守护，勤修供养佛、法、僧宝。菩萨如是乐行施已，则得远离一切放逸，虽以身分施于乞者，终不生于一念恶心，因是更增慈、悲、喜、舍。不轻受者，亦不自高，自庆有财称求者意，增长信心，不疑业果。善男子！若能观财是无常相，观诸众生作一子想，是人乃能施于乞者。善男子！是人不为悭结所动，如须弥山风不能动。如是之人，能为众生而作归依，是人能具檀波罗蜜。”<span lang="EN-US"></span></span></b></p>
<p>此说明布施中能修理观，则成为施波罗密。</p>
<p><font color="#333399">己七<span>&nbsp; </span>能乐施</font></p>
<p><b><span style="color:teal">“善男子！有智之人，为四事故，乐行惠施：一者、因施能破烦恼，二者、因施发种种愿，三者、因施得受安乐，四者、因施多饶财宝。善男子！无贪之心，名之为施。云何无贪？施即是业，物即是作，为业、为作、具足布施，名为无贪。因于布施破烦恼者，既行惠施，破悭、贪吝、嗔恚、愚痴。云何因施发种种愿？因是施已，能发种种善恶等愿，因善恶愿得善恶果。何以故？誓愿力故。云何因施得受安乐？因是施故受人天乐，至无上乐。云何因施多饶财宝？因是施故，所求金、银乃至畜生，如意即得。善男子！若人乐施，是人即坏五弊恶法：一者、邪见，二者、无信，三者、放逸，四者、悭吝，五者、嗔痴。离是恶已，心生欢喜，因欢喜故，乃至获得真正解脱。是人现在得四果报：一者、一切乐见乃至怨家，二者、善名流布遍于四方，三者、入大众时心无怖畏，四者、一切善人乐来亲附。善男子！修行施已，其心无悔。是人若以客烦恼故堕于地狱，虽处恶处，不饥不渴，以是因缘离二种苦：一、铁丸苦，二、铁浆苦。若畜生身，所须易得，无所匮乏。若饿鬼身，不受饥渴，常得饱满。若得人身，寿命、色、力、安乐、辩才，及信、戒、施、多闻、智慧，胜于一切；虽处恶世，不为恶事，恶法生时，终不随受，于怖畏处不生恐怖。若受天身，十事殊胜。善男子！有智之人，为二事故，能行布施：一者、调伏自心，二者、坏怨嗔心；如来因是名无上尊。善男子！智者施已，不求受者爱念之心，不求名称免于怖畏，不求善人来见亲附，亦不求望天人果报。观于二事：一者、以不坚财易于坚财，二者、终不随顺悭吝之心。何以故？如是财物，我若终没，不随我去，是故应当自手施与，我今不应随失生恼，应当随施生于欢喜。善男子！施者先当自试其心，以外物施；其心调已，次施内物。因是二施，获得二法：一者、永离诸有，二者、得正解脱。善男子！如人远行，身荷重担，疲苦劳极，舍之则乐。行施之人，见来求者，舍财与之，心生喜乐，亦复如是。”<span lang="EN-US"></span></span></b></p>
<p>此说明施主乐于布施之相。客烦恼、谓由前烦恼习气或环境等关系，非自主自愿所起之烦恼。不坚财、世间易坏之物。坚财、功德之财。永离诸有、即离三界二十五有。</p>
<p><font color="#333399">己八<span>&nbsp; </span>策贫施</font></p>
<p><b><span style="color:teal">“善男子！智者常作如是思惟：欲令此物随逐我身至后世者，莫先于施。复当深观贫穷之苦，豪贵快乐，是故系心常乐行施。善男子！若人有财，见有求者，言无言匮，当知是人已说来世贫穷薄德，如是之人名为放逸。善男子！无财之人，自说无财，是义不然！何以故？一切水草人无不有，虽是国主，不必能施，虽是贫穷，非不能施。何以故？贫穷之人亦有食分，食已洗器，弃荡涤汁，施应食者，亦得福德。若以尘□施于蚁子，亦得无量福德果报。天下极贫，谁当无此尘许□耶？谁有一日食三揣□，命不全者？是故诸人应以食半施于乞者。善男子！极贫之人，谁有赤裸无衣服者？若有衣服，岂无一綖施人系疮，一指许财作灯炷耶？善男子！天下之人，谁有贫穷当无身者？如其有身，见他作福，身应往助，欢喜无厌，亦名施主，亦得福德。或时有分，或有与等，或有胜者。以是因缘，我受波斯匿王食时，亦咒愿王及贫穷人所得福德等无差别。善男子！如人买香──涂香、末香、散香、烧香，如是四香，有人触者，买者、量者等闻无异，而是诸香不失毫厘。修施之德，亦复如是；若多若少，若粗若细，若随喜心，身往佐助，若遥见闻心生欢喜，其心等故，所得果报无有差别。善男子！若无财物，见他施已心不喜信，疑于福田，是名贫穷。若多财宝，自在无碍，有良福田，内无信心，不能奉施，亦名贫穷。是故智者，随有多少，任力施与，除布施已，无有能得人天之乐至无上乐。是故我于契经中说：“智者自观余一揣食，自食则生，施他则死，犹应施与，况复多耶”？善男子！智者当观财是无常，是无常故，于无量世失坏耗减，不得利益；虽是无常，而能施作无量利益，云何悭惜不布施耶？智者复观世间，若有持戒、多闻，持戒、多闻因缘力故，乃至获得阿罗汉果，虽得是果，不能遮断饥渴等苦。若阿罗汉难得房舍、衣服、饮食、卧具、病药，皆由先世不施因缘。破戒之人若乐行施，是人虽堕饿鬼、畜生，常得饱满，无所乏少。善男子！除布施已，不得二果：一者、自在，二者、解脱。若持戒人，虽得生天，不修施故，不得上食，微妙璎珞。若人欲求世间之乐及无上乐，应当乐施。智者当观生死无边，受乐亦尔，是故应为断生死施，不求受乐。复作是观：虽复富有四天下地，受无量乐，犹不知足，是故我应为无上乐而行布施，不为人天。何以故？无常故，有边故。”<span lang="EN-US"></span></span></b></p>
<p>此说明虽贫乏之人，亦能行所应行之布施。</p>
<p><font color="#333399">戊三<span>&nbsp; </span>论施受义</font></p>
<p><font color="#333399">己一<span>&nbsp; </span>略明施受</font></p>
<p><b><span style="color:teal">“善男子！若有说言：施主、受者及受乐者皆是五阴，如是五阴即是无常，舍施五阴，谁于彼受？虽无受者，善果不灭，是故无有施者、受者。应反问言：有施、受、不？若言施即是施，受即我者，复应语言：我亦如是，施即是施，我即五阴。”<span lang="EN-US"></span></span></b></p>
<p>此辨明布施受报，不落空亡。或言施者、受者、及所受物、皆空无有，则不成立布施行果。佛言布施受报，皆相续不断之五阴。</p>
<p><font color="#333399">己二<span>&nbsp; </span>阴作阴受</font></p>
<p><b><span style="color:teal">若言：施阴，此处无常，谁与彼受？谛听！谛听！当为汝说。种子常耶？是无常乎？若言常者，云何子灭而生于芽？若见是过，复言无常，复当语言：若无常者，子时与粪、水、土等功，云何而令芽得增长？若言子虽无常，以功业故而得芽果，应言：五阴亦复如是。若言子中先已有芽，人、功、水、粪为作了因，是义不然！何以故？了因所了，物无增减，多则多住，少则少住，而今水、粪芽则增长，是故本无今有。若言了因二种：一、多，二、少。多则见大，少则见小；犹如燃灯，明多见大，明少见小。是义不然，何以故？犹如一种，多与水粪，不能一时一日增长人等过人。若言了因虽有二种，要待时节，物少了少，物多了多，是故我言了因不增。是义不然！何以故？汝法时常，是故不应作如是说。善男子！子异、芽异，虽作得异，相似不断，五阴亦尔。善男子！如子业增芽，芽业增茎，茎业增叶，叶业增华，华业增果；一道五阴，增五道阴，亦复如是。若言如是异作异受，是义汝有，非我所说。何以故？如汝法中，作者是我，受者是身，而复不说异作异受；受不杀戒，即是我也，以是因缘身得妙色，是故汝法受者无因，作者无果，有如是过。若言我作身受，我亦如是，此作彼受。复应问言：汝身、我异，身受饮食，被服、璎珞、妙食因缘得好色力，恶食因缘得弊色力，是好、恶色若属因缘，我何所得？若言我得忧愁欢喜，云何不是异作、异受？譬如有人，为力服酥，是人久服身得大力、上妙好色，有人羸瘦，见之心喜，是人即得大色力不？若言不得，我亦如是；身所作事，我云何得？何以故？不相似故。我法不尔，阴作、阴受，相似不断。<span lang="EN-US"></span></span></b></p>
<p>此辨明由五阴作而五阴受，即由此人道五阴作布施，而由相续不断转生他道五阴受报，以破或说之常见。了因所了，物无增减，如此殿中有花盆四，不因光之有无、强弱有所增减，或涨大缩小。此中或言，为数论外道之所说，彼执于常及神我故。一道、即指人道。五道、即指其余五道。</p>
<p><font color="#333399">己三<span>&nbsp; </span>前作后受</font></p>
<p><b><span style="color:teal">“善男子！若言五阴无常，此不至彼而得受报，是义不然！何以故？我法或有即作即受，或有异作异受，无作无受。即作即受者，阴作阴受；异作异受者，人作天受；无作无受者，作业因缘和合而有，本无自性，何有作受？汝意若谓：异作异受，云何复言相续不断？是义不然！何以故？譬如置毒乳中，至醍醐时故能杀人，乳时异故，醍醐亦异，虽复有异次第而生，相似不断，故能害人。五阴亦尔，虽复有异，次第而生，相似不断，是故可言异作异受，即作即受、无作无受者，若离五阴者，无我我所。一切众生颠倒覆心，或说色即是我，乃至识即是我。或有说言：色即是我，其余四阴即是我所，乃至识亦如是。若有说言：离五阴已别有我者，无有是处。何以故？我佛法中色非我也。所以者何？无常、无作、不自在故，是名四阴，不名我所；乃至识亦如是。众缘和合，异法出生，故名为作，实无异作；众缘和合，异法出生，名为受者，实无异受；是故名为无作无受。若汝意谓：异作异受，何故此人作业不彼人受？俱有五阴！是义不然，何以故？异有二种：一者、身异，二者、名异。一者、佛得，二者、天得。佛得、天得身名各异，是因缘故身口应异；身口异故造业亦异；造业异故寿命、色力、安、辩、亦异，是故不得佛得作业，天得受果。虽俱五阴，色名是一，受、想、行异。何以故？佛得受乐，天得受苦，佛得生贪，天得生嗔，是故不得名为相似。色名虽一，其实有异，或有佛得白色，天得黑色。若以名同为一义者，一人生时应一切生，一人死时应一切死！汝若不欲然此义者，是故不得异作异受。汝意若谓：汝亦异作异受，我亦如是异作异受；若异作异受，应同我过，何故不见自过而责我者！是义不然！何以故？我异二种：一、次第生亦次第灭，二、次第生不次第灭。是生异故，灭亦复异，是故我言：异作异受，此作此受，不同汝过。譬如有人欲烧聚落，于干草中放一粒火，是火次第生因缘故，能烧百里至二百里。村主求得，即便问之：汝弊恶人，何因缘故烧是大村？彼人答言：实非我烧。何以故？我所放火，寻已灭尽，所烧之处一把草耳，我今当偿还汝二把，其余之物我不应偿。是时村主，复作是言：痴人！由汝小火，次第生火，彼烧百里至二百里，辜由于汝，云何不偿？虽知是火异作异烧，相续不断，故彼得罪。善恶五阴亦复如是，受报时阴虽言不作，以其次第相续而生，是故受报。譬如有人与他共赌执炬远行至百里外，若不至者我当输汝，如其到者汝当输我。执炬之人，至百里已，即从索物。他言：汝炬发迹已灭，云何于此从我索物？执炬者言：彼火虽灭，次第相续生来至此。如是二人，说俱得理。何以故？如是义者，亦即亦异，是故二人俱无过失。若有说言：五阴亦尔，即作即受，异作异受，俱无过失。譬如此彼二岸、中流，总名恒河，夏时二岸相去甚远，秋时二岸相去则近，无常定相，或大或小，虽复增减，人皆谓河。或有说言：此不是河，智人亦说有异、不异。五阴亦尔，智人亦说即作即受，异作异受。汝意若谓：二岸是土，中流是水，河神是河。是义不然！何以故？若神是河，何故复言河清、河浊，有此岸、彼岸、中流深浅，到于大海，可度、不度！譬如有树，则有神居，若无树者，神何所居？河之与神，亦应如是。是故彼此二岸、中流，次第不断，总名为河。是故可言：即之与异，五阴亦尔。譬如有人骂辱贵胜，因恶口故，脚被锁械，是脚实无恶口之罪而被锁械，是故不得决定说言：异作异受，即作即受。唯有智者可得说言：即作即受，异作异受。譬如器、油、炷火、人工众缘和合乃名灯明，汝意若谓灯明增减，是义不然！何以故？减故不增，来故无减，以次第生故言灯增减。汝意若谓：灯是无常，油即是常，油多明多，油少明少者，是义不然！何以故？油无常故，有尽、有烧，如其常者，应二念住；若二念住，谁能烧尽？是故智人亦复说言：灯明即异，五阴亦尔。明即六入，油即是业，油业因缘故令五阴有增有减，有彼有此。如有人说阿坻耶语，是阿抵耶久已过去，不在今日，世人相传，次第不灭，故得称为阿抵耶语，智者亦说是阿抵耶语，非阿抵耶语，虽复是非，俱不失理。五阴亦尔，亦可说言即作即受，异作异受。有人巨富，继嗣中断，身复丧没，财当入官。有人言曰：如是财物，应当属我。官人语言：是财云何异作异属？是人复言：我是亡者第七世孙，次第不断，云何是财不属我耶？官人即言：如是如是，如汝所说。智者说言：五阴亦尔，即作即受。异做异受。”<span lang="EN-US"></span></span></b></p>
<p>此明在五阴无我之中，有施有受，如此种详明施义，在别经中甚难得到，此正本经殊胜之处。此不至彼而得受报者，以此生布施而至彼生受报，在佛法五阴相续义中，不妨有此。阴作阴受者，即是色、受、想、行、识之五阴作业，而色、受、想、行、识之五阴受报。异作异受者，如在人道之五阴作，在天道之五阴受。无作无受者，即五阴和合而作而受，五阴本无自性，是作无自性，受亦无自性。此三道理，即在一事上具明之。人道五阴作，天道五阴受，而五阴本是因缘和合而作而受，即此一事，是阴作阴受，异作异受，无作无受。佛法以无自性故，明一切法空。佛法之空，非灭尽谓之空，即以事物之因缘和合，无实体性谓之空；故与世间科学虚空、真空、之所谓空，不同。现在科学以物质为本体，而精神为附属；又有宗教，以灵魂为主体，而以身体为工具者；与此执色乃至执识为我，执其余为我所者，无异。佛得、天得，是二人名。意谓：名佛得者，布施行应得之果，不能由另一名天得者而得之；反之、则天得行布施，亦不能由佛得得报。放火等喻，以喻由布施之人道五阴，刹那刹那，次第相续而成他道五阴，故由布施之五阴，次第相续而受报。执炬相续喻，河流大小喻，骂辱贵胜喻，器油灯明喻，阿抵耶语喻，及巨富继嗣喻，均反复证明前作后受之义者。六入：即眼、耳、鼻、舌、身、意六根。阿坻耶── 译义无可考──语，是一种方言。</p>
<p><font color="#333399">己四<span>&nbsp; </span>待时成受</font></p>
<p><b><span style="color:teal">汝意若谓：五阴作业，成已便过，是身犹在，业无所依，业若无依，便是无业，舍是身已，云何得报？是义不然！何以故？一切过业，待体待时。譬如橘子因橘而生，从酢而甜。人为橘故种殖是子，是子、根、茎、叶、华、生果、皆悉不酢，时到果熟酢味则发；如是酢味非本无今有，亦非无缘，乃是过去本果因缘；身、口、意业，亦复如是。若言是业住何处者，是业住于过去世中，待时、待器、得受果报。如人服药，经于时节，药虽消灭，时到则发好力、好色；身、口、意业，亦复如是，虽复过灭，时到则受。譬如小儿初所学事，虽念念灭，无有住处，然至百年亦不亡失；是过去业亦复如是，虽无住处，时到自受。是故言：非阴作阴受，亦复不得非阴受也。若能了了通达是事，是人则能获无上果。<span lang="EN-US"></span></span></b></p>
<p>此即异熟报之所谓异时而熟，异类而熟，变异而熟。若欲详知，则须究明阿赖耶识种现熏生之理，此处已将此理含于其中。念念灭无有住处者，亦尚未明现行熏成藏识种义。欲详明此理，则须研究成立阿赖耶识之成唯识论。非五阴作受，则真谛，不得非五阴作受，则为俗谛；能通达此真俗二谛义，则能明布施受报，虽无自性而因果显然。此一大科经文，亦可谓‘成施受论’，成立布施作受之理。</p>
<p><font color="#333399">戊四<span>&nbsp; </span>成净施主</font></p>
<p><font color="#333399">己一<span>&nbsp; </span>离不净施</font></p>
<p><b><span style="color:teal">“善男子！若复有人，于身、命、财悭吝不施，是名为悭。护惜悭人不施之心，不生怜愍，留待福田，求觅福田，既得求过，观财难得，为之受苦；或说无果、无施无受；护惜妻子眷属等心，积财求名，见多生喜，观财是常，是名悭垢。是垢能污诸众生心，以是因缘，于他物中尚不能施，况出自物！智人行施，不为报恩，不为求事，不为护惜悭贪之人，不为生天人中受乐，不为善名流布于外，不为畏怖三恶道苦，不为他求，不为胜他，不为失财，不以多有，不为不用，不为家法，不为亲近。智人行施，为怜愍故，为欲令他得安乐故，为令他人生施心故，为诸圣人本行道故，为欲破坏诸烦恼故，为入涅槃断于有故。善男子！菩萨布施，远离四恶：一者、破戒，二者、疑网，三者、邪见，四者、悭吝。复离五法：一者、施时不选有德无德，二者、施时不说善恶，三者、施时不择种姓，四者、施时不轻求者，五者、施时不恶口骂。复有三事，施已不得胜妙果报：一者、先多发心后则少与，二者、择选恶物持以施人，三者、既行施已心生悔恨。善男子！复有八事，施已不得成就上果：一者、施已见受者过，二者、施时心不平施，三者、施已求受者作，四者、施已喜自赞叹，五者、说无后乃与之，六者、施已恶口骂詈，七者、施已求还二陪，八者、施已生于疑心。如是施主，则不能得亲近诸佛贤圣之人。”<span lang="EN-US"></span></span></b></p>
<p>此中说明远离不净之布施。</p>
<p><font color="#333399">己二<span>&nbsp; </span>正明净施</font></p>
<p><b><span style="color:teal">若以具足色、香、味、触施于彼者，是名净施；若能如法得财施者，是名净施；观财无常不可久保而行布施，是名净施；为破烦恼故行布施，是名净施；为净自心因缘故施，是名净施；若观谁施，谁是受者，施何等物，何缘故施，是施因缘得何等果，如是布施即十二入，受者、施主、因缘、果报皆十二入，能如是观行于施者，是名净施。若行施时，于福田所生欢喜心，如诸福田所求功德，我亦如是求之不息。施于妻子、眷属、仆使，生怜愍心，施于贫穷，为坏苦恼。施时不求世间果报，破憍慢施，柔软心施，离诸有施，为求无上解脱故施，深观生死多于罪施，不观福田非福田施。若能如是行布施者，报逐是人，如犊随母。<span lang="EN-US"></span></span></b></p>
<p>此中说明清净之布施。十二入，即六根、六尘。</p>
<p><font color="#333399">己三<span>&nbsp; </span>较量施福</font></p>
<p><b><span style="color:teal">“若求果施，市易无异。如为身命耕田种作，随其种子获其果实；施主施已，亦复如是，随其所施获其福报。如受施者，受已得命、色、力、安、辩，施主亦得如是五报。若施畜生得百倍报，施破戒者得千倍报，施持戒者得十万报，施外道离欲，得百万报，施向道者得千亿报，施须陀洹得无量报，向斯陀含亦无量报，乃至成佛亦无量报。善男子！我今为汝分别诸福田故，作如是说，得百倍报至无量报。若能至心生大怜愍，施于畜生，专心恭敬施于诸佛，其福正等无有差别。言百倍者，如以寿命、色、力、安、辩施于彼者，施主后得寿命、色、力、安乐、辩才各各百倍；乃至无量，亦复如是。是故我于契经中说：我施舍利弗，舍利弗亦施于我，然我得多非舍利弗得福多也。”<span lang="EN-US"></span></span></b></p>
<p>此中说明各种布施得福之多少。向道、即修五停心，总相念，别相念，暖、顶、忍、世第一法之七方便者。须陀洹、斯陀含、阿那含、阿罗汉、各有向果。乃至即指斯陀含果、向阿那含，阿那含果、向阿罗汉，阿罗汉果、辟支佛等。佛与舍利弗互施，因佛大悲遍虚空尽未来，一切众生一子等视，心量广大，所以得福甚多而舍利弗不能及也。</p>
<p><font color="#333399">己四<span>&nbsp; </span>辨无恶果</font></p>
<p><b><span style="color:teal">“或有人说：受者作恶，罪及施主。是义不然！何以故？施主施时，为破彼苦，非为作罪，是故施主应得善果。受者作恶，罪自钟之，不及施主。施主若以净妙物施，后得好色，人所乐见，善名流布，所求如意，生上种姓，是不名恶；云何说言施主得罪？施主施己，欢喜不悔，亲近善人，财富自在，生上族家，得人天乐至无上乐，能离一切烦恼结缚，施主乃得如是妙果，云何说言得恶果报？施主若能自手施已，生上姓家，遇善知识，多饶财宝，眷属成就，能用能施，一切众生喜乐见之，见已恭敬、尊重、赞叹，施主受报得如是事，云何说言得恶果报？施主若以净物施已，以是因缘多饶财宝，生上种姓，眷属无量，身无病苦，心无忧怖，所有财物王、贼、水、火所不能侵，设失财物不生愁恼，无量世中身心安乐，云何说言受恶果报？若未施时生于信心，施时欢喜，施已安乐，求时、守时、用时、不苦；若以衣施得上妙色，若以食施得无上力，若以灯施得净妙眼，若以乘施身受安乐，若以舍施所须无乏，施主乃得如是善报，云何说言得恶果耶？”<span lang="EN-US"></span></span></b></p>
<p>此破或言若施于恶人，以之作恶，则施主反得恶果之说，以此说能惑人听闻，阻人布施也。</p>
<p><font color="#333399">己五<span>&nbsp; </span>论得果别</font></p>
<p><b><span style="color:teal">“复次、施主若施佛已，用与不用，果报已定。施人及僧，有二种福：一、从用生，二、从受生。何以故？施主施时，自破悭吝，受者用时，破他悭吝，是故说言从用生福。又复从用，人能转用，僧能增长，施已不求世之果报，不以能起烦恼因施，是故能得无上净果，名曰涅槃。若有人能日日立要，先施他食，然后自食，若违此要，誓输佛物，犯则生愧，如其不违，即是微妙智慧因缘，如是施者，诸施中最，是人亦得名上施主。若能随顺求者意施，是人于后无量世中所求如意。若有净心，财物、福田、悉清净者，是人则得无量果报。若给妻子、奴婢衣食，恒以怜愍欢喜心与，未来则得无量福德。复观田仓多有鼠雀，犯暴谷米，恒生怜愍；复作是念：如是鼠雀，因我得活，念已欢喜，无触恼想，当知是人得福无量。若为自身造作衣服、璎珞、环钏、严身之具，种种器物，作已欢喜，自未服用，持以施人，是人未来得如意树。若有说言：离于布施得善果者，无有是处。离财得施，离受有施，不离悭惜成布施者，亦无是处。若不求施，若乏时施，少求多施，求恶施好，教他索施，自往行施，当知是人未来之世多获宝藏，非宝之物悉变成宝。为戏笑施，非福田施，不信因果施，如是布施，不名为施。若人偏为良福田施，不乐常施，是人未来得果报时，不乐惠施。若人施已，生于悔心，若劫他物持以布施，是人未来虽得财物，常耗不集。若恼眷属得物以施，是人未来虽得大报，身常病苦。若先不能供养父母，恼其妻子，奴婢困苦而布施者，是名恶人，是假名施，不名义施。如是施者，名无怜愍，不知恩报，是人未来虽得财宝，常失不集，不能出用，身多病苦。若人如法以财布施，是人未来得无量福，有财能用。若有不以如法财施，是人未来虽得果报，恒赖他得，他若丧没，寻便贫穷。有智之人，深观人天转轮王乐，虽复微妙，皆是无常、是故施时不为人天。”<span lang="EN-US"></span></span></b></p>
<p>此论布施果报有别，即从施者、施物、受者、三方面而定其分别。</p>
<p><font color="#333399">己六<span>&nbsp; </span>明财法施</font></p>
<p><b><span style="color:teal">“善男子！施有二种：一者、财施，二者、法施。财施为下，法施为上。云何法施？若有比丘、比丘尼、优婆塞、优婆夷，能教他人具信、戒、施、多闻、智慧，若以纸墨令人书写，若自书写如来正典，然后施人令得读诵，是名法施。如是施者，未来无量得好上色。何以故？众生闻法，断除嗔心，以是因缘，施主未来无量世中得成上色。众生闻法，慈心不杀，以是因缘，施主未来无量世中得寿命长。众生闻法，不盗他财，以是因缘。施主未来无量世中多饶财宝。众生闻已，开心乐施，以是因缘，施主未来无量世中身得大力。众生闻法，断诸放逸，以是因缘，施主未来无量世中身得安乐。众生闻法，断除痴心，以是因缘，施主未来无量世中得无碍辩。众生闻法，生信无疑，以是因缘，施主未来无量世中信心明了；戒、施、闻、慧，亦复如是。是故法施胜于财施。”<span lang="EN-US"></span></span></b></p>
<p>财施、法施之义，前已说过，此处更广明法施之益。印刷与书写，事同；出钱印经送人，亦具足财法二施。</p>
<p><font color="#333399">己七<span>&nbsp; </span>明鬼神施</font></p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">“或有说言：子修善法，父作不善，因子修善，令父不堕三恶道者，是义不然！何以故？身、口、意业，各别异故。若父丧已堕饿鬼中，子为追福，当知即得；若生天中，都不思念人中之物。何以故？天上成就胜妙宝故。若入地狱，身受苦恼，不暇思念，是故不得。畜生、人中，亦复如是。若谓饿鬼何缘独得？以其本有爱贪悭吝，故堕饿鬼，既为饿鬼，常悔本过，思念欲得，是故得之。若所为者生余道中，其余眷属堕饿鬼者，皆悉得之。是故智者，应为饿鬼勤作福德。若以衣食、房舍、卧具、资生所须，施于沙门、婆罗门等贫穷乞士，为其咒愿，令其得福，以是施愿因缘力故，堕饿鬼者得大势力，随施随得。何以故？生处尔故。诸饿鬼等所食不同，或有食脓，或有食粪，或食血污、呕吐、涕唾，得是施已，一切变成上妙色味。虽以不净荡涤汁等施应食者，然有遮护，竟不得食，如是施主，亦得福德。何以故？以施主心慈怜愍故。若有祀祠，谁是受者？随其祠处而为受者。若近树林则树神受，舍河、泉井、山林、堆阜，亦复如是。是人祀已，亦得福德。何以故？令彼受者生喜心故；是祀福德能护身财。若说杀生祀祠得福，是义不然！何以故？不见世人种伊兰子生旃檀树，断众生命而得福德！若欲祀者，应用香、华、乳、酪、酥、药。为亡追福，则有三时：春时二月，夏时五月，秋时九月。”<span lang="EN-US"></span></span></b></p>
<p>此中明施鬼神之义。虽前述异作异受，乃此生作而他生受，然不可此人作彼人受。但以追荐修福，展转增上，则不无益，究非此人应得之福，即归彼人受报。饿鬼因小有夙命通，知悔本过。所以平常放焰口之施食，原为饿鬼而设，故寺院中每日晚课，皆有蒙山施食以济饿鬼。如广东南洋等地方，供养观世音菩萨，亦杀猪祀之，以此经理衡之，即不得福。咒愿、如‘上疏文’之类，即以回向于被超荐者。伊兰子、为臭树种子。平常以人死为鬼者，此不必然，以人死后转生天、人、修罗、鬼、地狱、畜生、之六道，未有定准，不过有生鬼趣之可能耳。尚有中阴身为死后尚未投生他道之一种过渡意生身，唯在鬼道及意生身，为能感受追荐之益。</p>
<p><font color="#333399">己八<span>&nbsp; </span>杂明施义</font></p>
<p><b><span style="color:teal">“若人以房舍、卧具、汤药、园林、池井、牛、羊、象、马、种种资生布施于他，施已命终，是人福德随所施物，任用久近，福德常生。是福追人。如影随形。或有说言：终已便失，是义不然！何以故？物坏不用，二时中失，非命尽失。若出家人效在家人岁节之日喜饮食者，随世法故，非真实也；亦信世法出世法故。若能随家所有好恶常乐施者，名一切施。若以身分及以妻子、所重之物施于人者，是则名为不思议施。若有恶人，毁戒，怨家，不知恩义，不信因果，强乞索者，大势力人，健骂詈者，得已嗔恚，诈现好相，大富贵者，施如是等十一种人名不思议施。善男子！一切布施，有三根本：施于贫穷，以怜愍故；施于怨家，不求报故，施福德人，心喜敬故。善男子！若人多财，无量岁中供养三宝，虽得无量福德果报，不如劝人共和合作。若人轻于少物、恶物，羞不肯施，是人增长来世贫苦。若人共施，财物、福田、施心俱等，是二得果无有差别。有财、心俱等福田胜者，得果报胜。有田、心俱下，财物胜者，得果则胜。有田、财俱下，施心胜者，得果亦胜。有田、财俱胜，施心下者，得果不如。”<span lang="EN-US"></span></span></b></p>
<p>如文可解。</p>
<p><font color="#333399">己九<span>&nbsp; </span>施到彼岸</font></p>
<p><b><span style="color:teal">“善男子！智者施时不为果报，何以故？定知此因必得果故。若人无慈，不知恩义，不贪圣人所有功德，惜财身命，贪著心重，如是之人不能布施。智者深观一切众生求财物时，不惜身命，既得财物，能舍施人，当知是人能舍身命。若人悭吝不能舍财，当知是人亦惜身命。若舍身命求得财物以布施者，当知是人，是大施主。若人得财贪惜不施，当知即是未来世中贫穷种子。是故我于契经中说：四天下中，阎浮提人，有三事胜：一者、勇健，二者、念心，三者、行净。不见果报，能预作因，不惜身命，求得财已，能坏悭吝，舍以用施，既舍施已，心不生悔，复能分别福田非福田，是名勇健。善男子！施已生悔，因于三事：一者、于财贪爱，二者、咨承邪见，三者、见受者过。复有三事：一者、畏他诃责，二者、畏财尽受苦，三者、见他施已受诸衰恼。善男子！智人三时不生悔心。复有三事：一者、明信因果，二者、亲近善友，三者、不贪著财。信因果者，复有二事：一者、从他闻法，二者、内自思惟。亲近善友，复有二事：一者、深信，二者、智慧。不贪著财，复有二事：一、观无常，二、不自在。善男子！施主若能如是观察，如是行施，当知是人能具足行檀波罗蜜。是故我先说：有布施非波罗蜜，有波罗蜜非是布施，有亦布施亦波罗蜜，有非布施非波罗蜜。”<span lang="EN-US"></span></span></b></p>
<p>施时不为果报，非不信果报，正是信果报之极，故不须再求，所谓，但勤耕耘，不问收获。文中契经，大抵指阿含经而言。四天下、即东南西北四洲，阎浮提、乃南洲也。</p>
<p><font color="#333399">己十<span>&nbsp; </span>先教后施</font></p>
<p><b><span style="color:teal">“善男子！智有三种：一者、能舍外物，二者、舍内外物，三者、施内外已兼化众生。云何教化？见贫穷者，先当语言：汝能归依于三宝不？受斋戒不？若言能者，先授三归及以斋戒，后则施物。若言不能，复应语言：若不能者，汝能随我说一切法无常、无我、涅槃寂灭不？若言能者，复当教之，教已便施。若言我今能说二事，唯不能说诸法无我，复应语言：汝若不能说诸法无我，能说诸法是无性不？若言能者，教已便施。若能如是先教后施，名大施主。善男子！若能如是教化众生及诸怨亲，无所选择，名大地主。善男子！智者若有财宝物时，应当如是修行布施。如其无财，复当转教余有财者，令作是施。若余施主先知此法不须教者，应以身力往佐助之。”<span lang="EN-US"></span></span></b></p>
<p>此中明先教化而后布施，法财并施。</p>
<p><font color="#333399">己十一<span>&nbsp; </span>医药施病</font></p>
<p><b><span style="color:teal">“若穷无物，应诵医方，种种咒术，求贱汤药，须者施之。至心瞻病，将养疗治。劝有财者和合诸药──若丸、若散、若种种汤──。既了医方，遍行看病，案方诊视，知病所在，随其病处而为疗治。疗治病时，善知方便，虽处不净，不生厌心。病增知增，损时知损，复能善知如是食、药能增病苦，如是食、药能除病苦。病者若求增病食药；应当方便随宜喻语，不得言无；若言无者，或增苦剧。若知定死，亦不言死，但当教令归依三宝，念佛法僧，勤修供养。为说病苦皆是往世不善因缘，获是苦报，今当忏悔。病者闻已，或生嗔恚，恶口骂詈，默不报之，亦不舍弃。虽复瞻养，慎无责恩，瘥已犹看，恐后劳复。若见平复如本健时，心应生喜，不求恩报。如其死已，当为殡葬。说法慰喻知识、眷属。无以增病食药施人，若病瘥已，喜心施物便可受之，受已转施余穷乏者。若能如是瞻养治病，当知是人是大施主，真求无上菩提之道。善男子！有智之人求菩提时，设多财宝，亦当读诵如是医方，作瞻病舍，具病所须，饮食、汤药以供给之。”<span lang="EN-US"></span></span></b></p>
<p>此中明无论贫富，均应研究医药以治人疾病，富者且应施以药物。</p>
<p><font color="#333399">己十二<span>&nbsp; </span>广作净施</font></p>
<p><b><span style="color:teal">道路凹迮，平治令宽；除去刺石粪秽、不净，崄处所须──若板、若梯、若椽、若索，悉皆施之。旷路作井，种果树林，修治泉潢。无树木处，为畜竖柱。负担息处，为作基埵。造立客舍，具诸所须──瓶盆、烛灯、床卧、敷具。臭秽流处，为作桥磴。津济渡头，施桥船筏。不能渡者，自往渡之。老小羸瘦无筋力者，自手携将而令得过。路次作塔，种华果树。见怖畏者，辄为救藏，以物善语，诱喻捕者。若见行者次至崄处，辄前扶接，令得过崄。若见失土破丧之人，随宜给与，善言慰喻。远行疲极，当为洗浴，按摩手足，施以床座，若无床座，以草为敷。热时以扇衣裳作荫，寒时施火衣服温暖，若自为之，若教人为。贩卖市易，教令依平，无贪小利，共相中欺。见行路者，示道非道。道者、所谓多饶水草，无有贼盗；宣说非道，多诸患难。见人靴履、衣裳、钵盂朽故坏者，即为缝补浣染熏治。有患鼠、蛇、壁虱、毒虫，能为除遣。施人如意，摘抓耳钩，缝治浣濯，招提僧物，谓坐卧具，厕上安置净水、澡豆、净灰土等。若自造作衣服、钵器，先奉上佛，并令父母、师长、和上、先一受用，然后自服；若上佛者，以华、香赎。凡所食啖，要先施于沙门、梵志，然后自食。见远至者，软言问讯，施以净水洗浴身体，与油涂足，香华、杨枝、澡豆、灰土、香油、香水、蜜毗钵罗舍勒、小衣、作涂油者，洗已、复以种种香华、丸药、散药、饮食、浆水、随所须施。复施剃刀、漉水囊等、针缕、衣衲、只、笔、墨等，若不能常，随斋日施。若见盲者，自前捉手，施杖示道。若见有苦，亡失财物，父母丧殁，当以财给，善语说法，慰喻劝谏，善说烦恼、福德二果。善男子！若能修集如是施者，名净施主。<span lang="EN-US"></span></span></b></p>
<p>此中广作净施，以历史考之，如印度阿育王，于国中各处，若寺、若塔、若桥、若路、若树、若井、普遍建设，广作施事。在高位者，有大势力，即是修惠施大好机会。毗钵罗舍勒、系译音，其义无可考，大抵为平常应用之物。斋日、即六斋日或受八戒斋日。大净施主，生在人间，定为政教领袖。故有大富贵之人或发菩提心之人，必应种种方便，为大施主。或以学佛为欲享清闲福；或为学佛而先以种种不善方法获财产以图安享；或既学佛之后，出而作事，反藉为图利之方便。凡此种种，其病根在以学佛为自求静逸，而以社会公益之事委之世俗之人，而又专以出家人为学佛标准。出家人之教人学佛，复以出家之法教之，然而、此皆未合乎大乘佛法之真义。</p>
<p><font color="#333399">丁三<span>&nbsp; </span>结在家难</font></p>
<p><b><span style="color:teal">“善男子！菩萨二种：一者、在家，二者、出家。出家菩萨为净施主，不为难；在家菩萨为净施主，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a20"></a><span style="color:#333399">净三归品第二十<span lang="EN-US"></span></span></p>
<p>净三归者，为清净受持三归法，在三归前说施度者，以未受三归时应为乐善好施之人，再次第受三归、五戒。</p>
<p><font color="#333399">丙二<span>&nbsp; </span>戒度</font></p>
<p><font color="#333399">丁一<span>&nbsp; </span>净三归</font></p>
<p><font color="#333399">戊一<span>&nbsp; </span>善生问</font></p>
<p><b><span style="color:teal">善生言：“世尊！如佛先说：有来乞者，当先教令受三归依，然后施者：何因缘故受三归依？云何名为三归依也”？<span lang="EN-US"></span></span></b></p>
<p>善生早为受三归者，此问盖为未受三归众生而发也。</p>
<p><font color="#333399">戊二<span>&nbsp; </span>如来答</font></p>
<p><font color="#333399">己一<span>&nbsp; </span>明三归依义</font></p>
<p><b><span style="color:teal">“善男子！为破诸苦，断除烦恼，受于无上寂灭之乐，以是因缘受三归依。如汝所问云何三归依者？善男子！谓佛法僧。佛者，能说坏烦恼因，得正解脱。法者，即是坏烦恼因，真实解脱。僧者，禀受破烦恼因，得正解脱。或有说言：若如是者，即是一归。是义不然！何以故？如来出世及不出世，正法常有，无分别者。如来出已，则有分别，是故应当别归依佛。如来出世及不出世，正法常有，无有受者，佛弟子众能禀受故，是故应当别归依僧。正道解脱，是名为法；无师独觉，是名为佛；能如法受，是名为僧。若无三归，云何说有四不坏信？得三归者，或有具足，或不具足。云何具足？所谓归佛、法、僧。不具足者，所谓如来归依于法。善男子！得三归者，无不具足，如比丘、比丘尼、优婆塞、优婆夷戒。善男子！如佛、缘觉、声闻各异，是故三宝不得不异。云何为异？发心时异，庄严时异，得道时异，性分各异，是故为异。何因缘故说佛即法？能解是法，故名为佛；受分别说，故名为僧。若有说言：佛入僧数，是义不然！何以故？佛若入僧，则无三宝及三归依、四不坏信。善男子！菩萨法异，佛、法亦异。菩萨二种：一者、后身，二者、修道。归依后身，名归依法，归依修道，名归依僧。观有为法多诸罪过，独处修行，得甘露味，故名为佛；一切无漏无为法界，故名为法；受持禁戒，读诵解说十二部经，故名为僧。若有问言：如来灭已，归依佛者，是何归依？善男子！如是归依，名为归依过去诸佛无学之法。如我先教提谓长者：汝当归依未来世僧；依过去佛，亦复如是。福田果报，有多少故，差别为三。若佛在世及涅槃后，供养果报，无有差别；受归依者，亦复如是。如佛在世，为诸弟子立诸要制，佛虽过去，有犯之者亦获罪报；归过去佛，亦复如是。犹如如来临涅槃时，一切人天为涅槃故，多设供养，尔时如来未入涅槃，犹故在世，悬受未来世供养事；归过去佛，亦复如是。譬如有人父母在远，是人或时嗔骂得罪，或时恭敬赞叹得福；归过去佛，亦复如是。是故我说：我若在世及涅槃后所设供养，施者受福等无差别。”<span lang="EN-US"></span></span></b></p>
<p>苦、为三苦，八苦。苦之因为业，业之因为烦恼。佛、为能说解脱法者。法者、正为道谛、灭谛，僧、为修法得解脱者。或言但须一归，意即归依法而不必归依佛、僧，正为此经佛之所呵。四不坏信、即信佛、法、僧、戒。修道菩萨，为初地以上至十地菩萨。后身菩萨，如前已释。释尊所说之法，现虽流行，而释尊则已过去二千余年，当亦为过去之佛。然依大乘佛法，则现在仍有十方诸佛。</p>
<p><font color="#333399"><span lang="EN-US">&nbsp;</span></font></p>
<p><font color="#333399">己二<span>&nbsp; </span>明三归次第</font></p>
<p><b><span style="color:teal">“善男子！若男、若女，若能三说三归依者，名优婆塞、名优婆夷。一切诸佛虽归依法，法由佛说，故得显现，是故先应归依于佛。净身、口、意，至心念佛，念已即离怖畏、苦恼，是故应当先归依佛。智者深观如来智慧解脱最胜，能说解脱及解脱因，能说无上寂静之处，能竭生死苦恼大海，威仪庠序三业寂静，是故应当先归依佛。智者深观生死之法，是大苦聚，无上正道能永断之；生死之法，渴爱饥馑，无上甘露味能充足，生死之法，怖畏崄难，无上正法能除断之；生死错谬，邪僻不正，无常见常，无我见我，无乐见乐，不净见净，无上正法悉能断除；以是因缘，应归依法。智者应观外道徒众，无惭无愧，非如法住，虽为道行，不知正路，虽求解脱，不得正要；虽得世俗微善之法，悭吝护惜，不能转说，非善行性作善行想。佛僧寂静，心多怜愍，少欲知足，如法而住，修于正道，得正解脱，得已复能转为人说，是故应当次归依僧。”<span lang="EN-US"></span></span></b></p>
<p>念佛名号，固为念佛，念佛之功德相好，亦为念佛。不知正要者，如求仙之人，以为可长生，然求得仙果，不过寿命较长，业报一尽，仍应死灭。正道、即八正道。</p>
<p><font color="#333399">己三<span>&nbsp; </span>明三归依戒</font></p>
<p><b><span style="color:teal">“若能礼拜如是三宝，来迎去送，尊重赞叹，如法而住，信之不疑，是则名为供养三宝。若有人能归三宝已，虽不受戒，断一切恶，修一切善，虽复在家，如法而住，是亦得名为优婆塞。若有说言：先不归依佛法僧宝，当知是人不得戒者，是义不然！何以故？如我先说：善来比丘！是竟未得归依三宝，而其戒律悉得见足。或有说言：若不具受，则不得戒，八戒斋法，亦复如是。是义不然！何以故？若不具受不得戒者，求有优婆塞云何得戒？实是得戒，但不具足。八戒斋法若不具受，虽不名斋，可得名善。善男子！若能洁净身、口、意业受优婆塞戒，是名五阴。云何五阴？不受邪见，不说邪见，信受正见，说于正见，修行正法，是名五阴。”<span lang="EN-US"></span></span></b></p>
<p>如法而住，即如三归依法而住。依通常受戒义，须先归三宝，但有善根已熟，经佛一呼比丘而即得须陀洹乃至阿罗汉果而具是戒律者。此种利根，当下即得道共戒，不必经三白羯磨。具受、即全受，如五戒须全受等。求有优婆塞，即求人天福报者，不必求佛戒之全部。八戒斋为佛戒，不过时间较短耳；如言：如佛毕竟不杀生，我某甲一日一夜不杀生，八戒斋法不全受，则可谓受几种善法，五戒亦可只受一二戒也。明身、口、意为五阴所成，则不受邪见。如执五阴中有神我常住，则为常见；又有以血肉之躯，一经死亡即永灭者，则为断见。但五阴、三业若为善，则再得善趣五阴，为恶、则得恶趣五阴。</p>
<p><font color="#333399">己四<span>&nbsp; </span>明三归得失</font></p>
<p><b><span style="color:teal">“受三归已，造作痴业，受外道法，自在天语，以是因缘失于三归。若人质直，心无悭贪，常修惭愧，少欲知足，是人不久得寂静身。若有造作种种杂业，为受乐故修于善事，如市易法，其心不能怜愍众生，如是之人，不得三归。若人为护舍宅身命，祠祀诸神，是人不名失归依法；若人至心信其能救一切怖畏，礼拜外道，是人则失三归依法。若闻诸天有曾见佛功德胜己，礼拜供养，是人不失归依之法。或时礼拜自在天王，应如礼拜世间诸王、长者、贵人、耆旧有德，如是之人，亦复不失归依之法。”<span lang="EN-US"></span></span></b></p>
<p>此明若以佛法僧以外之天神为最高无上之权威者，则失三归，否则不失。若于因缘和合无我之理，作业受报之事，不能明了，则谓之痴。有怜愍心，即与佛心相应，须有与佛相应之心，方得三归。此明在家菩萨可礼拜耳，若出家人，则一概不应礼拜：自在天王及世间诸王、长者。</p>
<p><font color="#333399">己五<span>&nbsp; </span>明破邪崇正</font></p>
<p><b><span style="color:teal">虽复礼拜所说邪法，慎无受之。供养天时，当起慈心，为护身命、财物、国土、人民恐怖，所说邪见，何故不受？智者应观外道所说：云一切物，悉是自在天之所作；若是自在之所作者，我今何故修是善业？或说：投渊、赴火、自饿舍命，即得离苦，此即苦因，云何说言得远离苦？一切众生作善恶业，以是业缘自受果报。复有说言：一切万物，时节、星宿、自在天作，如是邪说，我云何受现在造业，亦受过去所作业果？智者了了，知是业果；云何说言时节、星宿、自在作耶？若以时节、星宿因缘受苦乐者，天下多有同时、同宿，云何复有一人受苦，一人受乐，一人是男，一人是女？天、阿修罗有同时生，同宿生者，或有天胜阿修罗负，阿修罗胜诸天不如；复有诸王同时、同宿俱共治政，一人失国，一则保土。诸外道等亦复说言：若有恶年、恶宿现时，当教众生令修善法以禳却之；若是年、宿，何得修善而得除灭？以是因缘，智者云何受于外道邪错之说？善男子！一切众生，随于业行，若修正见，受于安乐，修邪见者，受大苦恼。因修善业，得大自在，得自在已，众生亲近。复为宣说：善业因缘，善业因缘故得自在，一切众生皆由修善业因缘故得受安乐，非年、宿也。善男子！阿阇世王、提婆达多，皆由造恶业因缘故堕于地狱，非因年、宿得是报也！郁头蓝弗邪见因缘，未来当堕大地狱中。善男子！一切善法，欲为根本，是欲因缘，得三菩提及解脱果。入出家法，破本恶业及诸有业，能受持戒，亲近诸佛，能一切舍施于乞者，能作定性坏恶果报，灭大恶罪，得决定聚，离于三障，善能修集坏烦恼道。是欲因缘，能受三归，因三归已即能受戒，既受戒已行见、修道，过于声闻。若有畏于师子、虎、狼、恶兽等类，归依于佛，尚得解脱，况发善心求出世者不得解脱？阿那邠坻教告家内在胎之子，悉受归依，是胎中子实不成就。何以故？是法要当口自宣说；虽不成就，亦能护之。善男子！诸外道说：一切世间皆是自在天之所作；亦复说言：未来之世过百劫已，当有幻出，所言幻者，即是佛也。若自在天能作佛者，是佛云何能破归依自在天义？若自在天不能作佛，云何说言一切皆是自在天作？外道复说：大梵天王、大自在天、毗纽天主、悉皆是一，复说生处各各别异。自在天者，名自在天，名常，名主，名有，名曰律陀，名曰尸婆，是一一名，各有异事，亦求解脱亦即解脱。是义不然！何以故？若自在天能生众生，造作诸有，作善恶业及业果报，作贪、嗔、痴系缚众生；复言众生得解脱时，悉入身中，是故解脱是无常法，是义不然！　何以故？若无常者，云何得名为解脱也？如婆罗门子还得寿命，是故不得名自在天。是三种天亦不得一，何以故？阿周那人毗纽大天为作解脱，以是义故亦不得一。若言解脱是无常者，当知即幻，非佛名幻。若能了了正见真我，是名解脱。复有说言：见微尘者，是名解脱；复有说言：见性异我异，是名解脱。是义不然！何以故？若能修道见四真谛，是人乃得见性见我。若人能受三归依者，是人乃能真见四谛。是三归依，乃是一切无量善法，乃至阿耨多罗三藐三菩提之根本也。<span lang="EN-US"></span></span></b></p>
<p>破邪崇正，乐善好施，为在家人归依三宝后之正行。礼拜诸天，若在家之政府官长，社会领袖，为息灾、求雨等类，不以为最高无上拜之者，则无妨害。皈依佛教要义，即信佛法僧，信业果报。明业果报，则能明因缘生法皆无自性，平等真如之理，故真信佛法僧业果报者，则不求于外而求之于己。若多作善业，则可销除宿罪或制伏之，能转烦恼而不为烦恼转，所谓我为法王，于法自在。三菩提：即三乘菩提。定性、依佛法有定信性。三障：即烦恼障、业障、报障。见修道：即见道、修道。阿阇世，译为未生怨。提婆达多，译为天授。佛世有一龙出家者，舍利弗等观其无善根而不度，佛见其夙生被虎迫逼时，曾呼一声归依佛，因度出家，亦即证果。幻、即指魔，盖外道指佛为魔也。大梵天、即色界第一天。大自在天、即色界第四天。毗纽天、即那罗延天之别名，力士天也。律陀、尸婆、译义不明。阿周那、乃地名，此中译意欠明，盖言阿周那人须要毗纽天为作解脱。真我、即大涅槃经所说常乐我净之我，即解脱后自在法身。数论执冥性与神我和合而成世界，若使不和合离而异，则得解脱。四真谛：则苦、集、灭、道。</p>
<p><font color="#333399">己六<span>&nbsp; </span>结在家难行</font></p>
<p><b><span style="color:teal">“菩萨二种：一者、在家，二者、出家。出家菩萨净三归依，是不为难；在家修净，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a21"></a><span style="color:#333399">八戒斋品第二十一<span lang="EN-US"></span></span></p>
<p><font color="#333399">丁二<span>&nbsp; </span>八戒斋</font></p>
<p><font color="#333399">戊一<span>&nbsp; </span>善生问</font></p>
<p><b><span style="color:teal">善生言：“世尊！若有人能受三归斋戒，是人当得何等果报”？<span lang="EN-US"></span></span></b></p>
<p>问意为：先受三归，后受八戒斋者，当得何报？<span lang="EN-US"></span></p>
<p><font color="#333399">戊二<span>&nbsp; </span>世尊答</font></p>
<p><font color="#333399">己一<span>&nbsp; </span>总答</font></p>
<p><b><span style="color:teal">“善男子！若人能受三归依者，当知是人所得福报不可穷尽！”<span lang="EN-US"></span></span></b></p>
<p><font color="#333399">己二<span>&nbsp; </span>广答</font></p>
<p><font color="#333399">庚一<span>&nbsp; </span>说四喻显德</font></p>
<p><b><span style="color:teal">“善男子！迦陵伽国有七宝藏名宾伽罗，其国人民──大、小、男、女──于七日中、七月、七年，常以车乘、象、马、驼、驴担负持去，独不能尽。若有至心受三归斋，是人所得功德果报，出胜彼藏所有宝物。善男子！毗提呵国有七宝藏，名半陆迦，其国人民──男、女、大、小──于七日中、七月、七年，常以车乘、象、马、驼、驴担负持去，犹不能尽。若有至心受三归斋，是人所得功德果报，出胜彼藏所有宝物。善男子！波罗柰国有七宝藏，名曰儴佉，其国人民──男、女、大、小──于七日中、七月、七年，常以车乘、象、马、驼、驴担负持去，亦不能尽。若有至心受三归斋，是人所得功德果报，出胜彼藏所有宝物。善男子！乾陀罗国有七宝藏，名伊罗钵多，其国人民──男、女、大、小──于七日中、七月、七年，常以车乘、象、马、驼、驴担负持去，亦不能尽。若有至心受三归斋，是人所得功德果报，出胜彼藏所有宝物。”<span lang="EN-US"></span></span></b></p>
<p>迦陵伽、为鸟名，此国多出此鸟，因以名国。宾伽罗、此云青目，为宝藏之名。毗提呵、国名也，此云胜身。半陆迦、义为不男，此为宝藏名。波罗柰、即佛初转法轮之国，译江绕城。儴佉、亦一宝藏名。乾陀罗、在古北印度，义为香遍。伊罗钵多、原为一象名，此中亦宝藏名。</p>
<p><font color="#333399">庚二<span>&nbsp; </span>正受八戒斋</font></p>
<p><b><span style="color:teal">“善男子！若有从他三受三归，三受八戒，是名得具一日一夜优婆塞斋。明相出时，是时则失。是故不得佛像边受，要当从人，根本清净，受已清净，庄严清净，觉观清净，念心清净，求报清净，是名三归清净斋法。善男子！若能如是清净归依受八戒者，除五逆罪，余一切罪悉皆消灭。如是戒者，不得一时二人并受。何以故？若一时中二人共受，何因缘故一人毁犯、一人坚持？是戒力故，后世生时不能造恶，受已作罪，复不永失。若先遣信，欲刑戮人，信迟未至，其人寻后发心受斋，当受斋时，信至即杀，虽复一时，以戒力故，不得杀罪。若诸贵人，常敕作恶，若欲受斋，先当敕语，遮先诸恶，乃得成就；若先不遮，辄便受斋者，不名得斋。欲受斋者，先当宣令所属国境，我欲受斋，凡是斋日，悉断诸恶罚戮之事，若能如是清净受持八戒斋者，是人则得无量果报至无上乐。”<span lang="EN-US"></span></span></b></p>
<p>八戒斋、有说只能受一日一夜者，一日持已再受；有说可随意三五七日等者，此盖为短期出家之行也。三受者，说三遍。</p>
<p><font color="#333399">庚三<span>&nbsp; </span>明此时受胜</font></p>
<p><b><span style="color:teal">“弥勒出时百年受斋，不如我世一日一夜。何以故？我时众生具五浊故。是故我为鹿子母说：‘善女！若娑罗树能受八斋，是亦得受人天之乐至无上乐’。善男子！是八戒斋，即是庄严无上菩提之璎珞也！如是斋者，既是易作，而能获得无量功德。若有易作而不作者，是名放逸。”<span lang="EN-US"></span></span></b></p>
<p>弥勒出世时，世界广大安乐，人寿八万岁，无诸浊恶苦恼。鹿子母、为佛世有名之优婆夷，前已详述。娑罗树、为无知之木，譬喻虽愚若草木者，受八戒斋亦得至无上乐之果。现在有人，时至寺庙，宿斋诵经，即受八戒斋之遗风，但惜多不明戒斋之意耳！</p>
<p><font color="#333399">己三<span>&nbsp; </span>结胜</font></p>
<p><b><span style="color:teal">“善男子！菩萨二种：一者、在家，二者、出家。出家菩萨能教众生净八戒斋，是不为难；在家菩萨教他清净，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a22"></a><span style="color:#333399">五戒品第二十二<span lang="EN-US"></span></span></p>
<p>五戒虽戒条比八戒斋少，而须终身受，故次在八戒斋后。</p>
<p><font color="#333399">丁三<span>&nbsp; </span>五戒</font></p>
<p><font color="#333399">戊一<span>&nbsp; </span>善生问</font></p>
<p><b><span style="color:teal">善生言：“世尊！何等之人得三归依？何等之人不得三归”？<span lang="EN-US"></span></span></b></p>
<p>以五戒先须受三归，必先得三归，方能净五戒，故从得不得三归依问起。</p>
<p><font color="#333399">戊二<span>&nbsp; </span>世尊答</font></p>
<p><font color="#333399">己一<span>&nbsp; </span>答得归戒</font></p>
<p><b><span style="color:teal">“善男子！若人信因、信果、信谛、信有得道，如是之人，则得三归。若人至心信不可败，亲近三宝，受善友教，如是之人，则得三归。优婆塞戒，亦复如是。若能观是优婆塞戒多有无量功德果报，能坏无量弊恶之法；众生无边，受苦亦尔，难得人身；虽得人身，难具诸根；虽具诸根，难得信心；虽得信心，难遇善友；虽遇善友，难得自在；虽得自在，诸法无常。我今若造恶业，因是恶业获得二世身心恶报。以是因缘，身、口、意恶即是我怨。设三恶业不得恶报，现在之恶亦不应作；是三恶业、现在能生弊恶色等，死时生悔。以是因缘，我受三归及八斋法，远离一切恶不善业。”<span lang="EN-US"></span></span></b></p>
<p>此明从心上得归戒义也。真了因缘果报之人，稍起恶业，即应自怨自艾，生大怖畏，惭愧悔除。</p>
<p><font color="#333399">己二<span>&nbsp; </span>分别戒相</font></p>
<p><b><span style="color:teal">“智者当观戒有二种：一者、世戒，二者、第一义戒。若不依于三宝受戒，是名世戒，是戒不坚，如彩色无胶；是故我先归依三宝，然后受戒。若终身受，若一日一夜，所谓优婆塞戒八戒斋法。夫世戒者，不能破坏先诸恶业；受三归戒，则能坏之，虽作大罪，亦不失戒。何以故？戒力势故。如有二人同共作罪，一者受戒，二不受戒，已受戒者犯则罪重，不受戒者犯则罪轻。何以故？毁佛语故。罪有二种：一者、性重，二者、遮重。是二种罪，复有轻重。或有人能重罪作轻，轻罪作重，如鸯掘魔受于世戒，伊罗钵龙受于义戒；鸯掘魔罗破于性重不得重罪，伊罗钵龙坏于遮制而得重罪。是故有人重罪作轻，轻罪作重，是故不应以戒同故得果亦同。世戒亦有不杀、不盗，义戒亦有不杀、不盗；至不饮酒，亦复如是。如是世戒根本不净，受已不净，庄严不净，觉观不净，念心不净，果报不净，故不得名第一义戒，唯名世戒；是故我当受于义戒。”<span lang="EN-US"></span></span></b></p>
<p>此分别世戒与佛戒相，受戒后所作功德大，而犯戒其罪亦大，故尤应慎之。鸯掘魔罗、为人名，此云指鬘。伊罗钵、为龙名。义戒、即佛第一义戒。</p>
<p><font color="#333399">己三<span>&nbsp; </span>广赞戒德</font></p>
<p><b><span style="color:teal">“善男子！后世众生身长八丈，寿命满足八万四千岁，是时受戒，复有于今恶世受戒，是二所得果报正等。何以故？三善根平等故。或有说言：可断命处乃得戒者，是义不然！何以故？夫禁戒者，悉于一切可杀不可杀中得，一切可杀不可杀者无量无边，戒之果报，亦复如是无量无边。善男子！一切施中，施无怖畏最为第一，是故我说五大施者，即是五戒。如是五戒，能令众生离五怖畏，是五种施，易可修行，自在无碍，不失财物，然得无量无边福德。离是五施，不能获得须陀洹果，乃至得阿耨多罗三藐三菩提。善男子！若受戒已，当知是人为诸天人恭敬守护，得大名称，虽遭恶对，心无愁恼，众生亲附，乐来依止。阿那邠坻长者之子，虽为八千金钱受戒，亦得无量功德果报。善男子！为财受戒，尚得利益，况有至心为于解脱而当不得？善男子！有五善法围绕是戒，常得增长、如恒河水。何等为五？一者、慈，二者、悲，三者、喜，四者、忍，五者、信。若人能破殷重邪见，心无疑网，则具正念，庄严清净，根本清净，离恶觉观。善男子！若人能远五恶事者，是名受戒，远离一切身、口、意恶。若有说言：离五戒已度生死者，无有是处。善男子！若人欲度生死大海，应当至心受持五戒。”<span lang="EN-US"></span></span></b></p>
<p>此明持戒之功德。</p>
<p><font color="#333399">己四<span>&nbsp; </span>别详戒斋</font></p>
<p><b><span style="color:teal">“是五戒中、四于后世成无作戒，唯爱难断故不得成；以是因缘，淫欲缠绵，应当至心慎无放逸！若有说言：更有无量极重之法，过去诸佛何缘不制，而制于酒？善男子！因于饮酒，惭愧心坏，于三恶道不生怖畏，以是因缘，则不能受其余四戒，是故过去诸佛如来制不听饮。若有说言：如来已说酒多过失，何故不在五戒初说？是义不然！何以故？如是酒戒，名为遮重，不为性重；如来先制性重之戒，后制遮重。善男子！如来先说白、黑月中各有三斋，随外道故；诸外道辈常以此日供养诸天，是故如来说有三斋。善男子！如因帐窗，帐勒故不堕，三斋之法，亦复如是。众生若有发心受持，终不堕于三恶道中。善男子！有人若欲施时，供养三宝时，若坐禅时，若修善时，若读经时，供养父母时，当先立制，我若不作，要自克罚，是人福德，日夜增长，如恒河流。如是五戒有五种果：一者、无作果，二者、报果，三者、余果，四者、作果，五者、解脱果；若有具足受持五戒，当知是人得是五果。若优婆塞常能出至寺庙僧坊，到已，亲近诸比丘等，既亲近已，咨问法味；既问法已，当至心听；听已受持，忆念不忘能分别义；分别义已，转化众生，是名优婆塞自利利他。”<span lang="EN-US"></span></span></b></p>
<p>后世、即死后再生之一世。无作戒、从受戒时三说不杀等，即熏在阿赖耶识内，与思心所相应，成无表色或受所引色；经此熏入藏识之身口意三业种子势力，即于不知不觉之中，受其支配，只要无失却戒体之过犯，则戒体于后世亦不失。失戒体之相，前已详言。例如发愿素食后，久之于肉食之臭味亦不愿近，此即誓愿熏成种子之势力，若中途开肉食后，即失此无作戒体。圆觉经言：欲界众生，皆以淫欲而正性命。若生色界，即有定共戒相应。所谓定共戒、非此五戒也。除初地以上菩萨，系正念投生外，欲界众生皆由淫欲而有生命。故不邪淫，于后世不得成就。邪淫之戒，虽现身能持者多，而邪淫之念不起则难，须至阿那含果，方断淫欲。三斋、如未长素者，此三日中不食肉；已长素者，此三日中应过午不食。白月自初一至十五，黑月自十六至三十。白月三斋：初八、十四、十五。黑月三斋：廿三、廿九、卅日。自立制约，行诸善行，止诸恶行，为修行最要之法。余果为旁带之果，如不杀生得长寿果为正果，而旁带色力具足之果等为余果。</p>
<p><font color="#333399">己五<span>&nbsp; </span>法非法住</font></p>
<p><b><span style="color:teal">“若优婆塞不能习学如是所说，轻慢比丘，为求过失而往听法，无信敬心，奉事外道，见其功德，深信日、月、五星、诸宿，是优婆塞不名坚固如法住也。若优婆塞虽不自作五恶之业，教人作者，是优婆塞非如法住。若优婆塞先取他物，许为了事，是优婆塞非如法住。若优婆塞典知官津，税卖估物，是优婆塞非如法住。若优婆塞计价治病，治已卖物，是优婆塞非如法住。若优婆塞违官私制，非如法住。若优婆塞自不作恶，不教他作，心不念恶，名如法住。若优婆塞因客烦恼所起之罪，作已不生惭愧悔心，非如法住。若优婆塞为身命故，作诸恶事，非如法住。若优婆塞虽得人身，行于非法，不名为人。若得信心，能作福德，善修正念，观一切法皆是无常、无我我所，于一切法心无取著，见一切法不得自在，生灭苦空无有寂静；人身难得，虽得人身，难具诸根；虽具诸根，难得正见；虽具正见，难得信心；虽得信心，难遇善友；虽遇善友，难闻正法；虽闻正法，难得受持；能如是观，是名人身。若人能观欲界无常，乃至非想非非想处皆悉无常，以是因缘，不求三恶乃至非想非非想处。如是观已，见三不坚，以不坚身易于坚身，礼拜供养，来迎去送，自手施与，亲执福事，是名以不坚身易于坚身。以不坚财易于坚财，能自食用亦以布施，供给病瘦行路之人，供养沙门、婆罗门等贫穷下贱，是名以不坚财易于坚财。以不坚命易于坚命：修于六念、慈悲喜舍，证四真谛，善能观察生老病死，明信善恶业之果报，定知恩爱当有别离，一切众生不得自在，未得圣道，生死力大，一切世乐常与苦俱，虽复受之，心不染著，犹如寒月求火自暖，虽复为之，终不作恶。修忍二施以润众生，深观苦乐其性平等。凡所发言，言则柔软，善化众生，令如法住，远离恶友，心无放逸，饮酒、博奕、射猎之事悉不为之，是名以不坚命易于坚命。善男子！若得人身，多饶财物，兼得自在，先应供养父母、师长、和上、耆旧、持法之人，供给远至、初行之人，疾病所须。言则柔软，多有惭愧，不偏信敬有德一人，见有贤圣持戒、多闻，能以舍宅、饮食、卧具、衣服、病药、而供养之，深信僧中多有功德，修习向道得须陀洹果，乃至能修向阿罗汉，得阿罗汉果，修金刚三昧、电光三昧。观如是已，平等奉施。如是施已，得无量福，是故我于鹿子经中告鹿子母曰：‘虽复请佛及五百阿罗汉，犹故不得名请僧福。若能僧中施一像似极恶比丘，犹得无量福德果报。何以故？如是比丘虽是恶人，无戒、多闻，不修善法，亦能演说三种菩提，有因有果，亦不诽谤佛法僧宝，执持如来无上胜幡，正见无谬。若供养僧，即是供养佛、僧二宝；若观佛法功德微妙，即是具足供养三宝。若人施时不求果报，即是供养无上菩提，具足成就檀波罗蜜，修菩提道，能得未来无量功德，亦能自利及利益他。能修慈悲，为破他苦，自舍己乐。未得菩提，心无忧悔，虽闻菩提久远难得，而其内心初无退转，为诸众生无量世中受大苦恼，亦不疲厌。乐如法行，不求世乐，乐处寂静出家修道，未得出家，虽在家居，如解脱人不作众恶，得三种戒──戒戒、定戒、无漏戒。”<span lang="EN-US"></span></span></b></p>
<p>依照佛法而行者，谓之如法住，否则非如法住。客烦恼、或环境牵连，或为前世习气，与其现行心不相应者，皆是；即非意识上情愿之事。一切法均是因缘所成，刹那生灭，故不得自在。金刚无漏之身，谓之坚身；功德法财，谓之坚财；烦恼业报之命，谓之不坚命，慈悲慧命，谓之坚命。此四真谛，指苦、集、灭、道言。三乘将得极果时，皆以能断微细最后一分烦恼之定，谓之金刚三昧。在真见道时，一刹那如电光一闪，谓之电光三昧。在欲界未到地定，有一刹那之定一现者，亦谓之电光三昧。戒戒、即别解脱戒；定戒、即定共戒，得到禅定，能除欲界诸恶，如欲界之淫欲、嗔恨等，得定时自不生起，但仅以定力降伏，而犹未断；至无漏戒、即道共戒，则断灭一切恶法种子。</p>
<p><font color="#333399">己六<span>&nbsp; </span>显在家难</font></p>
<p><b><span style="color:teal">“善男子！菩萨二种：一者、在家，二者、出家。出家菩萨如法修行，是不为难；在家菩萨如法修行，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a23"></a><span style="color:#333399">尸波罗密品第二十三<span lang="EN-US"></span></span></p>
<p>尸罗、此云清凉，亦即至善。此波罗密到彼岸为大乘，而前三品则为三乘共法或五乘共法，通人天法。</p>
<p><font color="#333399">丁四<span>&nbsp; </span>尸波罗密</font></p>
<p><font color="#333399">戊一<span>&nbsp; </span>善生问</font></p>
<p><b><span style="color:teal">善生言“世尊！云何菩萨趣向菩提，其心坚固”？<span lang="EN-US"></span></span></b></p>
<p><font color="#333399">戊二<span>&nbsp; </span>如来答</font></p>
<p><font color="#333399">己一<span>&nbsp; </span>通答坚固四法</font></p>
<p><b><span style="color:teal">“善男子？菩萨坚固，具足四法：一者、受大苦时终不舍离如法之行；二者、得大自在，常修忍辱；三者、身处贫穷，常乐施与；四者、盛壮之年，常乐出家。若有菩萨具足四法，趣向菩提，其心坚固。”<span lang="EN-US"></span></span></b></p>
<p>常乐出家，不必即是出家，即在家而不为五欲所缠，常有超脱之志。但出家者，确以盛壮之年为宜，以出家后能以长时具足色力、闻、思、修、戒、定、慧、精进、成就自他，作一切宏法利生之事。中国向来多以晚年不能作事时，为可出家享清福者，此种观念，根本错误。又有以为一出家即废为无用之人，而一谈佛法，即以为劝人出家成无用者，亦属误解。故信佛法之人虽多，而正行者仍少。</p>
<p><font color="#333399">己二<span>&nbsp; </span>别明戒为根本</font></p>
<p><font color="#333399">庚一<span>&nbsp; </span>显戒持犯得失</font></p>
<p><b><span style="color:teal">“菩萨具足如是四法，复作是念：是菩提道初根本地，名之为戒。如是戒者，亦名初地，亦名导地，亦名平地，亦名等地，亦名慈地，亦名悲地，亦名佛迹，亦名一切功德根本，亦名福田；以是因缘，智者应当受持不毁。复次、智者又作是念：戒有二果，一、诸天乐，二、菩提乐；智者应当求菩提乐，不求天乐。若受戒已，所不应作而故作之，所不应思而故思惟，懈怠懒惰，乐于睡眠，念恶觉观，邪命恶愿，是名污戒。若受戒已，心生悔恨，求人天乐，多诸放逸，不生怜愍，是名污戒。若畏贫穷，若为恐怖，若为失财，若畏作役，若为身命，若为利养，若为爱心而受禁戒，既受戒已，心生疑惑，是名污戒。善男子！若人不乐久处生死，深见过罪，观人天乐、阿鼻狱苦平等无差，怜愍众生，具足正念，为欲利益无量众生使得成道；为具无上菩提道故，为如法行故，受持是戒，心不放逸。能观过去未来现在身口意业，知轻知重。凡所作事，先当系心修不放逸，作已、作时、亦复如是修不放逸。若先不知，作已、得罪，若失念心亦得犯罪，若客烦恼时蹔起者亦得犯罪，若小放逸亦得犯罪。是人常观犯轻如重，观已、生悔及惭愧心，怖畏愁恼，心不乐之，至心忏悔。既忏悔已，心生欢喜，慎护受持更不敢犯，是名净戒。”<span lang="EN-US"></span></span></b></p>
<p>在佛法信解行证中，行之第一步，即为持戒。地者、为所依能持之义，如地能为草木山河所依，而能任持草木山河是。依邪法而活生命者，谓之邪命。受戒动机如不清净，若在受戒后能深心信解，不生疑惑，则仍不失为持戒清净也。</p>
<p><font color="#333399">庚二<span>&nbsp; </span>为自为世为法</font></p>
<p><b><span style="color:teal">“善男子！有智之人，既受戒已，当观三事不作恶行：一者、自为，二者、为世，三者、为法。云何自为？我自证知此是恶事，知作恶业得如是果，知作善业得如是果。所作恶业无有虚妄，决定还得诸恶之果，所作善业亦无虚妄，决定还得诸善之果；若是二业无虚妄者，我今云何而自欺诳？以是因缘，我受戒已，不应毁犯，当至心持，是名自为。云何为世？有智者观见世间之人，有得清净天耳、天眼及他心智，我若作恶，是人必当见闻知我，若见闻知我，当云何不生惭愧而作恶耶？复观诸天具足无量福德，神足、天耳、天眼，具他心智，遥能见闻，虽近于人，人不能见。若我作恶，如是等天当见闻知，若是天等了了见我，我当云何不生惭愧故作罪耶？是名为世。云何为法？有智之人，观如来法清净无染，得现在利，能令寂静度于彼岸，能作解脱，不选时节。我为是法故受持戒，我若不能先受小制，云何能得受大制耶？破小制已，增五有苦，若至心持，增无上乐。我受身来所以未得证解脱者，实由不从过去无量诸佛如来受禁戒故；我今受戒，未来定当值遇恒河沙等诸佛。深观是已，生大怜愍，至心受戒，受已坚持，为阿耨多罗三藐三菩提，利益无量诸众生故。”<span lang="EN-US"></span></span></b></p>
<p>此间禅定及诸天鬼神，均可有天眼、天耳、他心、宿命、神境之五通。得阿罗汉果者，乃至佛，并加漏尽。古时有入禅定者，闻附近有若牛斗之声，起而细察之，则为蚂蚁斗，此不过天耳通之发端。真天耳，最细、最远之声亦能闻。天眼通、不必以目见，即闭目亦能见最小最远者，且能障壁而见，及见未来之事。他心通、则他人起心，皆能知之。神足通、又谓神境通，亦谓变化如意通，往来隐现一切无碍。五有、即五趣。</p>
<p><font color="#333399">庚三<span>&nbsp; </span>持戒到于彼岸</font></p>
<p><b><span style="color:teal">“善男子！若在家，若出家，若三归，若八斋，若五戒，若具足，若不具足，若一日一夜，若一时一念，若尽形寿至心受持，当知是人得大福德。善男子！若受戒已，修三善业，多闻、布施、修定、修善，供养三宝，是则名为庄严菩提。若受戒已，能读如来十二部经，是名无上大法之藏，勤加精进，欲得具足尸波罗蜜。如是戒者，今世受已，后虽不受，成无作戒。善男子！有戒非波罗蜜，有波罗蜜非戒，有戒有波罗蜜，有非戒非波罗蜜。是戒非波罗蜜者，所谓声闻、辟支佛戒。是波罗蜜非是戒者、所谓檀波罗蜜。是戒是波罗蜜者，如昔菩萨受瞿陀身时，为诸虫兽及诸蚁子之所唼食，身不倾动，不生恶心；亦如仙人为众生故，十二年中青雀处顶，不起不动。非戒非波罗蜜者，如世俗施。”<span lang="EN-US"></span></span></b></p>
<p>三善业：一、多闻，二、布施，三、修定。此中系菩萨戒，与通常五戒不同。通途五戒，尽形寿而已，后世须再受，菩萨戒至后世亦不失坏。如昔菩萨者，即释尊在菩萨位时。</p>
<p><font color="#333399">庚四<span>&nbsp; </span>正明持戒诸相</font></p>
<p><b><span style="color:teal">“善男子！菩萨摩诃萨住尸波罗蜜时，所受众苦，谁能说之？有人若受小小戒已，少欲知足，不能怜愍诸苦众生，当知是人不能具足尸波罗蜜。若能修忍、三昧、智慧，勤行精进，乐于多闻，当知是人则能增长尸波罗蜜，庄严菩提，证菩提果。如是戒者，无量众善故，无量果报故，无量戒禁故，以是因缘，庄严菩提。善男子！菩萨摩诃萨既受戒已，口不说恶，耳不乐闻，不乐说世，亦不乐闻，终不放心在恶觉观，不亲恶友，是故得名寂静净戒。菩萨若见破戒恶人，不生恶心，为设种种善巧方便而调伏之；若不调伏，当生怜愍，不为身命破戒舍戒。食已、先修惭愧之心，不放逸心，为治身命，如疗恶疮。若入村落，如刀剌林，摄护诸根，修集正念，观察可作及不可作，不生放逸。若人作福亦因于我，若人作罪亦因于我，是故我得大供养时，不应生喜，得衰苦时不应生嗔。得少供养，应作是念：我今信、戒、施、闻、智慧、如法住少，故得如是微少供养，是故我今不应生于愁苦之念。我为二事受他信施：一者、为增他福，二者、为增自善；是故若得少物、恶物，不应生恼。久住迟得，轻骂已得，尔时复当自责其身：是我宿罪，非众生过，是故我今不应生恼。若受戒已，为他作罪，亦应说言如是所作实非是道。何以故？十二部经不说诸恶为菩提道，是故我今获得杂报。若能如是深观察者，当知是人则能具足尸波罗蜜。善男子！若有人能摄护诸根，身四威仪不作诸恶，能堪众苦，不作邪命，当知是人则能具足尸波罗蜜。若于轻重戒中等生怖畏，虽遭恶时，不犯小戒，不令烦恼秽污其心，修集忍辱，当知是人则能具足尸波罗蜜。若离恶友，令诸众生远恶邪见，知恩报恩，当知是人则能具足尸波罗蜜。若为善事不惜身命，罢散自事，营成他事，见骂詈者不生恶心，当知是人则能具足尸波罗蜜。若见如来所开之处，如本持之，护众生命，不惜财命，乃至命终不犯小戒，虽得微妙七珍之物，心不生贪，不为报恩以善加人，为怜愍故受持禁戒，既受持已，善发大愿，愿诸众生悉得净戒，当知是人则能具足尸波罗蜜。”<span lang="EN-US"></span></span></b></p>
<p>此明修一度必兼备五度，方能到一度之究竟。菩萨或有为众生而舍戒者，然非为自己也。杂报、即善中有恶之报。受持戒不发誓愿求无上菩提，则仅能得人天小果。</p>
<p><font color="#333399">己三<span>&nbsp; </span>结成在家难胜</font></p>
<p><b><span style="color:teal">“善男子！菩萨二种：一者、在家，二者、出家。出家菩萨具尸波罗蜜是不为难；在家具足，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a24"></a><span style="color:#333399">业品第二十四<span lang="EN-US"></span></span></p>
<p><font color="#333399">丁五<span>&nbsp; </span>十善</font></p>
<p><font color="#333399">戊一<span>&nbsp; </span>善生问</font></p>
<p><b><span style="color:teal">善生言：“世尊！诸佛如来未出世时，菩萨摩诃萨以何为戒”？<span lang="EN-US"></span></span></b></p>
<p>菩萨摩诃萨即大菩萨，出无佛法时，以何为戒？</p>
<p><font color="#333399">戊二<span>&nbsp; </span>如来答</font></p>
<p><font color="#333399">己一<span>&nbsp; </span>略明十善源流</font></p>
<p><b><span style="color:teal">“善男子！佛未出世，是时无有三归依戒，唯有智人求菩提道，修十善法。是十善法，除佛无能分别说者，过去佛说流转至今，无有漏失，智者受行。善男子！众生不能受持修集十善法者，皆由过去不能亲近咨承佛故。”<span lang="EN-US"></span></span></b></p>
<p>十善法、亦是戒、亦不是戒。就佛说璎珞经，受者为戒，无佛法时则为非戒。如佛法未来中国时，亦有与五戒相似之仁、义、礼、智、信等。此一善法，若通三世因果，除佛无能详细说者。十善者：身三：不杀、不盗、不淫。口四：不妄语、不两舌、不恶口、不绮语。意三：不贪、不嗔、不痴。溯十善法之源，乃皆从佛流出。佛法能包括一切世间宗教，而超出一切世间宗教。通常五戒、十善，已属甚难，然而超过五戒、十善之四禅、四空定，仍为世间之善，必能清净菩萨诸戒，方为究竟。</p>
<p><font color="#333399">己二<span>&nbsp; </span>广说十善法义</font></p>
<p><font color="#333399">庚一<span>&nbsp; </span>开示业果劝修</font></p>
<p><b><span style="color:teal">“善男子！一切众生皆有杂心，杂心因缘有杂烦恼，杂烦恼故造作杂业，杂业因缘受于杂有，杂有因缘受于杂身。善男子！一切众生得杂身已，见于杂色；见杂色已，生恶思惟，是恶思惟名为无明；无明因缘，生于求心，名之为爱；因爱所作，名之为业；是业因缘，获得果报。有智之人，能破析之，因内烦恼、外有因缘、则能系缚，修十善已，则能解之。是故如来初得阿耨多罗三藐三菩提时，分别演说十善之法：因十善故，世间则有善行恶行、善友恶友乃至解脱，是故众生应当至心分别体解十善之道。若有风云，为持大水、阿修罗宫、大地、大山、饿鬼、畜生、地狱、四天王处乃至他化自在天处，悉因众生十善道故。转轮圣王所有四轮：金。银、铜、铁、七众受戒求三菩提，亦因十善业因缘故。是十善业道因缘故，一切众生内外之物，色之与命，皆有增减，是故智者应当具足修十善道。”<span lang="EN-US"></span></span></b></p>
<p>杂者，善、恶、无记混杂之谓。无明者，不明业果事理之谓。求心、即有我见在中，故名之为爱；此中爱含有取。因爱所作之业，即六道之生死业，所得果亦为六道之生死果。六根所触之色、声、香、味、触、法即外有。佛从成道以后所说之法，皆系十善之法，即华严经亦系说十善业果之增长推广者耳。今人多有好高骛远而轻十善者，不知十善之法能至究竟，即成为佛。风大、即风轮，风轮之上有水，水下有阿修罗宫。金轮王能化四天下，银、铜、铁王，以次能化三、二、一天下。佛法最根本最普遍者，为业果之理，一切佛法，无非此理开合。明得此业果之理，则竖穷三际，横遍十方，一切事理无不明了，而自然发起无上菩提之心。若学佛人不明业果之理，则必堕外道及世间恶法之中。</p>
<p><font color="#333399">庚二<span>&nbsp; </span>分别善恶令持</font></p>
<p><b><span style="color:teal">“若诸众生少　壮、老时，春、秋、冬、夏所起烦恼，各各别异，小、中、大劫所起烦恼，亦复如是各各别异。众生初修十善业时，得无量命，色、香、味具，因贪、嗔、痴一切皆失。是十恶业道因缘故　时节、年岁、星辰、日月、四大变异；若人能观如是事者，当知是人能得解脱。众生皆由苦因缘故则生信心，既得信心能观善恶，如是观已修十善法。意行十处，故名十道。身三道者，谓杀、盗、淫；口四道者，恶口、妄语、两舌、无义语；心三道者，妒、嗔、邪见；是十恶业悉是一切众罪根本。若诸众生异界、异有、异生、异色、异命、异名，以是因缘，应名无量，不但有十。如是十事，三名为业，不名为道；身、口七事，亦业亦道；是故名十。是十业道，自作、他作、自他共作，从是而得善、恶二果，亦是众生善恶因缘；是故智者尚不应念，况身故作？若人令业烦恼诸结得自在者，当知即是行十恶道；若有能坏烦恼诸结不令自在，是人即是行十善道。若人始设方便，若先不思惟，当时卒作，是人不得业所摄罪。是故智者应当勤修十善业道，证四真谛，亦复如是。作期为恶，若失期者，亦不得罪。是故智者应修十善，因是十善众生修已，增长寿命及内外物。烦恼因缘故，十恶业增；无烦恼因缘故，十善业增。”<span lang="EN-US"></span></span></b></p>
<p>世界初成，众生皆因修十善而生，所以、色、香、味均具足。十善法、又谓之十善业道，即十条善路；十恶业、即十条恶路；为意所行之处，故谓意行十处。在欲界中有阴阳性，故有淫欲，在色界中无阴阳性，则无淫欲。中国古代有以一阴一阳之道讲明万有者，其实、阴阳性只能解释欲界，而不能说明色、无色界。今日之辩证法，谓由矛盾而调和，由调和而矛盾，以说明变化，其实、亦只能解释欲界，而不能说明色无色界。至无色界、并物质而亦无之。故至色界以上，则杀、盗、淫皆自无矣。恶口、谓骂詈等，妄语、谓说不实之语，两舌、则为挑拨是非，无义语、即绮语无实义者。妒、即贪心，嗔、即嗔恚，邪见、即谤佛法僧等不正之见。妒、嗔、邪见、为业，不为道，身三、口四、为业，亦为道；为善为恶，必须意识分明，若不具意识，则不得罪。若知心能造一切善恶，而创一切宇宙万有，则宇宙在吾身，万物在吾手矣。</p>
<p><font color="#333399">庚三<span>&nbsp; </span>说十不善业相</font></p>
<p><font color="#333399">辛一<span>&nbsp; </span>正说十不善业</font></p>
<p><b><span style="color:teal">“善男子！是十业道，一一事中各有三事：一者、根本，二者、方便，三者、成已。根本者，若有他想，有众生想，若以疑心断其命根，若动身作相，或口说杀，是名根本。求刀、磨利、买毒、作索，是名方便。杀已手触，称量捉持，若自食啖，若与人食，得物用度，任意施与，欢喜受乐，无有惭愧，心不悔恨，自赞其身，生大憍慢，是名成已。是他财有，亦作他想，若自往取，若遣人取，若以疑心移置异处，是名根本。若坏垣墙，咨问计数，置梯缘墙，入舍求觅乃至手触，是名方便。若得物已，负担藏隐，任意施与，卖用赐遗，欢喜受乐，无有惭愧，心不悔恨，自赞其身，生大憍慢，是名成已。若是妇女，系属他人，起于他想，若以疑心作非梵行，是名根本。若遣使往，若自眼见，若与信物，若以手触，若软细语，是名方便。若事已竟，遗以璎珞，共坐饮食，欢喜受乐，无有惭愧，心不悔恨，自赞其身，生大憍慢，是名成已。若于大众舍离本相，若于三时若二时中，虚妄说之，是名根本。若于先时，次第庄严，构言语端，或受他语，起往彼说，是名方便。若事成已，受取财物，任意施与，欢喜受乐，无有惭愧，不生悔恨，自赞其身，生大憍慢，是名成已。是妄语中，杂有两舌，能坏和合，是名根本。若说他过及余恶事言：和合者，必有不可，若离坏者则有好事。是名方便。和合既离，受他财物，任意施与，欢喜受乐，无有惭愧，不生悔恨，自赞其身，生大憍慢，是名成已。若变容色，恶口骂詈，是名根本。若闻他罪，庄严辞章，起去到彼欲说是恶，是名方便。若骂詈已，还受他物，任意施与，欢喜受乐，无有惭愧，不生悔恨，自赞其身，生大憍慢，是名成已。若说欲事、非时之言，是名根本。若歌、若颂、无义章句，随人所喜，造作百端，是名方便。若教他已，还受财物，任意施与，欢喜受乐，无有惭愧，不生悔恨，自赞其身，生大憍慢，是名成已。于他财物，生贪欲得，是名根本。发烦恼心，是名方便。作已得财，任意施与，欢喜受乐，复向余说，无有惭愧，不生悔恨，自赞其身，生大憍慢，是名成已。若打骂人，是名根本。若捉杖石，问其过罪，是名方便。打已生喜，受取财物，任意施与，欢喜受乐，无有惭愧，不生悔恨，自赞其身，生大憍慢，是名成已。若诽谤业、因果、真谛、贤圣之人，是名根本。若读诵、书写、信受邪书，赞叹称誉，是名方便。受已、向他分别演说，增其邪见，受取财物，任意施与，欢喜受乐，无有惭愧，不生悔恨，自赞其身，生大憍慢，是名成已。”<span lang="EN-US"></span></span></b></p>
<p>此中邪淫，系以优婆塞为中心而说。故说若是妇女云云。若系优婆夷，则对方即为男子，其理通也。圣贤皆修行阶级上之分别，如小乘七方便为贤，证四圣果为圣；大乘十住、十行、十回向、即为三贤，十地为十圣。</p>
<p><font color="#333399">辛二<span>&nbsp; </span>分别复单轻重</font></p>
<p><b><span style="color:teal">“或复有人，于十业道一时作二：妄语、两舌。或一时三：所谓妄语、两舌、恶口。又复有三：所谓邪见、恶口、妄语。如是说者，即是无义，是名为四。嗔之与贪，不得一时。其余八事，可得一时。云何一时？六处遣使，自作二事：一者、淫他妻妇，二者、谓无业果；先作期要，一时得业。是十恶业，或得作色无无作色，或有作色及无作色。若无方便及成已者，则得作色无无作色；若有庄严及成已者，则得作色及无作色。是十业道有轻有重：若杀父母及辟支佛，偷三宝物，于所生母及罗汉尼作非梵行，妄语坏僧，是名为重。”<span lang="EN-US"></span></span></b></p>
<p>无作色、系熏于心内之有力种子；有作色、即表现于外之行为。</p>
<p><font color="#333399">辛三<span>&nbsp; </span>示从贪嗔痴起</font></p>
<p><b><span style="color:teal">“善男子！是十业道，各有三种：一、从贪生，二、从嗔生，三、从痴生。若为贪利故害命者，是名从贪；若杀怨家，是名从嗔；杀父母者，是名从痴。劫盗他财，亦复三种：自为己身、妻子、眷属，贪他财物而往劫夺，是名从贪；盗怨家物，是名从嗔；劫夺下姓，是名从痴。邪淫亦三：若为自乐行非梵行，是名从贪；淫怨眷属，是名从嗔；于所生母作非梵行，是名从痴。妄语三种：若为财利自受快乐，是名从贪；为坏怨故，是名从嗔；若畏他死，是名从痴。两舌三种：为财利故，是名从贪；为坏怨故，是名从嗔；破坏和合邪见之众，是名从痴。恶口三种：为财利故，骂詈妇儿，是名从贪；故向怨家说所恶事，是名从嗔；说他往昔先人过罪，是名从痴。无义语亦三种：若为欢乐，歌叫諠哗，是名从贪；为胜他故，歌叫諠哗，是名从嗔；为增邪见歌叫諠哗，是名从痴。从贪生者，是名为妒；从嗔生者，是名为恚；从痴生者，是名邪见。”<span lang="EN-US"></span></span></b></p>
<p>此明十恶业皆由贪、嗔、痴起，如通常忏悔偈中有：“往昔所作诸恶业，皆由无始贪、嗔、痴”句；所以贪、嗔、痴谓之三不善根，又谓之三毒。</p>
<p><font color="#333399">辛四<span>&nbsp; </span>止十恶修十善</font></p>
<p><b><span style="color:teal">“修十善已，一一事中得三解脱。是十恶业决定当得地狱果报，或有饿鬼，或有畜生；余果则得人中短命，贫穷乏财、妇不贞廉，有所言说人不信受，无有亲厚，常被诽谤，耳初不闻善好之言，能令外物四大衰微，无有真实，恶非暴雨，烂臭败坏，土地不平，无有七宝，多有石沙荆棘恶刺，时节转变，无有常定，果蓏少实，味不具足。若欲破坏如是等事，应当至心修行十善。是十善法，三天下具，或有戒摄，或非戒摄；北郁单曰唯有四事；地狱有五；饿鬼、畜生、天中具十，非戒所摄。欲界六天无有方便，唯有根本、成已二事。”<span lang="EN-US"></span></span></b></p>
<p>三天下、即东、西、南三洲。从佛法受戒者为戒摄；不从佛法受戒者则非戒摄，如孔子等教化世间善法之类。北洲则自然享受其前世所修善业之福报，依食天然，而不知修十善，唯自然无杀、盗、邪淫、妄语之四事。地狱则受其前恶业苦报，在地狱时以苦盛故，不暇造恶。五事虽无明文，以理推之，而杀、盗、淫、妄、贪之五事，为地狱所无也。欲界六天，亦系享受前世修善业之福报，所以无方便之设施。</p>
<p><font color="#333399">辛五<span>&nbsp; </span>就杀广辨业道</font></p>
<p><b><span style="color:teal">“夫业道者，一念中得。如其杀者、可杀、俱死，是则不得根本业果。若作庄严，事竟不成，唯得方便，不得根本。作庄严已便得杀者，得根本罪。如其杀已，不追成已，无无作罪。若杀者一念中死，可杀之者次后念死，杀者不得根本业罪。若遣使杀，使得作罪，口敕之者，得作无作罪；若恶口敕，亦得作罪及无作罪。若其杀已，心善、无记，亦得作罪及无作罪。若有说言：过去已灭，未来未生，现在无住，云何名杀？一念不杀，微尘不坏，若一不杀，多亦不能，云何言杀？是义不然！何以故？虽复现在一念不杀，能遮未来使不起故，故得名杀。以是义故，不可以见一处无杀，举一切处悉便无杀。有人刺手则便命终，或有截足而命全者。头则不尔，刺截俱死。若有作已得大罪者，是名业道；三业自得，七业自他。若无作者，亦无无作。或有说言：身业三事有作无作，口不如是。是义不然！何以故？若口无作、无无作者，口敕杀已，不应得罪，是故口业亦应有作及以无作。心则不尔，何以故？贤圣之人不得罪故。何因缘故名作、无作？是业堕于三恶道故，生于人中寿命短故，所有六入常受苦故，余果相似根本正果，或有相似或不相似。受果报时，在活地狱、黑绳地狱、饿鬼、畜生，人中三处受于余果。若于一人作杀庄严，作庄严已，有二人死，当知唯于本所为人得作无作。若有说言：色是无记，命亦无记，如是无记，云何杀已而得杀罪？是义不然！何以故？如是身命是善恶心器，若坏是器，遮于未来善恶心故，是故得罪。若王敕杀，待臣称善，是王与臣罪无差别；猎亦如是。若有垂终，其命余残有一念在，若下刀杀，是得杀罪；若命已尽而下刀者，不得杀罪。若先作意规欲挝打，然下手时，彼便命终，不得杀罪。若作毒药与怀妊者，若破歌罗逻，是人则得作无作罪。若自刑者，不得杀罪。何以故？不起他想故，无嗔恚心故，非他自因缘故。或有说言：若心在善、不善、无记，悉得杀罪，犹如火毒，虽复善心、不善、无记，触食之者悉皆死者，是义不然！何以故？世间有人捉火不烧，食毒不死，非恶心杀，亦复如是不得杀罪，如诸医等。或有说言：婆薮仙人说咒杀人、杀羊祀天，不得杀罪。是义不然！何以故？断他命故，痴因缘故。若见人死心生欢喜，当知是人得成已罪。见他杀已，心生欢喜，出财赏之，亦复如是。若使他杀，受使之人到已，更以种种苦毒而杀戮之。口敕之者，唯得作罪，受使之人，兼得二罪，作以无作。”<span lang="EN-US"></span></span></b></p>
<p>或执佛法明空之说，以为从析空观或体空观观之，杀之事亦无所有。此说不然！虽现在一念不成杀，而能使所杀者次念之五阴不能相续，仍成杀事。恶业、谓之道者，以作恶业而至三恶趣中，是由恶业成入恶趣之道路故。三业自得，谓意三；七业自他，谓身三、口四。意三业不成道者，以贤圣之人持戒，重在身口故不得罪。三处受于余果者，即东、南、西三洲，以北洲无苦报故。身命是善恶心之器具，杀坏身命，则心不能相续，故应得罪。歌罗逻即胎儿初位。</p>
<p><font color="#333399">辛六<span>&nbsp; </span>就余总略分别</font></p>
<p><b><span style="color:teal">“若发恶心夺取他物，是人亦得作无作罪。若数时取，若寄时取，因市易取，亦得偷罪。若自不取、不贪、不用，教他令取，是人亦得作无作罪。若欲偷金，取时得银，出外识已，还置本处，是人不得偷盗之罪。若欲偷金，得已、即念无常之想，心生悔恨，欲还本主而复畏之，设余方便还所偷物，虽离本处，不得偷罪。奴仆财产，先悉生意与主同共，后生贪想辄取主物，取已生疑而便藏避，复思是物同共无异，虽离本处，不得偷罪。若人行路为贼所劫，既至村落，村主问言：汝失何物？我当偿之，若说过所失，取他物者，是得偷罪。若有发心，施他二衣，受者取一，云不须二，辄还留者，是得偷罪。若人发心，欲以房舍、卧具、医药、资生所须施一比丘，未与之间，更闻他方有大德来，辄回施之，是得偷罪。若取命过比丘财物，谁边得罪？若羯磨已，从羯磨僧得；若未羯磨，从十方僧得；若临终时，随所与处，因之得罪。若偷佛物，从守塔人主边得罪。若暴水漂财物、谷米、果蓏、衣服、资生之物，取不得罪。若于非时、非处、非女、处女、他妇、若属自身，是名邪淫。唯三天下有邪淫罪，郁单曰无。若畜生，若破坏，若属僧，若系狱，若亡逃，若师妇，若出家人，近如是人，名为邪淫。出家之人，无所系属，从谁得罪？从其亲属、王所、得罪。恶时乱时虐王出时，怖畏之时，若令妇妾出家剃发，还近之者，是得淫罪。若到三道，是得淫罪。若自若他，在于道边、塔边、祠边、大会之处作非梵行，得邪淫罪。若为父母、兄弟、国王之所守护，或先与他期，或先许他，或先受财，或先受请，木泥、画像及以死尸，如是人边作非梵行，得邪淫罪。若属自身而作他想，属他之人而作自想，亦名邪淫。如是邪淫亦有轻重，从重烦恼则得重罪，从轻烦恼则得轻罪。若有疑心，若无疑心，若见、若闻、若觉、若知、若问、不问，异本说者，是名妄语。若言不本见闻觉知，亦是妄语，不名具足。若破相说，无覆藏相，是非妄语。若异音说，前人不解，亦是妄语，不名具足。若颠倒语，若发大声不了了语，若有所说前人不解，亦是妄语，不名具足。两舌、恶口，若坏前人，不坏前人，作已得罪。无义语，亦复如是。如是七事，亦道亦业；其余三事，是业非道。何以故？自不行故，妨于自他得大罪故。”<span lang="EN-US"></span></span></b></p>
<p>此就杀外余恶业，加以总略分别。</p>
<p><font color="#333399">庚四<span>&nbsp; </span>证成作无作义</font></p>
<p><b><span style="color:teal">“或有说言：一切微尘次第而住，亦念念灭，灭已无住，若无住者，尚无有作，况有无作？是义不然！何以故？世间之法，有因有果，无因无果。如面水、镜则有像现，离面无像。作亦如是，从身有作，从是作法则出无作，如面水、镜则有像现。譬如有人，发恶心故则恶色现，发善心故则善色现，作以无作，亦复如是。若因善业得善妙色，若因恶业得粗恶色，作以无作，亦复如是。若以念念常灭无有作无作者，如先所说灯、河等喻，虽念念灭，以二谛故，说作无作。微尘虽复次第不住，亦复不破世谛法也；正以微尘次第得名。父母、罗汉其有杀者，得无量罪；父母罗汉及以他人，阴、界、入等等无差别，所以得重，以是福田，报恩田故。如说二字不得一时，然此二字终不和合，义不可说，虽念念灭，亦名妄语，不破世谛。犹如射箭，虽念念灭，因于身业微尘力故，到不到处；作以无作，亦复如是。如舞独乐，虽念念灭，因于身业微尘力故而能动转；作以无作，亦复如是。如旋火轮，虽念念灭，因于身业微尘力故，火得圆匝，初发心异，方便心异，作时心异，说时心异，众缘和合故得名作，以作因缘生于无作；如威仪异，其心亦异，不可得坏，故名无作。从此作法得无作已，心虽在善、不善、无记，所作诸业无有漏失，故名无作。若身作善，口作不善，当知是人，获得杂果。若身善业有作无作，口不善业唯有有作无有无作，当知是人唯得善果，不得恶果。是故经中说七种业有作无作。如人重病，要须众药和合治之，若少一种，则不能治。何以故？其病重故。一切众生亦复如是，具诸恶故，要须众戒然后治之，若少一戒，则不能治。”<span lang="EN-US"></span></span></b></p>
<p>此引执空而拨无因果者，破其不明真俗二谛也。以真谛言，虽自性本空，而就俗谛言，则相续不断故。说二字不得一时者，如说因果二字，说因字时、果字未说，说果字时、因字已灭，然因果二字若不和合，则因果之义不成，此明相续不断之俗谛义。</p>
<p><font color="#333399">庚五<span>&nbsp; </span>辨明恶戒劝离</font></p>
<p><b><span style="color:teal">“善男子！众生作罪，凡有二种：一者、恶戒，二者、无戒。恶戒之人，虽杀一羊，及不杀时，常得杀罪。何以故？先发誓故。无戒之人，虽杀千口，杀时得罪，不杀不得。何以故？不发誓故。是故一切善不善法，心为根本。因根本故，说诸比丘犯有二种：一者、身犯，二者、口犯，无心犯也。如是戒者，时不具足，支不具足，则不得戒；譬如钻火，有燧、有力、有干粪草，然后得火，若少一法，则不得火，戒法亦尔。如是戒者，若得、若舍、若持、若毁、皆随于心；如来了了知诸法性、是故制之。若复有人，因于善业思惟力故，不造诸恶，名如法戒；若从他得，名为受戒。若离受戒有功德者，一切恶兽──师子、虎、狼──应得功德，然实不得。以是因缘，受善戒者得无量福，受恶戒者得无量罪。是故经中说恶律仪：一者、畜羊，二者、畜鸡，三者、畜猪，四者、钓鱼，五者、网鱼，六者、杀牛，七者、狱卒，八、畜猎狗，九、作张弶，十、作猎师，十一、咒龙，十二、杀人，十三、作贼，十四、两舌，十五、以苦鞭鞑、枷锁、押额、铁钉、烧炙加人。国王、大臣、受寄抵谩不知恩者，恶性恶心大恶村主典税物者，毁戒比丘心无惭愧，如是之人，皆无戒也；虽复不名不善业道，而得大罪。何以故？尽寿作故。如是等事，若不立誓，不从人受，则不成就。如是恶戒四时中舍：一者、得二根时，二者、舍寿命时，三者、受善戒时，四者、断欲结时。”<span lang="EN-US"></span></span></b></p>
<p>受恶戒人，如受杀羊戒者，誓言见羊必杀，虽不杀时，亦得无作杀罪。其他恶戒，亦复如是。恶律仪多各以其事为终身职业，而结为团体，入团体时，必教发誓作恶，故谓为受恶戒。</p>
<p><font color="#333399">庚六<span>&nbsp; </span>明受戒得戒相</font></p>
<p><b><span style="color:teal">“或有说言：如善戒具足，恶戒亦尔。是义不然！何以故？恶戒易得故，一因缘得故，所谓立誓。善戒不尔，有五方便，所谓五根，是故难得；以难得故，要须具足。若有说言；优婆塞戒无无义语、两舌、恶口，是故优婆塞戒、八戒斋法、沙弥、比丘、不具足得。是义不然！何以故？我今受持净口业故。若有说言：我受五戒净身、口、意，心若不净，当知是人不得具戒。譬如有人，受恶戒已，虽不杀生，是人常有恶戒成就。毁禁比丘亦复如是。何以故？受持戒已，一一戒边多业多果故。众生无量，戒亦无量；物无量故，戒亦无量。是善恶戒，俱有三种：谓上中下。若不受恶戒，虽多作罪不名恶戒。若有难言：何缘五戒尽形寿受，八戒斋法一日一夜？当言：如来善知法相，通达无碍，作如是说。”<span lang="EN-US"></span></span></b></p>
<p>以人作恶易而作善难，所谓人之行善，如逆水行舟，必须具信、解、念、定、慧五根，方能得戒。八戒斋法只一日一夜受者，乃如来之方便，以终身受极难能故。</p>
<p><font color="#333399">庚七<span>&nbsp; </span>别辨五逆罪相</font></p>
<p><b><span style="color:teal">“善男子！世间福田凡有二种：一、功德田，二、报恩田；坏此二田，名五逆罪。是五逆罪，有三因缘：一者、有极恶心，二者、不识福德，三者、不见正果。若人异想杀阿罗汉不得逆罪，父母亦尔。若无惭愧，不观报恩，心无恭敬，但作方便，不作根本，虽非逆罪，亦得大报。善教授故，生怜爱故，能堪忍故，能作作故，受大苦故，是故父母名报恩田。若复有人杀父母已，虽复修善，是善无报。是故我说：人所荫处，乃至少时，慎勿毁折枝条华果。善男子！我涅槃后，有诸弟子，当作是说：若以异想异名杀父母不得逆罪，即昙无德。或复说言：虽以异想杀于父母，故得逆罪，即弥沙塞。或复有说：异想异名杀于父母，俱得逆罪，即萨婆多。何以故？世间真实，是可信故，父母真实，想亦不转，恶心杀之，即得逆罪。实是父母，无父母想，不发恶心，父母虽死，不得逆罪。何以故？具足四事，乃得逆罪：一者：实是父母作父母想，二者、恶心，三者、舍心，四者、作众生想。具是四事，逆罪成就；若不具者，则不成就。若为怜愍故，若为恭敬故，若为受法故，若为怖畏故，若为名称故，授与死具，虽不手杀，亦得逆罪。若为他使令杀父母，啼哭忧愁而为之者，如是罪相，初中后轻。欲杀父母，误中他人，不得逆罪。欲杀他人，误中父母，亦复如是。欲杀母时，误杀相似，杀已藏刀，复中母身，不得逆罪。母有异见，儿有异杀，但得杀罪，不得逆罪。是五逆罪，杀父则轻，杀母则重，杀罗汉重于杀母，出佛身血重杀罗汉，破僧复重出佛身血，有物重意轻，有物轻意重，有物重意重，有物轻意轻。物重意轻者，如无恶心杀于父母。物轻意重者，如以恶心杀于畜生。物重意重者，以极恶心杀所生母。物轻意轻者，如以轻心杀于畜生。如是恶业，有方便重，根本、成已轻；有方便、根本轻，成已重；有方便、根本重，成已轻；有根本轻，方便、成已重。”<span lang="EN-US"></span></span></b></p>
<p>昙无德、即四分律开祖之法藏尊者。弥沙塞、即五分律部。萨婆多、即一切有部律部。母为育儿，比父为苦，故杀母者比杀父为重。罗汉为世福田，故杀之者比杀母为更重。佛为人天师，无能杀之者，但可破出身血。僧众为住持佛法者，故破之者比出佛身血为尤重。</p>
<p><font color="#333399">庚八<span>&nbsp; </span>辨得报定不定</font></p>
<p><b><span style="color:teal">“物是一种，以心力故得轻重果。善男子！有人以食欲施于我、未与我间转施饿狗，我亦称赞如是人者是大施主，若是福田、若非福田、心不选择而施与者，是人获得无量福德。何以故？心善净故。是业四种：一者、现报，二者、生报，三者、后报，四者、无报。业有四种：一者、时定果报不定，二者、报定时不必定，三者、时定果报亦定，四者、时果二俱不定。时定者，所谓现在、次生、后世。若时不定，果报不定，是业可转。若果报定应后受者，是业可转现在受之。何以故？善心智慧因缘力故。恶果定者，亦可转轻。何因缘故名果报定？常作无悔故，专心作故，乐善作故，立誓愿故，作已欢喜故，是故是业得果报定。除是之外，悉名不定。众生行业，有轻有重，有远有近，随其因缘，先后受之。如有修身、修戒、修心、修慧，定知善恶当有果报，是人能转重业为轻，轻者不受。若遭福田，遇善知识，修道修善，是人能转后世重罪现世轻受。若人具有欲界诸业，得阿那含果，能转后业现在受之。阿罗汉果，亦复如是。善男子！智者若能修身、修戒、修心、修慧，是人能坏极重之业，如阿伽陀，咒及除毒宝，破坏恶毒。若作小罪，初方便轻，后成已重，是人不修身、戒、心、慧，令轻作重。众生若作一种、二种乃至种种，有作不具足，有作具足。先念后作，名作具足；先不生念直造作者，名作不具足。复有作已不具足者，谓作业已果报不定；复有作已亦具足者，谓作业已定当得报。复有作已不具足者，果报难定，时节不定；复有作已亦具足者，时报俱定。复有作已不具足者，持戒、正见；复有作已亦具足者，毁戒、邪见。复有作已不具足者，信因信果；复有作已亦具足者，不信因果。复有作已不具足者，作恶之时有善围绕；复有作已亦具足者，作恶之时恶来围绕。复有作已不具足者，虽作众恶，人中受报；复有作已亦具足者，人中作恶，地狱受报。复有作已不具足者，有正念心；复有作已亦具足者，无有念心。复有作已不具足者，三时生悔；复有作已亦具足者，三时不悔。如恶，善亦如是。因是作已亦具足故，作小得大，作大得小。”<span lang="EN-US"></span></span></b></p>
<p>佛以有德之人，供养者多，而无德之众生，则供养者少，甚可怜愍。故以施佛之食施畜生者，即赞其福德无量。阿伽陀、为无病不治之如意药。除毒宝、为金翅鸟心所作，能破坏诸恶毒。以譬能修戒、定、慧者，能破除诸恶也。至受报之早迟，大约轻恶可于现世受，若作重恶，则此身难受，必到后受之。</p>
<p><font color="#333399">庚九<span>&nbsp; </span>显由意成形义</font></p>
<p><b><span style="color:teal">一意摸身，身既成就，有无量意，摸身初意，即是善也。身既成就，得二种果，杂善不善。如人、天、亦如是。地狱众生恶意摸身，身既成已，一向不善。饿鬼、畜生亦恶意摸身，身既成已，杂善不善。善恶中阴以善恶摸身，身既成已，俱得杂报，善以不善。歌罗逻时乃至老时，亦得杂报，善以不善。是故经说有四种业：黑业黑报，白业白报，杂业杂报，不黑不白是业无报。黑业黑报，所谓地狱；白业白报，所谓色天；杂业杂报，所谓欲天、人中、畜生、饿鬼；不白不黑无报，所谓无漏。善男子！若人不解如是业缘，无量世中流转生死。何以故？不解如是业因缘者，虽生非想非非想处，寿八万劫，福尽还堕三恶道故。善男子！一切摸画，无胜于意，意画烦恼，烦恼画业，业则画身。贪因缘故，色声妙好，威仪庠序；嗔因缘故，色声粗恶，威仪卒暴；如嗔，痴亦如是。<span lang="EN-US"></span></span></b></p>
<p>此明由意识业而成各报身形体之义也。摸身初意是善，系指人身而言。意业有二种：一者、引业，二者、满业。引业力强，唯在意识，能引得一期之身命果报，故八识规矩颂颂第六识言：“引满能招业力牵”。盖由一意业可为引受一期报身之模型，身模成后，复能起无量意。世谓天命之谓性，天命即是此模型之意业，性善之说，于此亦可通也。以天即前生意业引人身者，比较为善，故云初意为善，是善业果，故性是善。但于身既成后，仍杂起善不善之业，故不尽善。天道与人相同。地狱恶意模身，身成后、则一向纯恶。饿鬼、畜生、虽恶意模身，而身成后、则杂善不善。中阴身、常人或误为鬼或灵魂，以人死为鬼也。然此中阴身，并不同所谓魂灵或鬼，乃此报身死后，应得之彼报身尚须待时，在此过渡中，由意业新模五阴所成。不过中阴身为微细五阴，与饿鬼身略同，亦谓之意生身。虽人天等报身皆可谓之意生身，而中阴身与饿鬼身，时可随意变化，斯为意生之身，事甚明显。模画、谓模型绘画之意。华严经言：“心如工画师，画种种世间，于一切五阴，无形而不画”。模画、莫胜于意之相应烦恼。虽前五识相应烦恼亦能模画，而以意识为主，前五不过相随而已。所谓“应观法界性，一切唯心造”之理，此中已略明之。</p>
<p><font color="#333399">庚十<span>&nbsp; </span>明诸戒得舍相</font></p>
<p><b><span style="color:teal">“无量世界，一百三十六地狱处，无量畜生，无量饿鬼，皆因业作；人、天亦尔。无量众生获得解脱，亦因于业。善男子！是十善道有三事：一者、能遮烦恼，二者、能作善心，三者、能增长戒。如除毒药，凡有三种：一者、阿伽陀药，二者、神咒，三者、真实。若人善修不放逸行，具足正念，分别善恶，当知是人决定能修十善业道；若多放逸，无有惭愧及以信心，当知是人决定能作十不善业道。是十业道，复有三事：一者、方便，二者、根本，三者、成已。若复有人能勤于礼拜供养父母、师长、和上、有德之人，先意问讯，言则柔软，是名方便。若作已竟，能修念心，欢喜不悔，是名成已。作时专著，是名根本。善男子！是十业道，复有三种：谓上中下。或方便上、根本中、成已下，或方便中、根本下、成已上，或方便下、根本上、成已中。是十业道，三法围绕；所谓无贪、恚、痴，有贪、恚、痴。是十业道，有共戒行、不共戒行。舍戒有六：一者、断善根时，二者、得二根时，三者、舍寿命时，四者、受恶戒时，五者、舍戒时，六者、舍欲界身时。或复说言：佛法灭时便失戒者，是义不然！何以故？受已不失，未受不得。断身、口、意恶，故名戒戒；根本四禅，四未到禅，是名定戒；根本四禅，初禅未到，名无漏戒。舍身后世更不作恶，名无作戒。守摄诸根，修正念心，见闻觉知，色声香味触法不生放逸，名摄根戒。何因缘故得名为戒？戒者名制，能制一切不善之法，故得名制。又复戒者，名曰迮隘，虽有恶法，性不能容，故名迮隘。又复戒者，名曰清凉，遮烦恼热不令得入，是故名凉。又复戒者名上，能上天上、至无上道，是故名上。又复戒者名学，学调伏心智慧诸根，是故名学。善男子！或时有人具足一戒，所谓波罗提木叉戒；或具二戒，加定共戒；或具三戒，加无漏戒；或具四戒，加摄根戒；或具五戒，加无作戒。善男子！波罗提木叉戒现在得，定共戒者三世中得。善男子！若复有人欲受戒时，至心能观生死罪过、解脱功德，信心欢喜，是人兼得作无作戒。如是戒者，随命长短，命长长得，命短短得。是无作戒，三因缘舍：一者、少庄严故，二者、心放逸故，三者、作不坚故。不舍因缘，复有三事：一者、有本愿故，二者、作业坚故，三者、至心不放逸故。善男子！除十善业及十恶业、善戒恶戒已，更有业戒所不摄者，谓善恶法。如是善恶，有作无作。有人具足作及无作，若现在作善未舍之顷，具作无作；第二念中成就过去作无作，作已过去，唯有无作无有作也。若人得戒，虽作不善，是人现世成就二法：恶法有作，善法无作。是作无作，二因缘舍：一者、所施物尽，二者、心舍善。作二世成就，过去、现在；无作三世。定戒二因缘舍：一者、退时，二者、断善根时。复有三时；一者、舍身时，二者、退时，三者、生上时。无漏戒有三时舍：一者、退时，二者、转钝作利时，三者、得上果时。心善业一时失，谓上生时；身口意善，断善根时一时俱失。善男子！若得具足戒、定戒、无漏戒、摄根戒，是人了了解十业道。”<span lang="EN-US"></span></span></b></p>
<p>十业道上中下三种者，以作时之轻重为标准而分别。依璎珞经，戒有舍得之时，此中亦略明舍得之相。得二根者，男子变得女根，或非男；女子变得男根，或非女，皆舍戒。根本四禅，即四禅天；四未到禅，即向四禅而未到时之中间禅。菩萨戒、所谓金刚戒，舍身后亦不失。此中菩萨优婆塞戒，虽言尽形寿，然亦如菩萨戒，即舍身如不犯毁，亦不失无作戒体。受戒之后，如道路界以准绳，非无遮栏者，故曰迮隘，不能容许恶法拦入。定与戒三世中得者，以定共戒或从宿生所得，或现受现得，或现受后得故也。无漏戒退时，如阿罗汉退到三果，三果退到二果、初果。转钝作利时，如阿罗汉转辟支佛、或菩萨时。</p>
<p><font color="#333399">庚十一<span>&nbsp; </span>明善恶报寿命</font></p>
<p><b><span style="color:teal">“善男子！因十业道，众生寿命有增有减：减者，寿命十年，增者，至无量年。北郁单曰定寿千年，此寿百年，东西二方二百五十；此寿无量，彼亦无量。四天王寿人数九百万岁，命亦不定，如三天下。三十三天寿千八百万岁，命亦不定。焰摩天寿三千六百万岁，命亦不定。兜率天寿七千二百万岁，除后身菩萨，余一切命皆亦不定。化乐天寿万四千四百万岁，命亦不定。他化自在天寿二万八千八百万岁，命亦不定。他化自在天上一年，即热地狱一日一夜：如是三十日为一月，十二月为一岁，彼地狱寿命二万八千八百万岁，命亦不定。化乐天上一年，即大声地狱一日一夜；如是三十日为一月，十二月为一岁，彼狱寿命万四千四百万岁，命亦不定。兜率天一年，即小声地狱一日一夜；如是三十日为一月，十二月为一岁，彼地狱寿命七千二百万岁，命亦不定。焰摩天一年，即众合地狱一日一夜；如是三十日为一月，十二月为一岁，彼地狱寿命三千六百万岁，命亦不定。三十三天一年，即是黑绳地狱一日一夜；如是三十日为一月，十二月为一岁，彼地狱寿命一千八百万岁，命亦不定。四天王上一年，即是活地狱中一日一夜；如是三十日为一月，十二月为一岁，彼地狱寿命九百万岁，命亦不定。阿鼻地狱寿命一劫，大热地狱寿命半劫，唯此二处，寿命决定。人中五十年，是饿鬼中一日一夜；如是三十日为一月，十二月为一岁，彼鬼寿命万五千岁，命亦不定。畜生道中，除难陀婆难陀，其余一切命亦不定。阿鼻地狱一年，即是非想非非想处一日一夜；如是三十日为一月，十二月为一岁，彼天寿命八万大劫；无所有处六万劫，识处四万劫，空处二万劫。”<span lang="EN-US"></span></span></b></p>
<p>此明善恶业得报寿命之长短，合三界、六道言之也。三十三天、即忉利天。大声地狱、他处谓大叫唤地狱；小声地狱、谓小叫唤地狱；活地狱、即等活地狱。受刑死已，等复活后，又受刑苦。阿鼻、译无间，即造五逆罪所受之报，故五逆又谓之五无间，在地狱中其寿最长。难陀婆难陀、为一龙名，寿一大劫。空处、即空无边处天，证此定者，身心世界皆空无所有。</p>
<p><font color="#333399">庚十二<span>&nbsp; </span>总明诸业报相</font></p>
<p><b><span style="color:teal">“若有发起轻微烦恼，爱著空定，当知是人生四无色。从十年增至八万岁，从八万岁减还至十年，如是增减满十八反，名一中劫。谷贵三灾，疾病三灾，刀兵一灾，名一小劫。水火二灾各五段过，有一风灾，五风灾过，名一大劫。阎浮提中刀兵起时，东西二方人蹔生嗔。此病起时，彼小头痛，力少微弱。此谷贵时，彼则念食。如是恶事，郁单曰无。因不杀故，寿命增长；偷因缘故，寿命减少。有二种劫：一者、水劫，二者、火劫。火劫起时，地狱众生若报尽者，悉得出离，若未尽者，移至他方大地狱中。若此世间八大地狱空无众生，是名众生脱于地狱。四大海中所有众生，业若尽者，悉皆得脱，若未尽者，悉转生于他方海中。若是海中无一众生，是名得脱。阎浮提地直下过于五百由延，有阎罗王城，周匝纵广七万五千由延。如是城中，饿鬼众生业已尽者，悉得出离，业未尽者，转生他方阎罗王所。若是城中乃至无有一众生者，是名得脱。尔时有人内因缘故，获得初禅。得已、即起大声唱言：‘初禅寂静！初禅寂静’！诸人闻已，即各思惟，一切皆共获得初禅，即舍人身生初禅地。时初禅中复有一人，内因缘故，修得二禅。得已、即起大声唱言；‘二禅寂静！二禅寂静’！众生闻已，各自思惟，复获二禅，舍初禅身，生二禅处。当尔之时，从阿鼻狱上至初禅，乃至无有一众生在。善男子！四天下外，有由乾陀山，中有七日，众生福德因缘力故，唯一日现，赖之成熟百谷草木。火劫起时，七日都现，烧然一切百谷草木、山河大地、须弥山王乃至初禅。二禅众生见是火灾，心生怖畏。彼中复有先生诸天语后来天：“汝等莫怖！我往曾见如是火灾，齐彼而止，不来至此’。如诸众生增十年寿至八万岁，减八万寿还至十年，经尔所时，如是火灾热犹未息。是时、便从中间禅处降注大雨，复经寿命一增一减，众生业行因缘力故，为持此水，其下复出七重风云。是时、雨止，水上生膜，犹如乳肥。四天下中须弥山王渐渐生现，水中自然具有一切种种种子。是时二禅复有一人短命福尽，业力故堕生于世间。寿无量岁，光明自照，独处经久，心生愁恼而自念言；我既独处，若我有福，愿更有人来生此间，与我为伴。发是念已，是时二禅有诸众生薄福命尽，业因缘故便来生此。是人见已，心生欢喜，即自念言：如是人者，我所化生，即是我作；我于彼人，有自在力。彼人亦念：我从彼生，彼化作我，彼于我身有自在力。以是因缘，一切众生生我见想。善男子！阴界入等，众生世界，国土世界，皆是十业因缘而有。”<span lang="EN-US"></span></span></b></p>
<p>此总明受报之期，皆由众生诸业所造也。十八反，合前无量寿减至十岁，合后十年增至无量寿，为二十小劫，即一中劫。七日出，就科学言，似不能成立。然此有不可思议者，世界学问，尚难究知。前时报载天文家有发现冥王星者，最近又发现一星，其光热尤超过日球。假使此星移近日球，则地上有二日矣。现在生物学家，研究生命起源，异说纷纭，或谓从他世界来，或谓从此世之物质中出者，皆非真理。以世界原由一切众生业力引生，各种种子皆已具足，于世界中缘熟之时，种种种子皆生长也。二禅一人堕生初禅，即大梵王。先仅一人，嗣后方有与之相感，总续生彼，故世间有以大梵天王能造一切世界人类万物而主宰之者，根本误会，即从此起。阴、即五阴，界、即十八界，入、即十二入。一类一类中，而成一个一个有情众生者，皆因第七末那识我执所成，由有我执，方成个我，由善恶业，方感类生。成唯识论即澈底究明此微细之法相者。</p>
<p><font color="#333399">己三<span>&nbsp; </span>结成在家难胜</font></p>
<p><b><span style="color:teal">“善男子！菩萨二种：一者、在家，二者、出家。出家菩萨能观如是十业道者，是不为难；在家观者，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>此明在家人能解行十善业之极难能也。以上五品，皆说明戒度者。最后十善，统一切戒以及戒所不摄各善恶法。<span lang="EN-US"></span></p>
<p><a name="a25"></a><span style="color:#333399">羼提波罗蜜品第二十五<span lang="EN-US"></span></span></p>
<p>羼提、为梵音，此云忍辱。</p>
<p><font color="#333399">丙三<span>&nbsp; </span>忍度</font></p>
<p><font color="#333399">丁一<span>&nbsp; </span>善生问</font></p>
<p><b><span style="color:teal">善生言：“世尊！佛先已说檀波罗蜜、尸波罗蜜，菩萨云何而得修集忍波罗蜜”？”<span lang="EN-US"></span></span></b></p>
<p><font color="#333399">丁二<span>&nbsp; </span>如来答</font></p>
<p><font color="#333399">戊一<span>&nbsp; </span>略出忍体</font></p>
<p><b><span style="color:teal">佛言：“善男子！忍有二种：一者、世忍，二者、出世忍。能忍饥渴、寒热、苦乐，是名世忍；能忍信、戒、施、闻、智慧、正见无谬，忍佛、法、僧，骂詈、挝打、恶口、恶事、贪、嗔、痴等悉能忍之，能忍难忍，难作能作，名出世忍。善男子！菩萨若值他人打骂、轻贱、毁呰、恶口、骂詈，是时内心无加报想。菩萨虽作如是忍事，不为现在，但为后利。有善报之，恶则不反。”<span lang="EN-US"></span></span></b></p>
<p>正确无谬，即能忍可。此忍、即是胜解。大概能忍物质上之难忍者，谓之世忍；能忍精神上之难忍者，谓之出世忍。</p>
<p><font color="#333399">戊二<span>&nbsp; </span>忍波罗蜜</font></p>
<p><b><span style="color:teal">“善男子！有是忍辱非波罗蜜，有波罗蜜非是忍辱，有是忍辱是波罗蜜，有非忍辱非波罗蜜。是忍辱非波罗蜜者，所谓世忍，声闻、缘觉所行忍辱，是波罗蜜非忍辱者，所谓禅波罗蜜。亦是忍辱亦波罗蜜者，所谓若被割截头目手足，乃至不生一念嗔心，檀波罗蜜尸波罗蜜般若波罗蜜。非忍辱非波罗蜜者，所谓声闻、缘觉持戒布施。”<span lang="EN-US"></span></span></b></p>
<p>如金刚经言：佛于作忍辱仙人时，被歌利王割截身体，不起嗔心，即为忍辱到究竟者，即是忍辱波罗蜜。戊三<span>&nbsp; </span>示修忍法</p>
<p><b><span style="color:teal">“善男子！若欲修忍，是人应当先破憍慢、嗔心、痴心，不观我及我所相，种性常相，若人能作如是等观，当知是人能修忍辱；如是修已，心得欢喜。有智之人，若遇恶骂，当作是念：是骂詈字，不一时生，初字出时后字未生，后字生已初字复灭，若不一时，云何是骂？直是风声，我云何嗔？我今此身五阴和合，四阴不现，则不可骂，色阴十分和合而有，如是和合，念念不停，若不停住，谁当受骂？然彼骂者，即是风气。风亦二种：有内、有外，我于外风都不生嗔，云何于内而生嗔也？世间骂者，亦有二种：一者、实，二者、虚。若说实者，实何所嗔！若说虚者，虚自得骂，无豫我事，我何缘嗔！若我嗔者，我自作恶。何以故？因嗔恚故生三恶道。若我于彼三恶道中受苦恼者，则为自作自受苦报，是故说言一切善恶皆因我身。善男子！生忍因缘有五事：一者、恶来不报，二者，观无常想，三者、修于慈悲，四者、心不放逸，五者、断除嗔恚。善男子！若人能成如是五事，当知是人能修忍辱。若人软言，净身口业，和颜悦色，先意问讯，能观一切苦乐因缘，当知是人能修忍辱。若能修空三昧，观诸众生悉是无常，受苦等想；被骂辱时，能观骂者如狂如痴，稚小无智，当知是人能修忍辱。智人当观：胜我者骂，我不应嗔；何以故？我若嗔者，或夺我命。若不如者，嗔亦不应报；何以故？非畴匹故，我若报者，辱我身口。譬如有人授毒与他，人无责者，如其自服，人则嗤笑。我亦如是，若嗔彼者，当于未来受大苦恼，一切圣人悉当责我。以是因缘，我身若被截斫分离，不应生嗔，应当深观往业因缘，当修慈悲怜愍一切。如是小事不能忍者，我当云何能调众生？忍辱、即是菩提正因，阿耨多罗三藐三菩提、即是忍果，我若不种如是种子，云何获得如是正果！”<span lang="EN-US"></span></span></b></p>
<p>骂詈字不一时生者，如骂人为畜生，畜字出时，生字未生，生字生已，畜字已灭，既不一时，骂即不成，此即以析空或体空之理观之也。此种空观，要用得善巧，则可遮止烦恼；若用不善巧，执空观以拨无因果，则成颠倒矣。四十二章经中有一段言；有人骂佛，佛不应之。骂已，佛问之言：若有人送礼，不受，送者当如何？答言：不受，则携回。佛言：汝骂我不受，亦当带回。此亦为忍骂之最好模范。</p>
<p><font color="#333399">戊四<span>&nbsp; </span>成就忍德</font></p>
<p><b><span style="color:teal">“善男子！若有智人乐修忍辱，是人常得颜色和悦，好乐怡戏，人见欢喜，睹之无厌，于受化者，心不贪著。智人见怨以恶来加，当发善愿，愿彼怨者未来之世为我父母、兄弟、亲戚，莫于我所生憎怨想。复当观察：若人形残，颜色丑恶，诸根不具，乏于财物，当知皆从嗔因缘得，我今云何不修忍辱？以是因缘，智者应当深修忍德。善男子！菩萨摩诃萨修忍辱时，常乐观察生死罪过，乐修法行，勤于精进，读诵书写如来正典，供养师长有德之人，能瞻病苦，修于慈悲，怜愍一切，见苦恼者，能令远离。常乐出家，乃至尽寿持戒、精进，摄持六根，不令得起烦恼因缘，宁舍身命，终不毁戒。若他有事，乐为管理，常有惭愧，乐赞忍德。为调众生堪忍众苦，于怨尚能忍于恶事，况复亲所！能忍二嗔：一、众生嗔，二、非众生嗔。舍己乐具，令众得乐，不念多恶，不忘少善，远离两舌，前后默然不说彼短，说烦恼过令众得离，他所不喜不为说之，净身、口、意，了诸罪业。若客烦恼因缘作罪，作已惭愧，心生悔恨。”<span lang="EN-US"></span></span></b></p>
<p>众生嗔、为有情嗔，非众生嗔、为无情嗔，即一种可嗔之境界。</p>
<p><font color="#333399">戊五<span>&nbsp; </span>结在家难</font></p>
<p><b><span style="color:teal">“善男子！菩萨二种：一者、在家，二者、出家。出家菩萨修净忍辱，是不为难；在家修忍，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>此明在家修行忍辱之难能也。</p>
<p><a name="a26"></a><span style="color:#333399">毗梨耶波罗蜜品第二十六<span lang="EN-US"></span></span></p>
<p>毗黎耶、为梵音，此云精进。</p>
<p><font color="#333399">丙四<span>&nbsp; </span>进度</font></p>
<p><font color="#333399">丁一<span>&nbsp; </span>善生问</font></p>
<p><b><span style="color:teal">善生言：“世尊！菩萨摩诃萨能修六波罗蜜，谁为正因”？此问何事为修行六度之正因。<span lang="EN-US"></span></span></b></p>
<p><font color="#333399">丁二<span>&nbsp; </span>如来答</font></p>
<p><font color="#333399">戊一<span>&nbsp; </span>正答正因</font></p>
<p><b><span style="color:teal">“善男子！若善男子善女人，已生恶法为欲坏之，未生恶法为遮不起，未生善法为令速生，已生善法为令增广，修勤精进，是名精进。如是精进、即是修行六波罗蜜之正因也。”<span lang="EN-US"></span></span></b></p>
<p>此中即明三十七道品中四正勤也。</p>
<p><font color="#333399">戊二<span>&nbsp; </span>分别邪正</font></p>
<p><b><span style="color:teal">“是勤精进，能脱一切诸烦恼界。善男子！若能受于三恶道苦，当知是人真实能修毗梨耶波罗蜜，平等修集，不急不缓。精进二种：一、正，二、邪。菩萨远离邪精进已，修正精进。修信、施、戒、闻慧、慈悲、名正精进；至心常作，三时无悔，于善法所不生知足，所学世法及出世法，一切皆名正精进也。菩萨虽复不惜身命，然为护法，应当爱惜。身四威仪常修如法，修善法时心无懈息，失身命时不舍如法。若能到于六事彼岸，悉是精进之因缘也。若自读诵、书写、思惟十二部经，名自为法勤行精进；若能以是转化众生令调伏者，名为他法勤行精进。若为菩提修菩提道，布施、持戒、多闻智慧，修学世法，供养父母、师长、有德之人，修舍摩他、毗婆舍那，读诵、书写十二部经，复能远离贪、恚、痴等，名为菩提勤行精进。如是悉名为正精进，是名六波罗蜜之正因也。善男子！懈怠之人，不能一时一切布施，不能持戒，勤行精进，摄心念定忍于恶事，分别善恶，是故我言六波罗蜜因于精进。”<span lang="EN-US"></span></span></b></p>
<p>对于财、色、名、食、睡之五欲，则应知足，对于善法，则不应知足。此中就行善，故云不应知足也。</p>
<p><font color="#333399">戊三<span>&nbsp; </span>进波罗蜜</font></p>
<p><b><span style="color:teal">“善男子！有勤精进非波罗蜜，有波罗蜜非勤精进，有亦精进亦波罗蜜，有非精进非波罗蜜。精进非波罗蜜者，如邪精进，善事精进，声闻、缘觉所有精进。有波罗蜜非精进者，所谓般若波罗蜜。有亦精进亦波罗蜜者，所谓布施、持戒、忍辱、精进禅等五波罗蜜。有非精进非波罗蜜者，一切凡夫、声闻、缘觉布施、持戒、忍辱、禅定、智慧余善法。”<span lang="EN-US"></span></span></b></p>
<p>此正明应遍修精进波罗蜜。</p>
<p><font color="#333399">戊四<span>&nbsp; </span>结在家难</font></p>
<p><b><span style="color:teal">“善男子！菩萨有二种：一者、在家，二者、出家。出家菩萨修勤精进，是不为难；在家修进，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>此明在家修行精进难能。</p>
<p><a name="a27"></a><span style="color:#333399">禅波罗蜜品第二十七<span lang="EN-US"></span></span></p>
<p>禅与波罗蜜之义，前均讲过，此品正明禅波罗蜜。</p>
<p><font color="#333399">丙五<span>&nbsp; </span>禅度</font></p>
<p><font color="#333399">丁一<span>&nbsp; </span>善生问</font></p>
<p><b><span style="color:teal">善生言：“世尊！菩萨摩诃萨修禅波罗蜜，云何禅定”？<span lang="EN-US"></span></span></b></p>
<p>禅为梵音，具云禅那，此云静虑，于寂静之中，能审虑照察之义。善生即问如何修此禅定也。</p>
<p><font color="#333399">丁二<span>&nbsp; </span>如来答</font></p>
<p><font color="#333399">戊一<span>&nbsp; </span>略明定相</font></p>
<p><b><span style="color:teal">“善男子！禅定即戒、慈、悲、喜、舍，远离诸结，修集善法，是名禅定。善男子！若离禅定，常不能得一切世事，况出世事？是故应当至心修集”。<span lang="EN-US"></span></span></b></p>
<p>戒可生定，定即是戒。慈、悲、喜、舍，即是四无量心。在欲界修定，先须持戒。超欲界，更须修四无量心。欲离烦恼，无论伏、断均须修定，盖无漏慧非散心心所能得也。戒、慈、悲、喜、舍、则为禅定之因；远离诸结，修集善法，为禅定之果。四禅定、为佛法中之最重要者，一切世出世间善法均依之而得也。</p>
<p><font color="#333399">戊二<span>&nbsp; </span>示修禅法</font></p>
<p><b><span style="color:teal">“菩萨欲得禅波罗蜜，先当亲近真善知识，修集三昧方便之道；所谓戒戒、摄诸根戒，断于邪命，如法而住。随顺师教，于善法所不生知足，修行善时心无休息。常乐寂静，远离五盖，心乐思惟观生死过，常修善法至心不废，具足正念，断诸放逸。省于言语，亦损眠、食，心净、身净。不亲恶友，不与恶交，不乐世事。知时、知法，了知自身。观心数法，若有喜相、愁相、嗔相、软相、坚相，知已能除，犹如金师，善知冷热，不令失所。乐甘露味，虽处世法，身心不动，犹如须弥，不为四风之所倾动。正念坚固，亦见知觉有为多过。若人乐修如是三昧不休不息，当知是人能具足得；譬如钻火，以不息故，火则易得。”<span lang="EN-US"></span></span></b></p>
<p>三昧、梵音，又谓三摩地，此云定，又谓正受，又谓等持，即心注一境，平等正受。五盖：即贪欲、嗔恚、痴、惛沈、掉举，谓盖覆其心，使不得寂静，能弃舍五盖，精修禅定，则能得甘露味之涅槃寂静。</p>
<p><font color="#333399">戊三<span>&nbsp; </span>显禅功德</font></p>
<p><b><span style="color:teal">“善男子！若离三昧欲得世法、出世菩提，无有是处。善男子！一切三昧，即是一切善法根本，以是因缘，应当摄心！如人执镜，则见一切善恶之事，是故三昧名菩提道之庄严也。受身心乐，名为三昧；不增不减，名等三昧。从初骨观乃至得阿耨多罗三藐三菩提，皆名三昧。是三昧有四种：一者、从欲，二者、从精进，三者、从心，四者、从慧。是四缘故，得无量福，增一切善。复有三种：一者、从闻，二者、从思，三者、从修；从是三法渐渐而生。复有三时：所谓生时、住时、增时。善男子！欲界之中，有三昧子，是子因缘，得三菩提。是三昧者，有退、住、增，若在四禅，性则坚固。从初乃至非想非非想处，上地胜下，次第如是。根本禅中则有喜乐，非中间禅。六通亦尔，在于根本，不在余处。是三昧名菩提庄严，因是三昧，能得学道及无学道，四无量心、三解脱门，自利利他，无量神足，知他心智，能调众生，无量智慧，五智三昧，转钝为利，断于一切生老病死，能得成就一切种智，见诸法性，如罗縠视。”<span lang="EN-US"></span></span></b></p>
<p>受身心乐者，如初禅为离生喜乐，二禅为定生喜乐，三禅为离喜妙乐，四禅为舍念清静。三昧子、指修定之种子，此种子即在欲界之中。从初禅至二禅、三禅、四禅、空无边处、识无边处、无所有处、最后为非想非非想处。由初禅至二乃至由无所有处至非想非非想处之中间，谓之中间禅。<span lang="EN-US"></span></p>
<p><font color="#333399">戊四<span>&nbsp; </span>四无量定</font></p>
<p><b><span style="color:teal">“善男子！智者应当作如是观：一切烦恼是我大怨。何以故？因是烦恼能破自他，以是因缘，我当修集慈悲之心，为欲利益诸众生故，为得无量纯善法故。若有说言：离于慈悲得善法者，无有是处。如是慈悲能断不善，能令众生离苦受乐，能坏欲界。是慈若能缘于欲界，名欲界慈。善男子！众生若能修集慈心，是人当得无量功德。修慈心时，若能先于怨中施安，是名修慈。善男子！一切众生凡有三聚：一者、怨，二者、亲，三者、中；如是三聚，名为慈缘。修慈之人，先从亲起，欲令受乐；此观既成，次及怨家。善男子！起慈心时，有因戒起，有因施起；若能观怨作子想者，是名得慈。善男子！慈唯能缘，不能救苦，悲则不尔，亦缘亦救。善男子！若能观怨一毫之善，不见其恶，当知是人名为习慈。若彼怨家设遇病苦，能往问讯瞻疗所患，给其所须，当知是人能善修慈。善男子！若能修忍，当知即是修慈因缘。如是慈心，即是一切安乐因缘。若能修慈，当知是人能破一切憍慢因缘，能行施、戒、忍辱、精进、禅定、智慧、如法修行。若人修定，当知是人修梵福德；得梵身故，名梵福德。若人能观生死过罪，涅槃功德，是人足下所履粪土，应当顶戴。是人难忍能忍，难施能施，难作能作，是人能修四禅、四空、及八解脱。复作是念：一切众生身口意恶，未来若受苦恼报者，悉令我受；若我所有善果报者，悉令众生同我受之。如是慈悲，缘广故广，缘少故少。慈悲三种：谓下中上。复有三种：一者、缘亲，二者、缘怨，三者、缘中。复有三种：一者、缘贪，二者、缘众生，三者、缘非众生。如是缘者，悉名三昧。悲、喜、舍心，亦复如是。”<span lang="EN-US"></span></span></b></p>
<p>于有怨者修慈者，如正曲木，必过正方能矫枉也。八解脱者：一、内有色观外色，二、内无色观外色，三净解脱具足住，四、空处，五、识处，六、无所有处，七、非非想处，八、灭受想处。</p>
<p><font color="#333399">戊五<span>&nbsp; </span>禅波罗蜜</font></p>
<p><b><span style="color:teal">“善男子！有禅非波罗蜜，有波罗蜜非禅，有亦是禅亦波罗蜜，有非禅非波罗蜜。是禅非波罗蜜者，谓世俗禅，声闻、缘觉所有禅定。是波罗蜜非禅定者，所谓施、戒、忍辱、精进。亦是禅亦波罗蜜者，谓金刚三昧。非禅非波罗蜜者，谓一切众生、声闻、缘觉、从闻思惟所生善法。”<span lang="EN-US"></span></span></b></p>
<p>三昧有种种别相，此中金刚三昧，即一种之别相。义见前。</p>
<p><font color="#333399">戊六<span>&nbsp; </span>结在家难</font></p>
<p><b><span style="color:teal">“善男子！菩萨有二种；一者、在家，二者、出家。出家菩萨修于净禅，是不为难；在家修净，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p><a name="a28"></a><span style="color:#333399">般若波罗蜜品第二十八<span lang="EN-US"></span></span></p>
<p>般若、梵音，此云智慧。有谓因上为慧，果上为智者。此正明慧度，为最后之一品。</p>
<p><font color="#333399">丙六<span>&nbsp; </span>慧度</font></p>
<p><font color="#333399">丁一<span>&nbsp; </span>善生问</font></p>
<p><b><span style="color:teal">善生言：“世尊！菩萨云何修净般若波罗蜜”？<span lang="EN-US"></span></span></b></p>
<p><font color="#333399">丁二<span>&nbsp; </span>如来答</font></p>
<p><font color="#333399">戊一<span>&nbsp; </span>显示慧相</font></p>
<p><b><span style="color:teal">“善男子！若有菩萨持戒精进，多闻正念，修于忍辱，怜愍众生，心多惭愧，远离嫉妒，真实了知诸善方便；为众受苦，不生悔退，乐行惠施，能调众生，善知所犯轻重之罪，勤劝众生施作福业；知字知义，心无憍慢，亲近善友，能自利益及利益他；恭敬三宝、诸师、和上、长老有德，于身菩提不生轻想，能观菩提深妙功德；知善恶相，知世出世一切声论，知因知果，知初方便及以根本，当知是人能得智慧。如是智慧有三种：一、从闻生，二、从思生，三、从修生。从字得义，名从闻生；思惟得义，名从思生；从修得义，名从修生。能读如来十二部经，能除疑网，能读一切世论世事，能善分别邪正之道，是名智慧。能善分别十二部经，阴、入、界等因果字义，毗婆舍那、舍摩他相，上中下相，善、恶、无记及四颠倒，见道、修道，能善分别如是等事，是名智慧。”<span lang="EN-US"></span></span></b></p>
<p>从闻生者，即闻所成慧。从思生者，即思所成慧。从修生者，即修所成慧。读经除疑，则为内明。能读世论世事，则为声明、因明、医药明、工巧明，以示菩萨于五明处求也。</p>
<p><font color="#333399">戊二<span>&nbsp; </span>成慧功德</font></p>
<p><b><span style="color:teal">“善男子！有智之人，求于十力、四无所畏、大悲、三念处，常亲近佛及佛弟子。世无佛法，乐在外道出家修学，虽处邪道，乐求正要，常修慈、悲、喜、舍之心及五通道。得五通已，观不净想及无常想，能说有为多诸过罪。为正语故，教诸众生令学声论，能令众生离身心病，乐以世事教于他人，所作事业无能胜者，所谓咒方，种种医药。能善求财，得已能护，用以道理，如法惠施。虽知一切，不生憍慢，得大功德，不生知足，能教众生信、施、持戒、多闻、智慧。知善、不善、无记方便，善知学行因缘次第，知菩提道及道庄严，知诸众生上中下根，知外声论心不存著，知众生时随宜调伏，知众生世及国土世，知从具足六波罗蜜。”<span lang="EN-US"></span></span></b></p>
<p>声论、亦曰声明，即语言文字学。令离身心病、即医药明，能善求财、即工巧明，均为求慧之方便也。众生世、即有情世间，国土世、即器世间，盖即尽虚空、遍众生界之意。</p>
<p><font color="#333399">戊三<span>&nbsp; </span>慧波罗蜜</font></p>
<p><b><span style="color:teal">“善男子！有是智慧非波罗蜜，有波罗蜜非是智慧，有是智慧是波罗蜜，有非智慧非波罗蜜。是智慧非波罗蜜者，所谓一切世间智慧，声闻、缘觉所得智慧。是波罗蜜非智慧者，无有是义。是智慧是波罗蜜者，所谓一切六波罗蜜。非智慧非波罗蜜者，所谓一切声闻、缘觉施戒精进。”<span lang="EN-US"></span></span></b></p>
<p>凡成波罗蜜，皆是智慧，故无波罗蜜而非智慧；此与前五度不同之处。从此可知前五度之成就波罗蜜，皆不离般若。</p>
<p><font color="#333399">戊四<span>&nbsp; </span>总修六度</font></p>
<p><b><span style="color:teal">“善男子！若人有能勤修如是六波罗蜜，是人名为供养六方，能增财命。”<span lang="EN-US"></span></span></b></p>
<p>能增世财、业命，及功德之财、智慧之命；至于究竟，则成为福慧两足尊之佛矣。</p>
<p><font color="#333399">戊五<span>&nbsp; </span>结在家难</font></p>
<p><b><span style="color:teal">“善男子！菩萨二种：一者、在家，二者、出家。出家菩萨修净智慧，是不为难；在家修净，是乃为难。何以故？在家之人多恶因缘所缠绕故”。<span lang="EN-US"></span></span></b></p>
<p>此明在家菩萨修般若波罗蜜之难能也。</p>
<p><font color="#333399">甲三<span>&nbsp; </span>结成分</font></p>
<p><b><span style="color:teal">说是法时，善生长者子等千优婆塞，发阿耨多罗三藐三菩提心。既发心已，即从坐起，礼佛而退，辞还所止。<span lang="EN-US"></span></span></b></p>
<p>此明说本经之成效，即得益也；结成其效，为当机之善生长者子等千优婆塞。此处发菩提心，乃真发菩提心，即为初住菩萨；前十八品为养成能发菩提心之菩萨。依起信论言：在真发菩提心之前，须修十千大劫；已入初住真发菩提心者，乃能正修六度之菩萨行。此当机之千优婆塞，发真菩提心，即为说此经之成效。就理而谈，从坐起礼佛，则为上求大觉；辞还所止，即为下度众生；乃至成佛而后，亦仍是修菩萨之行耳。此度一切众生之菩萨行，以虚空无尽故世界无尽，世界无尽故众生无尽，众生无尽故菩萨度生之行亦无尽也。</p>
<p><font color="#333399"><a name="a29"></a>重<span>&nbsp; </span>示</font></p>
<p>上来经文，已略明竟；兹将全经大义，重示纲要。本经重心点有三：一、此经名优婆塞戒经，可以优婆塞戒为全经重心，以此戒为菩萨优婆塞戒故。从如何修菩提心、悲心等以成为能受戒之人；至受戒品后，则为优婆塞之如何修持戒行。二、此经亦可以在家菩萨为重心，以此经全部各品，皆策进在家人之修菩萨行故。因在家菩萨，环境恶劣，不易发心修行，故重重勉励之。但出家修行，固属较易，然能出家者仅有少数，若无此经之方便，则佛法不能普及。所以今此分科，即以在家菩萨为中心，而以前十八品为养成在家菩萨，后十品为勉修六度。三、本经亦以发菩提心为重心，以第一品即以发菩提心否辨有无菩萨性，次明发菩提心、悲心，最后又示千优婆塞发菩提心，故可谓为以发菩提心为重心。则读诵、受持、解说时，如衣之有领，如网之有纲，提其领，挈其纲，则全经文义了了分明矣。</p>
<p>此外尚有为本经之特点者，再略明之：一者、即俗而真，如礼拜六方，或为俗习，或为外道，而此经并不积极破除，只加以正当之解释，即为转俗事为真理矣。在善生经与本经，皆解释东方为父母，南方为师长等，即以之为伦理道德之标准，此为即俗而真者一。又就外道妄执之六方神，而转成属众生心之六度，其为即俗而真者二。二者、特重布施修福，前后经文，处处劝行布施，并常言增长财命。是广修施福，亦为此经之特点。三者、特详不放逸行，而明精进为六度正因。四者、注重修成自在威力以调伏众生，而不为众生之所转，勇猛精进，为社会国家谋利益。五者、息恶品中，以念佛之功德相好为能息恶，此摄净土宗；而以佛之三密加持相应，亦即摄密宗。六者、于杂品、业品、净三皈品、忍品之破我、破自在天、破空执，及修空观，即于业果相续之中，阐明不断不常、非实非有之中道义，即摄大乘法性法相。而法华之空假中三观、真俗中三谛义，华严十玄、六相，禅宗见性成佛之大乘各宗义，无不具足。故此一经，总持三藏。而尤望闻此经者，能真实发菩提心，进修六度之菩萨行，方不负佛说此经之悲愿！</p>
<p align="right" style="text-align:right;text-indent:24.0pt;word-break:break-all">（罗曜青记）<span>&nbsp;&nbsp;&nbsp;&nbsp; </span></p>
