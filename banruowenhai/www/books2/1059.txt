<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">药王菩萨本事品第二十三</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">药王菩萨本事品第二十三<span lang="EN-US"></span></span></p>
<p>前两品为咐嘱流通，释尊之说已毕，故以嘱累品结之。自本品以下，为禀命流通，谓禀佛之命以流通此经也。共有六品，总分五节：本品为一节，妙音品为一节，普门品、陀罗尼品合为一节，妙庄严品为一节，劝发品为一节。若以嘱累品附于最后，则与劝发品合为一节，仍共为五节耳。</p>
<p>药王者、具去疾治病之功用为药，有大威德自在之势力为王。菩萨说誓度生，愿以身化为药树，使听其名字、闻其气味者，皆能已疾。具此本愿，故为药王。又以心相言之，菩萨以众生一切染心、与自性清净心不相应，愿以自性清净心之妙药，起烦恼之沈苛，势力无双，威神自在，故为药王。本者、往古之因由，事者、报身之体业。为叙药王菩萨本因修行之事以利时会，故有此品。于禀命流通中为第一节，于全经品第中，则居第二十三。</p>
<p><font color="#333399">乙二<span>&nbsp; </span>禀命流通</font></p>
<p><font color="#333399">丙一<span>&nbsp; </span>自行苦行力以流通</font></p>
<p><font color="#333399">丁一<span>&nbsp; </span>宿王华问</font></p>
<p><b><span style="color:teal">尔时、宿王华菩萨白佛言：“世尊！药王菩萨云何游于娑婆世界？世尊！是药王菩萨有若干百千万亿那由他难行苦行。善哉！世尊！愿少解说，诸天、龙神、夜叉、乾闼婆、阿修罗、迦楼罗、紧那罗、摩侯罗伽、人非人等。又他国土诸来菩萨，及此声闻众闻皆欢喜”。<span lang="EN-US"></span></span></b></p>
<p>宿王华，谓宿世已来持法华经，如王自在，举德列名也。云何游于娑婆世界，谓以何功德化于此世界。难行、人所难为之行，苦行、刻苦己身之行也。</p>
<p><font color="#333399">丁二<span>&nbsp; </span>世尊委答</font></p>
<p><font color="#333399">戊一<span>&nbsp; </span>叙称古佛</font></p>
<p><b><span style="color:teal">尔时、佛告宿王华菩萨：“乃往过去无量恒河沙劫，有佛号日月净明德如来，应供、正遍知、明行足、善逝、世间解、无上士调御丈夫、天人师、佛、世尊。其佛有八十亿大菩萨摩诃萨，七十二恒河沙大声闻众；佛寿四万二千劫，菩萨寿命亦等。彼国无有女人、地狱、恶鬼、畜生、阿修罗等、及以诸难。地平如掌，琉璃所成，宝树庄严，宝帐覆上，垂宝华旛，宝瓶、香罏，周遍国界。七宝为台，一树一台，其树去台，尽一箭道；此诸宝树，皆有菩萨、声闻而坐其下。诸宝台上，各有百亿诸天作天伎乐，歌叹于佛以为供养。尔时、彼佛为一切众生喜见菩萨及众菩萨、诸声闻众，说法华经。<span lang="EN-US"></span></span></b></p>
<p>日月净明德、为古佛之别号。其佛有八十亿大菩萨等，指佛眷属而言。无女人、三恶道、阿修罗等及以诸难，统明无恶之相。难、指八难。以下更分显国土、台榭之相，及所说之经法。一切众生喜见，为菩萨之别号。</p>
<p><font color="#333399">戊二<span>&nbsp; </span>叙述修行</font></p>
<p><font color="#333399">己一<span>&nbsp; </span>精进得定</font></p>
<p><b><span style="color:teal">“是一切众生喜见菩萨，乐习苦行，于日月净明德佛法中，精进经行，一心求佛，满二千岁已，得现一切色身三昧。<span lang="EN-US"></span></span></b></p>
<p>此释精进得定。苦行、即刻苦己身之行。真修行者，必先克治一己之忧悲、贪欲、忿诤、散乱、放逸、懈感之种种烦恼。三昧、亦言三摩提，义言正定，或言等持，谓心体平等任持无所偏著；亦称正受，谓心体圆明不受一切也。现一切色身三昧者，佛之法身一真常住，本来圆遍法界，若真能证此者，于其所见之山河、大地、草木、丛林、虚空、日月、一切有情、无情，即知无一不由法身所现，即知此一切色身无一非法身所所摄。所见一切物之色身，既无一非法身，则能见者之色身，自亦不离于法身之性。如是、故无我相，无人相，无一切色身之相，即为已得一切平等法身之体。故在此法体上，普现一切众生世界，而此一切众生世界亦即为自身，是为现一切色身三昧之义。众生以向执己见，故见各物皆非己有，若己见破则我相破，我相破则一切色身相破，是为能得此三昧之义。</p>
<p><font color="#333399">己二<span>&nbsp; </span>供养佛法</font></p>
<p><b><span style="color:teal">“得此三昧已，心大欢喜，即作念言：我得现一切色身三昧，皆是得闻法华经力，我今当供养日月净明德佛及法华经。<span lang="EN-US"></span></span></b></p>
<p>此释喜念供养。</p>
<p><b><span style="color:teal">“即时入是三昧，于虚空中雨曼陀罗华、摩诃曼陀罗华、细末坚黑栴檀，满虚空中如云而下；又雨海此岸栴檀之香──此香六铢，价直娑婆世界──以供养佛。<span lang="EN-US"></span></span></b></p>
<p>此释入定起通。能现一切色身，即无一不能变现，故于虚空中起生神通、化有华香等事。</p>
<p><b><span style="color:teal">“作是供养已，从三昧起而自念言：我虽以神力供养于佛，不如以身供养。<span lang="EN-US"></span></span></b></p>
<p>此释重思不足。神力、谓神通力，即上雨华、雨香等事。重复思惟，以此供养为未足，故更欲以所得报身为供养之具。</p>
<p><b><span style="color:teal">“即服诸香──栴檀、薰陆、兜楼婆、毕力迦、沉水胶香，又饮薝卜诸华香油；满千二百岁已，香油涂身，于日月净明德佛前，以天宝衣而自缠身，灌诸香油，以神通力愿而自然身。<span lang="EN-US"></span></span></b></p>
<p>此释然身供养。薰陆、即乳香，兜楼婆、有香之草，毕力迦、即丁香。舍身自然，亦苦行之一。苦行以克治我相为本，我相以身见为本，身见为一切烦恼之所依止；此见一空，则一切烦恼空：此就凡夫对治恶见言之也。更就菩萨功德言之：菩萨功行圆满，福德庄严，在在与般若相应，故其报身即等同法身。此法身既具足一切功德之香，复具足智慧光明之德，是为能自炽然之义。然仍不自满足，以此智身回向于佛，是即然身供养于佛之义。</p>
<p><b><span style="color:teal">“光明遍照八十亿恒河沙世界，其中诸佛同时赞言：‘善哉！善哉！善男子！是真精进！是名真法供养如来！若以华、香、璎珞、烧香、末香、涂香、天缯旛盖、及海此岸栴檀之香，如是等种种诸物供养所不能及。假使国城、妻子布施，亦所不及。善男子！是名第一之施，于诸施中最尊最上，以法供养诸如来故’。<span lang="EN-US"></span></span></b></p>
<p>此释光明远照、诸佛同赞。常人供养于佛，皆起于妄想、妄见、妄境界以为供养，此则以自所修证之福德智慧光明回向于如来。光照于世界，是即以供养正法者无养于佛，故曰真法供养，为彼妄心、妄业所造有漏果报之供养所不能及也。又、行此法供养者，即真能行法之人。如是布施，必能一切舍，即无妄不除，无真不显，成就法施波罗密，故曰第一最尊最上之施。</p>
<p><b><span style="color:teal">“作是语已而各默然。其身火然千二百岁。过是已后，其身乃尽。<span lang="EN-US"></span></span></b></p>
<p>此释然身时节。</p>
<p><font color="#333399">己三<span>&nbsp; </span>供养舍利</font></p>
<p><b><span style="color:teal">“一切众生喜见菩萨作如是法供养已，命终之后，复生日月净明德佛国中。于净德王家，结跏趺坐忽然化生。及为其父而说偈言：‘大王今当知！我经行彼处，即时得一切现诸身三昧，勤行大精进，舍所爱之身，供养于世尊，为求无上慧’。<span lang="EN-US"></span></span></b></p>
<p>此释化生说法。菩萨身既然尽，重生净土，以无女人故为化生。说法、谓说其前劫为一切众生喜见菩萨时舍身然身之法也。</p>
<p><b><span style="color:teal">“说是偈已而白父言：‘日月净明德佛今故现在。我先供养佛已，得解一切众生语言陀罗尼，复闻是法华经八百千万亿那由他、甄迦罗、频婆罗、阿<img src="../articleimages/1200.files/image001.gif" width="16" height="16" align="absmiddle">婆等偈。大王！我今当还供养此佛。白已，即坐七宝之台，上升虚空高七多罗树，往到佛所，头面礼足，合十指爪以偈赞佛：容颜甚奇妙，光明照十方！我适曾供养，今复还亲觐’。<span lang="EN-US"></span></span></b></p>
<p><b><span style="color:teal">“尔时、一切众生喜见菩萨说是偈已，而白佛言：‘世尊！世尊！犹故在世’。<span lang="EN-US"></span></span></b></p>
<p>此释白父诣佛。一切众生语言陀罗尼，即四无碍辩。那由他、即中土之絯。甄迦罗、为佛典第十六转之大数，频婆罗、为第十八转大数，阿<img src="../articleimages/../books2/1200.files/image001.gif" width="16" height="16" align="absmiddle">（音同触ㄔㄨˋ）婆、为第二十转大数。七多罗树，谓七个稷树之高量也。我适曾供养，此我字指常住无相之法身而言。菩萨以法身为身，不以劣报身为身，故有变易而无分段。言我适来曾以然身供养于佛，而今复还觐也。</p>
<p><b><span style="color:teal">“尔时、日月净明德佛告一切众生喜见菩萨：‘善男子！我涅槃时到，灭尽时至，汝可安施床座，我于今夜当般涅槃’。又敕一切众生喜见菩萨：‘善男子！我以佛法嘱累于汝，及诸菩萨大弟子，并阿耨多罗三藐三菩提法，亦以三千大千七宝世界诸宝树、宝台及给侍诸天，悉付于汝；我灭度后所有舍利，亦付嘱汝，当令流布，广设供养，应起若干千塔’。如是日月净明德佛敕一切众生喜见菩萨已，于夜后分入于涅槃。<span lang="EN-US"></span></span></b></p>
<p>此释咐嘱入灭。大施主之功德法财，及其最尊最上之布施事业，悉以嘱此能荷担佛法之人矣。</p>
<p><b><span style="color:teal">“尔时、一切众生喜见菩萨见佛灭度，悲感懊恼恋慕于佛，即以海此岸栴檀为□，供养佛身而以烧之。火灭已后，收取舍利，作八万四千宝瓶，以起八万四千塔，高三世界，表刹庄严，垂诸旛盖，悬众宝铃。<span lang="EN-US"></span></span></b></p>
<p>此释起塔。□、草薪也。</p>
<p><b><span style="color:teal">“尔时、一切众生喜见菩萨复自念言：我虽作是供养，心犹未足，我今当更供养舍利。便语诸菩萨大弟子及天、龙、夜叉等一切大众：‘汝等当一心念，我今供养日月净明德佛舍利’。作是语已，即于八万四千塔前，然百福庄严臂，七万二千岁而以供养。令无数求声闻众、无量阿僧祇人发阿耨多罗三藐三菩提心，皆使得住现一切色身三昧。尔时、诸菩萨、天、人、阿修罗等，见其无臂，忧恼悲哀而作是言：‘此一切众生喜见菩萨，是我等师，教化我者。而今烧臂，身不具足’。于时、一切众生喜见菩萨，于大众中立此誓言：‘我舍两臂，必当得佛金色之身。若实不虚，令我两臂还复如故’。作是誓已，自然还复。<span lang="EN-US"></span></span></b></p>
<p>此释然臂供养舍利、及誓毕复得还复。百福庄严臂，谓臂相圆满，为百福庄严之所成就。又臂有转移及负荷之义，今为利他而然，故起众生利益。诸天人众见菩萨无臂而忧恼者，但见报身之臂，而不见有方便法身之妙臂也。得佛金色之身，金之体性不易毁变，喻得佛之常住法身、圆满报身也。</p>
<p><b><span style="color:teal">“由斯菩萨福德智慧淳厚所致，当尔之时，三千大千世界六种震动，天雨宝华，一切人天得未曾有”。<span lang="EN-US"></span></span></b></p>
<p>此释感生瑞应。</p>
<p><font color="#333399">戊三<span>&nbsp; </span>会成今古</font></p>
<p><b><span style="color:teal">佛告宿王华菩萨：“于汝意云何？一切众生喜见菩萨，岂异人乎？今药王菩萨是也。其所舍身布施，如是无量百千万亿那由他数。宿王华！若有发心欲得阿耨多罗三藐三菩提者，能然手指乃至足一指，供养佛塔，胜以国城、妻子、及三千大千国土、山林、河池、诸珍宝物而供养者。<span lang="EN-US"></span></span></b></p>
<p>身见不忘，即我见不忘，即我所有见不忘，以此故有四相，故多烦恼。能然手指，则先能舍身，身见断则我见断，我所有见断，而一切烦恼亦无不断矣。</p>
<p><font color="#333399">丁三<span>&nbsp; </span>称经妙德</font></p>
<p><b><span style="color:teal">“若复有人以七宝满三千大千世界供养于佛，及大菩萨、辟支佛、阿罗汉，是人所得功德，不如受持此法华经乃至一四句偈其福最多。<span lang="EN-US"></span></span></b></p>
<p>此校量经德胜妙。</p>
<p><b><span style="color:teal">“宿王华！譬如一切川流江河诸水之中，海为第一，此法华经亦复如是，于诸如来所说经中最为深大。又如土山、黑山、小铁围山、大铁围山、及十宝山众山之中，须弥山为第一，此法华经亦复如是，于诸经中最为其上。又如众星之中月天子最为第一，此法华经亦复如是，于千万亿种诸经法中最为照明。又如日天子能除诸闇，此经亦复如是，能破一切不善之闇。又如诸小王中转轮圣王最为第一，此经亦复如是，于众经中最为其尊。又如帝释于三十三天中王，此经亦复如是，诸经中王。又如大梵天王一切众生之父，此经亦复如是，一切贤圣、学无学、及发菩萨心者之父。又如一切凡夫人中，须陀洹、斯陀含、阿那含、阿罗汉、辟支佛为第一，此经亦复如是，一切如来所说、若菩萨所说、若声闻所说、诸经法中最为第一。有能受持是经典者，亦复如是，于一切众生中亦为第一。一切声闻、辟支佛中，菩萨为第一。此经亦复如是，于一切诸经法中最为第一。如佛为诸法王，此经亦复如是，诸经中王。<span lang="EN-US"></span></span></b></p>
<p>此比喻经德胜妙。一切凡夫人中一段，应释如下：谓凡夫人中以须陀洹为第一，须陀须中以斯陀含为第一，乃至阿罗汉中则以辟支佛为第一也。</p>
<p><b><span style="color:teal">“宿王华！此经能救一切众生者；此经能令一切众生离诸苦恼；此经能大饶益一切众生，充满其愿，如清凉池能满一切诸渴乏者。如寒者得火，如裸者得衣，如商人得主，如子得母，如渡得船，如病得医，如闇得灯，如贫得宝，如民得王，如贾客得海，如炬除闇，此法华经亦复如是，能令众生离一切苦、一切病痛，能解一切生死之缚。<span lang="EN-US"></span></span></b></p>
<p>此释经德作用胜。</p>
<p><b><span style="color:teal">“若人得闻此法华经，若自书、若使人书，所得功德，以佛智慧筹量多少不得其边。若书是经卷，华、香、璎珞，烧香、末香、涂香，旛盖、衣服，种种之灯──苏灯、油灯，诸香油灯──薝卜油灯，须曼那油灯，波罗罗油灯，婆利师迦油灯，那婆摩利油灯供养，所得功德亦复无量。<span lang="EN-US"></span></span></b></p>
<p>此释经德无边胜。</p>
<p><font color="#333399">丁四<span>&nbsp; </span>叹胜付嘱</font></p>
<p><b><span style="color:teal">“宿王华！若有人闻是药王菩萨本事品者，亦得无量无边功德。若有女人闻是药王菩萨本事品能受持者，尽是女身，后不复受。<span lang="EN-US"></span></span></b></p>
<p>上释闻经者男得功德，女转女身。</p>
<p><b><span style="color:teal">“若如来灭后后五百岁中，若有女人闻是经典如说修行，于此命终即往安乐世界，阿弥陀佛、大菩萨众围绕住处，生莲华中宝座之上；不复为贪欲所恼，亦复不为嗔恚、愚痴所恼，亦复不为憍慢、嫉妒诸垢所恼；得菩萨神通，无生法忍。得是忍已，眼根清净，以是清净眼根见七百万二千亿那由他恒河沙等诸佛如来。是时诸佛遥共赞言：“善哉！善哉！善男子！汝能于释迦摩尼佛法中，受持、读、诵、思惟是经、为他人说，所得福德无量无边，火不能焚，水不能漂，汝之功德，千佛共说不能令尽。汝今已能破诸魔贼，坏生死军，诸余怨敌皆悉摧灭。善男子！百千诸佛，以神通力共守护汝，于一切世间天人之中无如汝者，唯除如来，其诸声闻、辟支佛乃至菩萨智慧禅定，无有与汝等者。<span lang="EN-US"></span></span></b></p>
<p>此释女人持经，获生净土。</p>
<p><b><span style="color:teal">“宿王华！此菩萨成就如是智慧功德之力，若有人闻是药王菩萨本事品能随喜赞善者，是人现世口中常出青莲华香，身毛孔中常出牛头栴檀之香，所得功德，如上所说。<span lang="EN-US"></span></span></b></p>
<p>此释赞善本品，现世获福。</p>
<p><b><span style="color:teal">“是故宿王华！以此药王菩萨本事品嘱累于汝，我灭度后后五百岁中，广宣流布于阎浮提，无令断绝──恶魔、魔民、诸天、龙、夜叉、鸠槃茶等得其便也。宿王华！汝当以神通之力守护是经，所以者何？此经则为阎浮提人病之良药，若人有病，得闻是经，病即消灭不老不死。<span lang="EN-US"></span></span></b></p>
<p>此释正明咐嘱、及敕令守护。众生之病，尽由身见、我见，若身我见除，则法身清净，自可一真常住不老不死矣。</p>
<p><b><span style="color:teal">“宿王华！汝若见有受持是经者，应以青莲华、盛满末香供散其上。散已、作是念言：此人不久必当取草作于道场，破诸魔军，当吹法螺，击大法鼓，度脱一切众生老病死海。是故求佛道者，见有受持是经典人，应当如是生恭敬心”。<span lang="EN-US"></span></span></b></p>
<p>此释劝供劝持。取草、坐道场，谓取生草为道场座蓐，喻将成道也。</p>
<p><font color="#333399">丁五<span>&nbsp; </span>时众获益多宝赞叹</font></p>
<p><b><span style="color:teal">说是药王菩萨本事品时，八万四千菩萨得解一切众生语言陀罗尼。多宝如来于宝塔中，赞宿王华菩萨言：“善哉！善哉！宿王华！汝成就不可思议功德，乃能问释迦牟尼佛如此之事，利益无量一切众生”。</span></b></p>
<p>&nbsp;</p>
