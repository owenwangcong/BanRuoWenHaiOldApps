<p align="center" style="text-align:center"><b><span style="font-size:36.0pt;color:#FF6600">往生论节要<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">净空法师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">无量寿经优婆提舍愿生偈昙注节要卷上</a></span></p>
<p align="center" style="text-align:center"><span lang="EN-US"><a href="#a02">无量寿经优婆提舍愿生偈昙注节要卷下</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">无量寿经优婆提舍愿生偈昙注节要卷上<span lang="EN-US"></span></span></p>
<p><span lang="EN-US">1、龙树菩萨云。菩萨求阿毗跋致。有二种道。（1）难行道。谓于五浊之世。于无佛时。求阿毗跋致为难。（2）易行道。谓但以信佛因缘。愿生净土。乘佛愿力。便得往生。即入大乘正定之聚。</span></p>
<p><span lang="EN-US">2、此无量寿经优婆提舍。盖上衍之极致。不退之风航者也。</span></p>
<p><span lang="EN-US">3、婆薮槃头菩萨。服膺如来大悲之教。傍经作愿生偈。复造长行重释。偈以颂经。论以释偈。偈分五念门。</span></p>
<p>（<span lang="EN-US">1）礼拜。（2）赞叹。（3）作愿。（4）观察。（5）回向。</span></p>
<p><b><span style="color:teal">◎世尊我一心。归命尽十方。无碍光如来。愿生安乐国。<span lang="EN-US"></span></span></b></p>
<p><span lang="EN-US">4、天亲菩萨在释迦像法之中。顺释迦如来经教。所以愿生。又所愿不轻。若如来不加威神。将何以达。</span></p>
<p><span lang="EN-US">5、一心者。心心相续。无他想闲杂。</span></p>
<p><span lang="EN-US">6、归命尽十方无碍光如来者。即是礼拜门。赞叹门。愿生安乐国一句是作愿门。天亲归命之意也。</span></p>
<p><b><span style="color:teal">◎我依修多罗。真实功德相。说愿偈总持。与佛教相应。<span lang="EN-US"></span></span></b></p>
<p><span lang="EN-US">7、论佛经义。与经相应。以入佛法相故。得名优婆提舍。依修多罗。以如来即真实功德相故。修五念门相应故。</span></p>
<p><span lang="EN-US">8、功德相有二。（1）从有漏心生。不顺法性。凡夫人天诸善。人天果报。若因若果。皆是颠倒。皆是虚伪。名不实功德。（2）从菩萨智慧清净业起。庄严佛事。依法性入清净相。不颠倒。不虚伪。名真实功德。</span></p>
<p><b><span style="color:teal">◎观彼世界相。胜过三界道。<span lang="EN-US"></span></span></b></p>
<p><span lang="EN-US">9、此已下。是第四观察门。分二。（1）观察器世间庄严成就。（2）观察众生世间庄严成就。</span></p>
<p><span lang="EN-US">10、此二句。是第一事。观察庄严清净功德成就。此清净是总相。此清净不可破坏。不可污染。是菩萨慈悲正观之由生。如来神力本愿之所建。</span></p>
<p><b><span style="color:teal">◎究竟如虚空。广大无边际。<span lang="EN-US"></span></span></b></p>
<p><span lang="EN-US">11、此二句。名庄严量功德成就。来生者虽众。犹若无也。常如虚空。广大无际。终无满时。</span></p>
<p><b><span style="color:teal">◎正道大慈悲。出世善根生。<span lang="EN-US"></span></span></b></p>
<p><span lang="EN-US">12、此二句。名庄严性功德成就。佛见有国土。以爱欲故。则有欲界。以攀厌禅定故。则有色无色界。此三界皆是有漏邪道所生。长寝大梦。是故兴大悲心。愿我成佛。以无上正见道。起清净土。出于三界。</span></p>
<p><span lang="EN-US">13、此清净土。随顺法性。不乖法本。法藏菩萨于世自在王佛所。悟无生法忍。发四十八大愿。修起此土。无缘是大悲。即出世善。谓此大悲为净土之根。故曰出世善根生。</span></p>
<p><b><span style="color:teal">◎净光明满足。如镜日月轮。<span lang="EN-US"></span></span></b></p>
<p><span lang="EN-US">14、此二句。名庄严形相功德成就。安乐净土。广大无边。清净光明。无不充塞。</span></p>
<p><b><span style="color:teal">◎备诸珍宝性。具足妙庄严。<span lang="EN-US"></span></span></b></p>
<p><span lang="EN-US">15、此二句。名庄严种种事功德成就。佛见有国土以泥土为宫饰。以木石为华观。或雕金镂玉。意愿不充。或营备百千。具受辛苦。故兴大悲心。愿我成佛。必使珍宝具足。严丽自然。相忘于有余。自得于佛道。经言。随其心净则佛土净。</span></p>
<p><b><span style="color:teal">◎无垢光焰炽。明净曜世间。<span lang="EN-US"></span></span></b></p>
<p><span lang="EN-US">16、此二句。名庄严妙色功德成就。彼土金光。从绝垢业生故。清净无不成就。是无生忍菩萨净业所起。阿弥陀如来为增上缘故。</span></p>
<p><b><span style="color:teal">◎宝性功德草。柔软左右旋。触者生胜乐。过迦旃邻陀。<span lang="EN-US"></span></span></b></p>
<p><span lang="EN-US">17、此四句。名庄严触功德成就。七宝柔软。悦目便身。迦旃邻陀。天竺柔软草名。触之者能生乐受。故以为喻。触彼软宝。生法喜乐。</span></p>
<p><b><span style="color:teal">◎宝华千万种。弥覆池流泉。微风动华叶。交错光乱转。<span lang="EN-US"></span></span></b></p>
<p><span lang="EN-US">18、此四句。名庄严水功德成就。流泉池沼。与宫殿相称。种种宝华。布为水饰。微风徐扇。映发有序。开神悦体。无一不可。</span></p>
<p><b><span style="color:teal">◎宫殿诸楼阁。观十方无碍。杂树异光色。宝栏遍围绕。<span lang="EN-US"></span></span></b></p>
<p><span lang="EN-US">19、此四句。名庄严地功德成就。国土地平如掌。宫殿楼阁。镜纳十方。的无所属。亦非不属。宝树宝栏。互为映饰。</span></p>
<p><b><span style="color:teal">◎无量宝交络。罗网遍虚空。种种铃发响。宣吐妙法音。<span lang="EN-US"></span></span></b></p>
<p><span lang="EN-US">20、此四句。名庄严虚空功德成就。钤铎宫商。鸣宣道法。视之无厌。怀道见德。</span></p>
<p><b><span style="color:teal">◎雨华衣庄严。无量香普熏。<span lang="EN-US"></span></span></b></p>
<p><span lang="EN-US">21、此二句。名庄严雨功德成就。经言。日夜六时。雨宝衣。雨宝华。宝质柔软。履践其上。则下四寸。随举足时。还复如故。用讫入宝地。如水入坎。</span></p>
<p><b><span style="color:teal">◎佛慧明净日。除世痴闇冥。<span lang="EN-US"></span></span></b></p>
<p><span lang="EN-US">22、此二句。名庄严光明功德成就。乐国光明。从如来智慧报起。故能除闇冥。经言。或有佛土。以光明为佛事。即是此也。</span></p>
<p><b><span style="color:teal">◎梵声悟深远。微妙闻十方。<span lang="EN-US"></span></span></b></p>
<p><span lang="EN-US">23、此二句。名庄严妙声功德成就。经言。若人但闻安乐净土之名。欲愿往生。亦得如愿。此名悟物之证也。论言。如斯净土。非三界所摄。何以言之。无欲故。非欲界。地居故。非色界。有色故。非无色界。盖菩萨别业所致耳。</span></p>
<p><b><span style="color:teal">◎正觉阿弥陀。法王善住持。<span lang="EN-US"></span></span></b></p>
<p><span lang="EN-US">24、此二句。名庄严主功德成就。法王善力之所住持。岂有非正觉事耶。</span></p>
<p><b><span style="color:teal">◎如来净华众。正觉华化生。<span lang="EN-US"></span></span></b></p>
<p><span lang="EN-US">25、此二句。名庄严眷属功德成就。悉于如来净华中生。眷属平等。</span></p>
<p><b><span style="color:teal">◎爱乐佛法味。禅三昧为食。<span lang="EN-US"></span></span></b></p>
<p><span lang="EN-US">26、此二句。名庄严受用功德成就。以佛法。以禅定。以三昧为食。永绝他食之劳。爱乐佛法味。谓诸大菩萨常在三昧。无他食也。</span></p>
<p><span lang="EN-US">27、彼诸人天若须食时。百味嘉肴。罗列在前。眼见色。鼻闻香。身受适悦。自然饱足。讫已化去。若须复现。其事在经。</span></p>
<p><b><span style="color:teal">◎永离身心恼。受乐常无闲。<span lang="EN-US"></span></span></b></p>
<p><span lang="EN-US">28、此二句。名庄严无诸难功德成就。</span></p>
<p><b><span style="color:teal">◎大乘善根界。等无讥嫌名。女人及根缺。二乘种不生。<span lang="EN-US"></span></span></b></p>
<p><span lang="EN-US">29、此四句。名庄严大义门功德成就。若人得生安乐者。是则成就大乘之门也。国土皆是大乘一味。平等一味。根败种子。毕竟不生。</span></p>
<p><span lang="EN-US">30、三界外除净土更无生处。是以唯应于净土生。安乐国不生二乘种子。亦何妨二乘来生耶。</span></p>
<p><span lang="EN-US">31、女人根缺。亦如软心菩萨。不甚勇猛。讥言声闻。如人谄曲。或复儜弱。讥言女人。又如眼虽明而不识事。讥言盲人。又如耳虽聪而听义不解。讥言聋人。如是等根虽具足。而有讥嫌之名。</span></p>
<p><span lang="EN-US">32、佛以本愿不可思议神力。摄令生彼。必当复以神力生其无上道心。佛能使声闻复生无上道心。真不可思议之至也。</span></p>
<p><b><span style="color:teal">◎众生所愿乐。一切能满足。<span lang="EN-US"></span></span></b></p>
<p><span lang="EN-US">33、此二句。名庄严一切所求满足功德成就。佛愿言。使我国土。各称所求。满足情愿。</span></p>
<p><b><span style="color:teal">◎是故愿生彼。阿弥陀佛国。<span lang="EN-US"></span></span></b></p>
<p><span lang="EN-US">34、此二句。结成上观察十七种庄严国土成就。所以愿生。释器世间清净。讫之于上。</span></p>
<p><span lang="EN-US">35、（次）观众生世间清净。（1）观察阿弥陀如来庄严功德。（2）受众多生死。故名为众生。是小乘家释义。大乘言。无生无灭是众生义。五受阴通达空无所有。是苦义。</span></p>
<p><b><span style="color:teal">◎无量大宝王。微妙净华台。<span lang="EN-US"></span></span></b></p>
<p><span lang="EN-US">36、此二句。名庄严座功德成就。佛何故庄严此座。见有菩萨。于末后身敷草而坐。成阿耨多罗三藐三菩提。人天见者。不生增上信。增上恭敬。增上爱乐。增上修行。是故愿言。我成佛时。使无量大宝王微妙净华台以为佛座。</span></p>
<p><b><span style="color:teal">◎相好光一寻。色像超群生。<span lang="EN-US"></span></span></b></p>
<p><span lang="EN-US">37、此二句。名庄严身业功德成就。</span></p>
<p><span lang="EN-US">38、观无量寿经言。诸佛如来是法界身。入一切众生心想中。是故汝等心想佛时。是心即是三十二相。八十随形好。是心作佛。是心是佛。诸佛正遍知海。从心想生。</span></p>
<p><span lang="EN-US">39、法界身者。法界是众生心法也。以心能生世间出世间一切诸法。故名心为法界。法界能生诸如来相好身。是故佛身名法界身。是身不行他缘。是故入一切众生心想中。众生心想佛时。佛身相好。显现众生心中也。</span></p>
<p><span lang="EN-US">40、是心作佛。言心能作佛也。是心是佛。心外无佛也。</span></p>
<p><span lang="EN-US">41、正遍知者。真正如法界而知也。法界无相。故诸佛无知也。以无知。故无不知也。无知而知者。是正遍知。深广不可测量。故譬海也。</span></p>
<p><b><span style="color:teal">◎如来微妙声。梵响闻十方。<span lang="EN-US"></span></span></b></p>
<p><span lang="EN-US">42、此二句。名庄严口业功德成就。</span></p>
<p><b><span style="color:teal">◎同地水火风。</span></b><b><span style="font-size:8.0pt;color:teal">四大皆空</span><span style="color:teal">虚空无分别。<span lang="EN-US"></span></span></b></p>
<p><span lang="EN-US">43、此二句。名庄严心业功德成就。</span></p>
<p><b><span style="color:teal">◎天人不动众。清净智海生。<span lang="EN-US"></span></span></b></p>
<p><span lang="EN-US">44、此二句。名庄严大众功德成就。净土所有天人。皆从如来智慧清净海生。成就大乘根。不可倾动也。</span></p>
<p><b><span style="color:teal">◎如须弥山王。胜妙无过者。<span lang="EN-US"></span></span></b></p>
<p><span lang="EN-US">45、此二句。名庄严上首功德成就。</span></p>
<p><b><span style="color:teal">◎天人丈夫众。恭敬绕瞻仰。<span lang="EN-US"></span></span></b></p>
<p><span lang="EN-US">46、此二句。名庄严主功德成就。但言天人者。净土无女人及八部鬼神故也。</span></p>
<p><b><span style="color:teal">◎观佛本愿力。遇无空过者。能令速满足。功德大宝海。<span lang="EN-US"></span></span></b></p>
<p><span lang="EN-US">47、此四句。名庄严不虚作住持功德成就。观佛庄严八种功德。讫之于上。</span></p>
<p><span lang="EN-US">48、（次）观安乐国诸大菩萨四种庄严功德成就。</span></p>
<p><span lang="EN-US">49、经言。阿弥陀佛国。有无量无边诸大菩萨。如观世音。大势至等。皆当一生于他方次补佛处。若人称名忆念者。归依者。观察者。如法华经普门品说。无愿不满。</span></p>
<p><span lang="EN-US">50、菩萨爱乐功德。如海吞流。无止足情。如释迦牟尼如来。闻一目闇比丘吁言。谁爱功德。为我维针。尔时如来从禅定起。来到其所。语言。我爱福德。遂为其维针。尔时失明比丘暗闻佛语声。惊喜交集。白佛言。世尊。世尊功德犹未满耶。佛报言。我功德圆满。无所复须。但我此身从功德生。知功德恩分故。是故言爱。</span></p>
<p><b><span style="color:teal">◎安乐国清净。常转无垢轮。化佛菩萨日。如须弥住持。<span lang="EN-US"></span></span></b></p>
<p><span lang="EN-US">51、佛本何故起此庄严。见有佛土。但是小菩萨。不能于十方世界广作佛事。所利狭小。</span></p>
<p><span lang="EN-US">52、菩萨先治一切诸佛及众生应供养应教化种种事业。及入三昧。身心不动。如实修行。常作佛事。如实修行者。虽常修行。实无所修行也。</span></p>
<p><b><span style="color:teal">◎无垢庄严光。一念及一时。普照诸佛会。利益诸群生。<span lang="EN-US"></span></span></b></p>
<p><span lang="EN-US">53、佛本何故起此庄严。见有如来眷属。欲供养他方无量诸佛。或欲教化无量众生。此没彼出。先南后北。不能以一念一时。放光普照。遍至十方世界。教化众生。是故兴愿。愿我佛土诸大菩萨。于一念时顷。遍至十方。作种种佛事。若不一时。则是往来。若有往来。则非不动。</span></p>
<p><b><span style="color:teal">◎雨天乐华衣。妙香等供养。赞诸佛功德。无有分别心。<span lang="EN-US"></span></span></b></p>
<p><span lang="EN-US">54、佛见有佛土。菩萨人天志趣不广。不能遍至十方无穷世界。供养诸佛如来大众。故愿我成佛时。国土一切菩萨声闻天人大众。遍至十方一切诸佛大会处所。雨天乐天华天衣天香。以巧妙辩辞。供养赞叹诸佛功德。虽叹秽土如来大慈谦忍。不见佛土有杂秽相。虽叹净土如来无量庄严。不见佛土有清净相。以诸法等故。诸如来等。</span></p>
<p><span lang="EN-US">55、若于佛土起优劣心。假使供养如来。非法供养也。</span></p>
<p><b><span style="color:teal">◎何等世界无。佛法功德宝。我愿皆往生。示佛法如佛。<span lang="EN-US"></span></span></b></p>
<p><span lang="EN-US">56、我土菩萨。皆慈悲勇猛坚固志愿。能舍清净土。至他方无佛法僧处。住持庄严佛法僧宝。示如有佛。使佛种处处不断。</span></p>
<p><b><span style="color:teal">◎我作论说偈。愿见弥陀佛。普共诸众生。往生安乐国。<span lang="EN-US"></span></span></b></p>
<p><span lang="EN-US">57、此四句。是论主回向门。回向者。回己功德。普施众生。共见阿弥陀如来。生安乐国。</span></p>
<p><b><span style="color:teal">◎无量寿修多罗章句。我以倡颂总说竟。<span lang="EN-US"></span></span></b></p>
<p><span lang="EN-US">58、无量寿经。佛告阿难。十方恒河沙诸佛如来。皆共称叹无量寿佛威神功德不可思议。诸有众生。闻其名号。信心欢喜。乃至一念至心回向。愿生彼国。即得往生。住不退转。唯除五逆诽谤正法。</span></p>
<p><span lang="EN-US">59、观无量寿经。有九品往生。下下品生者。或有众生作不善业。五逆十恶。具诸不善。如此愚人。以恶业故。应堕恶道。经历多劫。受苦无穷。如此愚人。临命终时。遇善知识种种安慰。为说妙法。教令念佛。此人苦逼。不遑念佛。善友告言。汝若不能念者。应称无量寿佛。如是至心令声不绝。具足十念。称南无阿弥陀佛。称佛名故。于念念中除八十亿劫生死之罪。命终之时。见金莲华犹如日轮。住其人前。如一念顷即得往生极乐世界。</span></p>
<p><span lang="EN-US">60、以此经证。明知下品凡夫。但令不诽谤正法。信佛因缘。皆得往生。</span></p>
<p><span lang="EN-US">61、作十恶五逆等罪。以不谤正法故。是故得生。但令诽谤正法。虽更无余罪。必不得生。以诽谤正法罪极重故。此愚痴人既生诽谤。安有愿生佛土之理。</span></p>
<p><span lang="EN-US">62、业道经言。业道如称。重者先牵。轻重之义。在心。在缘。在决定。不在时节久近多少也。十念者。依善知识方便安慰。闻实相法生。是名在心。依止无上信心。依阿弥陀如来方便庄严真实清净无量功德名号生。是名在缘。依止无后心。无闲心生是名决定。</span></p>
<p><span lang="EN-US">63、但言忆念阿弥陀佛。心无他想。十念相续。名为十念。但称名号。亦复如是。又但积念粕续。不缘他事便罢。复何暇须知念之头数也。</span></p>
<p><a name="a02"></a><span style="color:#333399">无量寿经优婆提舍愿生偈昙注节要卷下<span lang="EN-US"></span></span></p>
<p><b><span style="color:teal">◎论曰<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">解义十重<span lang="EN-US">：一、愿偈大意。二、起观生信。三、观行体相。四、净入愿心。五、善巧摄化。六、离菩提障。七、顺菩提门。八、名义摄对。九、愿事成就。十、利行满足。</span></span></b></p>
<p><b><span style="color:teal">◎一、愿偈大意。<span lang="EN-US"></span></span></b></p>
<p><span lang="EN-US">1、此愿偈明何义。示现观彼安乐世界。见阿弥陀如来。愿生彼国故。</span></p>
<p><b><span style="color:teal">◎二、起观生信。<span lang="EN-US"></span></span></b></p>
<p><span lang="EN-US">2、云何观。云何生信。若善男子善女人。修五念门行成就。毕竟得生安乐国土。见彼阿弥陀佛。</span></p>
<p><span lang="EN-US">3、何等五念门。一者礼拜门。二者赞叹门。三者作愿门。四者观察门。五者回向门。</span></p>
<p><span lang="EN-US">4、云何礼拜。身业礼拜阿弥陀如来应正遍知。为生彼国意故。</span></p>
<p>菩萨之法。常以昼三时。夜三时。礼十方一切诸佛。不必有愿生意。今应常作愿生意。故礼阿弥陀如来也。</p>
<p><span lang="EN-US">5、云何赞叹。口业赞叹。称彼如来名。如彼如来光明智相。如彼名义。欲如实修行相应故。</span></p>
<p><span lang="EN-US">6、如实修行相应者。彼无碍光如来名号。能破众生一切无明。能满众生一切志愿。</span></p>
<p><span lang="EN-US">7、云何为不如实修行。与名义不相应。有三不相应。（1）信心不淳。若存若亡。（2）信心不一。无决定故。（3）信心不相续。余念闲故。是故论主建言我一心。</span></p>
<p><span lang="EN-US">8、云何作愿。心常作愿。一心专念。毕竟往生安乐国土。欲如实修行奢摩他故。</span></p>
<p>不净观止贪。慈悲观止嗔。因缘观止痴。</p>
<p><span lang="EN-US">9、奢摩他三义。（1）一心专念阿弥陀如来。愿生彼土。此如来名号。及彼国土名号。能止一切恶。（2）彼安乐土。过三界道。若人一生彼国。自然止身口意恶。（3）阿弥陀如来正觉住持力。自然止求声闻辟支佛心。此三种止。从如来如实功德生。</span></p>
<p><span lang="EN-US">10、云何观察。智慧观察。正念观彼。欲如实修行毗婆舍那故。</span></p>
<p>毗婆舍那云观者。亦有二义。（<span lang="EN-US">1）在此作想。观彼三种庄严功德。此功德如实故。修行者亦得如实功德。如实功德者。决定得生彼土。（2）一得生彼净土。即见阿弥陀佛。未证净心菩萨。毕竟得证平等法身。与净心菩萨。与上地菩萨。毕竟同得寂灭平等。</span></p>
<p><span lang="EN-US">11、彼观察有三种。何等三种。一者观察彼佛国土庄严功德。二者观察阿弥陀佛庄严功德。三者观察彼诸菩萨庄严功德。</span></p>
<p><span lang="EN-US">12、云何回向。不舍一切苦恼众生。心常作愿回向为首。得成就大悲心故。</span></p>
<p>以己功德回施一切众生。作愿共往生彼阿弥陀如来安乐净土。生彼土已。得奢摩他毗婆舍那方便力成就。回入生死稠林。教化一切众生共向佛道。</p>
<p><b><span style="color:teal">◎三、观行体相。<span lang="EN-US"></span></span></b></p>
<p><span lang="EN-US">13、云何观察彼佛国土庄严功德。彼佛国土庄严功德者。成就不可思议力故。如彼摩尼如意宝性。相似相对法故。</span></p>
<p><span lang="EN-US">14、观察彼佛国土庄严功德成就者。有十七种。（1）庄严清净功德成就。（2）庄严量功德成就。（3）庄严性功德成就。（4）庄严形相功德成就。（5）庄严种种事功德成就。（6）庄严妙色功德成就。（7）庄严触功德成就。（8）庄严三种功德成就。（9）庄严雨功德成就。（10）庄严光明功德成就。（11）庄严妙声功德成就。（12）庄严主功德成就。（13）庄严眷属功德成就。（14）庄严受用功德成就。（15）庄严无诸难功德成就。（16）庄严大义门功德成就。（17）庄严一切所求满足功德成就。</span></p>
<p>（<span lang="EN-US">1）庄严清净功德成就。偈言。观彼世界相。胜过三界道。</span></p>
<p>凡夫人烦恼成就。亦得生彼净土。三界系弃。毕竟不牵。则是不断烦恼。得涅槃分。焉可思议。</p>
<p>（<span lang="EN-US">2）庄严量功德成就。偈言。究竟如虚空。广大无边际。</span></p>
<p>彼国人天。若意欲宫殿楼阁。随心所成。人各如此。又十方世界众生愿往生者。一时一日之顷。算数所不能知其多少。而彼世界常若虚空。住如此量中。志愿广大。亦如虚空无有限量。</p>
<p>（<span lang="EN-US">3）庄严性功德成就。偈言。正道大慈悲。出世善根生。</span></p>
<p>生彼正道世界。即成就出世善根。入正定聚。</p>
<p>（<span lang="EN-US">4）庄严形相功德成就。偈言。净光明满足。如镜日月轮。</span></p>
<p>忍辱得端正。一得生彼。无嗔忍之殊。人天色像。平等妙绝。净光之力也。光非心行。而为心行之事。焉可思议。</p>
<p>（<span lang="EN-US">5）庄严种种事功德成就。偈言。备诸珍宝性。具足妙庄严。</span></p>
<p>百千种宝。随心称意。无不具足。若欲令无。倏焉化没。心得自在。有踰神通。</p>
<p>（<span lang="EN-US">6）庄严妙色功德成就。偈言。无垢光焰炽。明净曜世间。</span></p>
<p>其光曜事。则映彻表里。其光曜心。则终尽无明。光为佛事。焉可思议。</p>
<p>（７）庄严触功德成就。偈言。宝性功德草。柔软左右旋。触者生胜乐。过迦旃邻陀。</p>
<p>触乐应著。而此增道。事同爱作。何可思议。有菩萨字爱作。形容端正。生人染著。经言。染之者。或生天上。或发菩提心。</p>
<p>（<span lang="EN-US">8）庄严三种功德成就。一者水。二者地。三者虚空。此三种所以并言。以同类故。</span></p>
<p>［<span lang="EN-US">1］庄严水功德成就。偈言。宝华千万种。弥覆池流泉。微风动华叶。交错光乱转。</span></p>
<p>经言。彼诸菩萨及声闻。若入宝池。意欲令水没足。水即没足。欲令至膝。水即至膝。欲令至腰。水即至腰。欲令至颈。水即至颈。欲令灌身。自然灌身。欲令还复。水辄还复。调和冷暖。自然随意。开神悦体。荡除心垢。清明澄洁。净若无形。宝沙映彻。无深不照。微澜回流。转相灌注。安详徐逝。不迟不疾。波扬无量自然妙声。随其所应。莫不闻者。或闻佛声。或闻法声。或闻僧声。或闻寂静声。空无我声。大慈悲声。波罗蜜声。或闻十力无畏不共法声。诸通慧声。无所作声。不起灭声。无生忍声。乃至甘露灌顶众妙法声。如是等声。称其所闻。欢喜无量。随顺清净离欲寂灭真实之义。随顺三宝力无所畏不共之法。随顺通慧菩萨声闻所行之道。无有三途苦难之名。但有自然快乐之音。</p>
<p>［<span lang="EN-US">2］庄严地功德成就。偈言。宫殿诸楼阁。观十方无碍。杂树异光色。宝栏遍围绕。</span></p>
<p>随心称意。庄严具足。如净明镜。十方国土净秽诸相。善恶业缘。一切悉现。</p>
<p>［<span lang="EN-US">3］庄严虚空功德成就。偈言。无量宝交络。罗网遍虚空。种种铃发响。宣吐妙法音。</span></p>
<p>经言。无量宝网。弥覆佛土。皆以金缕真珠。百千杂宝。奇妙珍异。庄严校饰。周匝四面。垂以宝铃。光色晃耀。尽极严丽。自然德风。徐起微动。其风调和。吹诸罗网及众宝树。演发无量微妙法音。流布万种温雅德香。其有闻者。尘劳垢习。自然不起。风触其身。皆得快乐。</p>
<p>（<span lang="EN-US">9）庄严雨功德成就。偈言。雨华衣庄严。无量香普熏。</span></p>
<p>经言。风吹散华。遍满佛土。随色次第。而不杂乱。柔软光泽。馨香芬烈。足履其上。陷下四寸。随举足已。还复如故。华用已讫。以次化没。清净无遗。随其时节。风吹散华。（又）众宝莲华。周满世界。一一宝华。百千亿叶。其华光明。无量种色。青色青光。白色白光。玄黄朱紫。光色赫然。一一华中。出三十六百千亿光。一一光中。出三十六百千亿佛。身色紫金。相好殊特。一一诸佛。又放百千光明。普为十方说微妙法。如是诸佛。各各安立无量众生于佛正道。</p>
<p>（<span lang="EN-US">10）庄严光明功德成就。偈言。佛慧明净日。除世痴闇冥。</span></p>
<p>彼土光明。从如来智慧报起。触之者。无明黑闇。终必消除。光明非慧。能为慧用。</p>
<p>（<span lang="EN-US">11）庄严妙声功德成就。偈言。梵声悟深远。微妙闻十方。</span></p>
<p>经言。若人但闻彼国土清净安乐。克念愿生。亦得往生。即入正定聚。此是国土名字为佛事。安可思议。</p>
<p>（<span lang="EN-US">12）庄严主功德成就。偈言。正觉阿弥陀。法王善住持。</span></p>
<p>安乐净土。为正觉阿弥陀善力住持。若人一生安乐净土。后时意愿生三界教化众生。随愿得生。虽生三界杂生水火中。无上菩提种子。毕竟不朽。何以故。以经正觉阿弥陀善住持故。</p>
<p>（<span lang="EN-US">13）庄严眷属功德成就。偈言。如来净华众。正觉华化生。</span></p>
<p>凡是杂生世界。若胎若卵若湿若化。眷属若干。苦乐万品。以杂业故。彼安乐国土。莫非是阿弥陀如来正觉净华之所化生。同一念佛。无别道故。远通夫法界之内。皆为兄弟也。眷属无量。焉可思议。</p>
<p>（<span lang="EN-US">14）庄严受用功德成就。偈言。爱乐佛法味。禅三昧为食。</span></p>
<p>不食而资命。盖所资有以也。岂不是如来满本愿乎。乘佛愿为我命。焉可思议。</p>
<p>（<span lang="EN-US">15）庄严无诸难功德成就。偈言。永离身心恼。受乐常无闲。</span></p>
<p>经言。身为苦器。心为恼端。而彼有身有心。而受乐无闲。安可思议。</p>
<p>（<span lang="EN-US">16）庄严大义门功德成就。偈言。大乘善根界。等无讥嫌名。女人及根缺。二乘种不生。</span></p>
<p>净土果报。平等一相。而愿往生者。本则三三之品。今无一二之殊。焉可思议。</p>
<p>（<span lang="EN-US">17）庄严一切所求满足功德成就。偈言。众生所愿乐。一切能满足。</span></p>
<p>彼国人天。若欲愿往他方世界无量佛刹。供养诸佛菩萨。及所须供养之具。无不称愿。又欲向余国生。修短自在。随愿皆得。未阶自在之位。而同自在之用。焉可思议。</p>
<p><b><span style="color:teal">△示现自利利他。<span lang="EN-US"></span></span></b></p>
<p><span lang="EN-US">15、彼净土功德无量。非唯十七种也。虽曰利他。自利之义。炳然可知。</span></p>
<p><b><span style="color:teal">△入第一义谛。<span lang="EN-US"></span></span></b></p>
<p><span lang="EN-US">16、彼无量寿佛国土庄严。第一义谛妙境界相。十六句及一句。次第说。应知。</span></p>
<p><b><span style="color:teal">△众生体。（一）观佛。（二）观菩萨。<span lang="EN-US"></span></span></b></p>
<p><span lang="EN-US">17、云何观佛庄严功德成就。观佛庄严功德成就者。有八种相。应知。（1）庄严座功德成就。（2）庄严身业功德成就。（3）庄严口业功德成就。（4）庄严心业功德成就。（5）庄严大众功德成就。（6）庄严上首功德成就。（7）庄严主功德成就。（8）庄严不虚作住持功德成就。</span></p>
<p>（<span lang="EN-US">1）何者庄严座功德成就。偈言。无量大宝王。微妙净华台。</span></p>
<p>（<span lang="EN-US">2）何者庄严身业功德成就。偈言。相好光一寻。色像超群生。</span></p>
<p>若欲观座。佛身。当依观无量寿经。</p>
<p>（<span lang="EN-US">3）何者庄严口业功德成就。偈言。如来微妙声。梵响闻十方。</span></p>
<p>（<span lang="EN-US">4）何者庄严心业功德成就。偈言。同地水火风。虚空无分别。无分别者。无分别心故。</span></p>
<p>凡夫众生身口意三业以造罪。轮转三界。无有穷已。是故诸佛菩萨庄严身口意三业。用治众生虚诳三业也。如是等众生。若遇阿弥陀如来平等光照。若闻阿弥陀如来平等意业。是等众生。皆得解脱。入如来家。毕竟得平等意业。凡心有知。则有所不知。圣心无知。故无所不知。无知而知。知即无知。</p>
<p>（<span lang="EN-US">5）何者庄严大众功德成就。偈言。天人不动众。清净智海生。</span></p>
<p>（<span lang="EN-US">6）何者庄严上首功德成就。偈言。如须弥山王。胜妙无过者。</span></p>
<p>（<span lang="EN-US">7）何者庄严主功德成就。偈言。天人丈夫众。恭敬绕瞻仰。</span></p>
<p>（<span lang="EN-US">8）何者庄严不虚作住持功德成就。偈言。观佛本愿力。遇无空过者。能令速满足。功德大宝海。</span></p>
<p>不虚作住持功德成就者。盖是阿弥陀如来本愿力也。依本法藏菩萨四十八愿。今日阿弥陀如来自在神力。愿以成力。力以就愿。愿不徒然。力不虚设。力愿相符。毕竟不差。</p>
<p><span lang="EN-US">18、即见彼佛。未证净心菩萨。毕竟得证平等法身。与净心菩萨。与上地诸菩萨。毕竟同得寂灭平等故。</span></p>
<p>（<span lang="EN-US">1）平等法身者。八地已上法性生身菩萨也。寂灭平等者。即此法身菩萨所证寂灭平等之法也。以得此寂灭平等法故。名为平等法身。以平等法身菩萨所得故。名为寂灭平等法也。</span></p>
<p>（<span lang="EN-US">2）菩萨得报生三昧。以三昧神力。能一处一念一时。遍十方世界。种种供养一切诸佛。及诸佛大会众海。能于无量世界无佛法僧处。种种示现种种教化。度脱一切众生。常作佛事。初无往来想。供养想。度脱想。是故此身名为平等法身。此法名为寂灭平等法。</span></p>
<p>（<span lang="EN-US">3）未证净心菩萨者。初地已上七地已还诸菩萨也。此菩萨亦能现身。若百若千若万若亿。若百千万亿。无佛国土施作佛事。要须作心入三昧乃能。非不作心。以作心故。名为未得净心。</span></p>
<p>（<span lang="EN-US">4）菩萨于七地中。得大寂灭。上不见诸佛可求。下不见众生可度。欲舍佛道。证于实际。尔时若不得十方诸佛神力加劝。即便灭度。与二乘无异。菩萨若往生安乐。见阿弥陀佛。即无此难。</span></p>
<p>（<span lang="EN-US">5）经言。设我得佛。他方佛土诸菩萨众来生我国。究竟必至一生补处。除其本愿自在所化。为众生故被弘誓铠。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦诸地之行。现前修习普贤之德。若不尔者。不取正觉。</span></p>
<p>（<span lang="EN-US">6）案此经推。彼国菩萨。或可不从一地至一地。</span></p>
<p>（<span lang="EN-US">7）有人闻释迦如来。证罗汉于一听。制无生于终朝。谓是接诱之言。非称实之说。闻此论事。亦当不信。夫非常之言。不入常人之耳。谓之不然。亦其宜也。</span></p>
<p><span lang="EN-US">19、略说八句。示现如来自利利他功德庄严次第成就。应知。</span></p>
<p>既知国土相。应知国土之主。是故次观佛庄严功德。先观座。次观佛庄严身业。观佛庄严口业。观庄严心业。既知三业具足。应为人天大师。堪受化者是谁。是故次观大众功德。宜知上首是佛是主。次观庄严不虚作住持。八句次第成已。</p>
<p><b><span style="color:teal">（二）观菩萨。<span lang="EN-US"></span></span></b></p>
<p><span lang="EN-US">20、云何观察菩萨庄严功德成就。菩萨有四种正修行功德。应知。</span></p>
<p><span lang="EN-US">21、真如是诸法正体。体如而行。则是不行。不行而行。名如实修行。体唯一如。而义分为四。是故四行以一正统之。</span></p>
<p><span lang="EN-US">22、何者为四。（1）于一佛土身不动摇。而遍十方种种应化。如实修行。常作佛事。偈言。安乐国清净。常转无垢轮。化佛菩萨日。如须弥住持。开诸众生淤泥华故。23、八地已上菩萨。常在三昧。以三昧力。身不动本处。而能遍至十方。供养诸佛。教化众生。无垢轮。佛地功德也。佛地功德。无习气烦恼垢。佛为诸菩萨。常转此法轮。诸大菩萨。亦能以此法轮开导一切。无暂时休息。故言常转。淤泥华。喻凡夫在烦恼泥中。为菩萨开导能生佛正觉华。绍隆三宝。常使不绝。</span></p>
<p><span lang="EN-US">24、（2）彼应化身。一切时不前不后。一心一念。放大光明。悉能遍至十方世界。教化众生。种种方便。修行所作。灭除一切众生苦故。偈言。无垢庄严光。一念及一时。普照诸佛会。利益诸群生。</span></p>
<p><span lang="EN-US">25、（3）彼于一切世界。无余照诸佛会大众。无余广大无量供养恭敬赞叹诸佛如来功德。偈言。雨天乐华衣。妙香等供养。赞诸佛功德。无有分别心。</span></p>
<p><span lang="EN-US">26、无余者。明遍至一切世界。一切诸佛大会。无有一世界一佛会不至也。肇公言。法身无像。而殊形并应。至韵无言。而玄籍弥布。冥权无谋。而动与事会。盖斯意也。</span></p>
<p><span lang="EN-US">27、（4）彼于十方一切世界无三宝处。住持庄严佛法僧宝功德大海。遍示令解如实修行。偈言。何等世界无。佛法功德宝。我愿皆往生。示佛法如佛。</span></p>
<p><b><span style="color:teal">◎四、净入愿心。<span lang="EN-US"></span></span></b></p>
<p><span lang="EN-US">28、又向说观察庄严佛土。佛。菩萨。功德成就。此三种成就愿心庄严。应知。</span></p>
<p>由本四十八愿等。清净愿心之所庄严。因净故果净。非无因他因有也。</p>
<p><span lang="EN-US">29、略说入一法句故。</span></p>
<p>上国土庄严十七句。如来庄严八句。菩萨庄严四句。为广。入一法句。为略。何故示现广略相入。诸佛菩萨有二种法身。一者法性法身。二者方便法身。由法性法身生方便法身。由方便法身出法性法身。此二法身。异而不可分。一而不可同。是故广略相入。统以法名。菩萨若不知广略相入。则不能自利利他。</p>
<p><span lang="EN-US">30、一法句者。谓清净句。清净句者。谓真实智慧无为法身。</span></p>
<p>真实智慧者。实相智慧也。实相无相。故真智无知也。无为法身者。法性身也。法性寂灭。故法身无相也。无相故能无不相。是故相好庄严。即法身也。无知故能无不知。是故一切种智。即真实智慧也。智慧非作非非作。法身非色非非色。是故言清净句。</p>
<p><span lang="EN-US">31、此清净有二种。应知。</span></p>
<p>一者器世间清净。如向说十七种庄严佛土功德成就。二者众生世间清净。如向说八种庄严佛功德成就。四种庄严菩萨功德成就。如是一法句。摄二种清净义。</p>
<p><span lang="EN-US">32、众生为别报之体。国土为共报之用。体用不一。所以应知。</span></p>
<p><span lang="EN-US">33、然诸法心成。无余境界。众生及器。复不得异。不得一。不一则义分。不异同清净。器者。用也。谓彼净土。是彼清净众生之所受用。故名为器。如净食用不净器。以器不净故。食亦不净。不净食用净器。食不净故。器亦不净。要二俱洁。乃得称净。是以一清净名。必摄二种。</span></p>
<p><b><span style="color:teal">◎五、善巧摄化。<span lang="EN-US"></span></span></b></p>
<p><span lang="EN-US">34、如是菩萨。奢摩他。毗婆舍那。广略修行。成就柔软心。</span></p>
<p>如实知广略诸法。广中二十九句。略中一句。莫非实相。</p>
<p><span lang="EN-US">35、如是成就巧方便回向。</span></p>
<p>知真实法身。则起真实归依也。谓说礼拜等五种修行。所集一切功德善根。不求自身住持之乐。欲拔一切众生苦故。作愿摄取一切众生。共同生彼安乐佛国。</p>
<p><span lang="EN-US">36、无量寿经。三辈生中。皆发无上菩提之心。即是愿作佛心。即是度众生心。即摄取众生生净佛国土心。若人不发无上菩提心。不得往生也。回向。谓以己所集一切功德。施与一切众生共向佛道。巧方便者。谓作愿摄取一切众生。共同生彼安乐佛国。彼佛国即是毕竟成佛道路无上方便也。</span></p>
<p><b><span style="color:teal">◎六、离菩提障。<span lang="EN-US"></span></span></b></p>
<p><span lang="EN-US">37、菩萨如是善知回向成就。即能远离三种菩提门相违法。</span></p>
<p>（<span lang="EN-US">1）依智慧门。不求自乐。远离我心贪著自身故。</span></p>
<p>（<span lang="EN-US">2）依慈悲门。拔一切众生苦。远离无安众生心故。</span></p>
<p>（<span lang="EN-US">3）依方便门。怜愍一切众生心。远离供养恭敬自身心故。</span></p>
<p><b><span style="color:teal">◎七、顺菩提门。<span lang="EN-US"></span></span></b></p>
<p><span lang="EN-US">38、菩萨得三种随顺菩提门法满足故。何等三种。</span></p>
<p>（<span lang="EN-US">1）无染清净心。以不为自身求诸乐故。</span></p>
<p>（<span lang="EN-US">2）安清净心。以拔一切众生苦故。</span></p>
<p>（<span lang="EN-US">3）乐清净心。以令一切众生得大菩提。摄取众生生彼国土。</span></p>
<p><b><span style="color:teal">◎八、名义摄对。<span lang="EN-US"></span></span></b></p>
<p><span lang="EN-US">39、般若。达如之慧。方便。通权之智。达如则心行寂灭。通权则备省众机。智慧方便。相缘而动。相缘而静。动不失静。智慧之功也。静不废动。方便之力也。是故智慧慈悲方便。摄取般若。般若摄取方便。若不依智慧方便。菩萨法则不成就。</span></p>
<p><span lang="EN-US">40、贪著自身。无安众生心。供养恭敬自身心。此三种法。障菩提心。应知。</span></p>
<p>无染清净心。安清净心。乐清净心。此三种心。成就妙乐胜真心。应知。</p>
<p><b><span style="color:teal">◎九、愿事成就。<span lang="EN-US"></span></span></b></p>
<p><span lang="EN-US">41、菩萨智慧心。方便心。无障心。胜真心。能生清净佛国土。应知。</span></p>
<p><span lang="EN-US">42、菩萨摩诃萨随顺五种法门。所作随意自在成就。</span></p>
<p>身业礼拜。口业赞叹。意业作愿。智业观察。方便智业回向。此五种业和合。则是随顺往生净土法门自在业成就。</p>
<p><b><span style="color:teal">◎十、利行满足。<span lang="EN-US"></span></span></b></p>
<p><span lang="EN-US">43、复有五种门。渐次成就五种功德。</span></p>
<p>以礼拜阿弥陀佛。为生彼国故。得生安乐世界。是名入第一门。以赞叹阿弥陀佛。随顺名义称如来名。依如来光明智相修行故。得入大会众数。是名入第二门。以一心专念作愿生彼。修奢摩他寂静三昧行故。得入莲华藏世界。是名入第三门。以专念观察彼妙庄严。修毗婆舍那故。得到彼处。受用种种法味乐。是名入第四门。</p>
<p>以大慈悲。观察一切苦恼众生。示应化身。回入生死园烦恼林中。游戏神通。至教化地。以本愿力回向故。是名出第五门。</p>
<p><span lang="EN-US">44、示应化身。如法华经普门示现之类也。游戏有二义。一者自在义。二者度无所度义。虽度无量众生。而实无一众生得灭度者。示度众生。如似游戏。</span></p>
<p><span lang="EN-US">45、菩萨入四种门。自利行成就。菩萨出第五门。回向利益他行成就。如是修五念门行。自利利他。速得成就阿耨多罗三藐三菩提。</span></p>
<p><span lang="EN-US">46、经言。十方无碍人。一道出生死。凡是生彼净土。及彼菩萨人天所起诸行。皆缘阿弥陀如来本愿力故。超出常伦诸地之行。现前修习普贤之德。后之学者。闻他力可乘。当生信心。勿自局分也。</span></p>
<p>无量寿修多罗优婆提舍愿生偈略解义竟</p>
