<p align="center" style="text-align:center"><b><span style="font-size:36.0pt;color:#FF6600">念佛速证菩提心要<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">廖荣尉居士编述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">序言</a></span></p>
<p align="center" style="text-align:center"><span lang="EN-US"><a href="#a02">缘起</a></span></p>
<p align="center" style="text-align:center"><span lang="EN-US"><a href="#a03">要旨</a></span></p>
<p align="center" style="text-align:center"><span lang="EN-US"><a href="#a04">提要</a></span></p>
<p align="center" style="text-align:center"><span lang="EN-US"><a href="#a05">欲取妙菩提</a></span></p>
<p align="center" style="text-align:center"><span lang="EN-US"><a href="#a06">圆解悟密因 独妙本因地 实以念佛心</a></span></p>
<p align="center" style="text-align:center"><span lang="EN-US"><a href="#a07">念佛闻中入 舍识且用根 妄心若除了 净念以相继</a></span></p>
<p align="center" style="text-align:center"><span lang="EN-US"><a href="#a08">观世音菩萨之耳根闻性</a></span></p>
<p align="center" style="text-align:center"><span lang="EN-US"><a href="#a09">大势至菩萨之念佛</a></span></p>
<p align="center" style="text-align:center"><span lang="EN-US"><a href="#a10">心如皎琉璃 慧似心中月 清净法身现 圆登西净莲</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">序言<span lang="EN-US"></span></span></p>
<p>佛陀大医王，识有情无量病，与众生无量药。特以净土妙门之阿伽陀法药，疗以群疚，普利群萌。夫净土法门，乃十方三世一切诸佛，上成佛道，下化众生，成始成终之圆顿法门。九界众生离此法，上不能圆成佛道；十方诸佛舍此法，下不能普利群生。</p>
<p>净土念佛，实乃如来彻底悲心宣说之不可思议法门。夫华严一经，王于三藏，恒沙法海，靡不赅罗。末后普贤乃为证齐诸佛之善财，宣说十大愿王，导归极乐。等觉菩萨，已邻佛地，尚以十大愿王，回向往生。逆恶罪人，将堕阿鼻，若能称念洪名，即预末品，法门之妙，无以复加。此之境界，岂凡情所可思议者哉。</p>
<p>世人每以念佛为愚夫愚妇所能修持，谓为浅近，鄙弃不学。致令如来究竟度生之心，郁而未畅；众生当生出苦之道，塞而罔通。行人不修念佛，必欲别求玄妙。未知如来说法，无法不玄；所立行门，无门不妙。然大都皆限于上根利智，未能遍引群机。况夫自力修行，必至断惑证真，方出三界，当生欲了脱生死，实难乎其难矣。印光祖师云：‘即今之世，若舍净土，则果证全无。良以去圣时遥，人根陋劣，匪仗佛力，决难解脱。’又云：‘但自西徂东，由北至南，往返万余里，阅人多矣。其有平日自命通宗通教，视净土若秽物，恐其污己者，临终多是手忙脚乱，呼爹叫娘。其有老实持戒念佛者，纵信愿未极，瑞相不现，皆是安然命终矣。其故何哉，良由心水澄清，由分别而昏动。识波奔涌，因佛号以渟凝。所以上智不如下愚，弄巧反成大拙也。’</p>
<p>净土念佛法门，普被三根，不拣异类。以言玄妙，华藏海会法身大士之班，一致进行，回向往生净土。言以易行疾至，但以信愿真切，持名念佛，临终十念一念，即蒙阿弥陀佛接引而带业往生。一登莲邦，圆证不退，长劫侍佛，亲承弥陀教诲，终必一生补处，圆证无上菩提。是知净土持名念佛一法，下手易而成功高，用力少而得效速，极权巧，异方便。乃背尘合觉，返本归元，一生成办，最简易直捷之第一妙法。是如来度生胜异方便中之最胜方便。法界众生，欲直出三界火宅，莫如持名念佛，求生净土之超绝殊胜耳。尤极契合浊恶末法当今，我等罪障众生，其摄心之种种修学，非势不能为，即力不暇及，唯持名念佛一法，最为稳当简易方便，是也。</p>
<p>晚学幸得人身，幸闻佛法。所不幸者，愧以业深障重，无法自力断惑，速离三界生死。然又幸闻我世尊，大慈大悲彻宣殊胜绝超之净土妙门，断恶修善，忏除宿业，对西方净土，顿生真信，切愿求生，而一心念佛。令我障深之博地凡夫能仗佛慈力，免断惑而带业往生净土，实莫大之幸也。两土导师及祖师大德慈悲教化之深思，实非碎骨粉身所能报矣。晚学具缚下凡，根性庸劣，学浅障深。何足以测净土妙门，绝待圆融，圆收圆超一切法门，广大甚深微妙之义。述所些微之益，如坠露轻尘，虽不足以添江益岳，然乃吾之罄竭愚忱耳。诚与我等有缘共策勉之，但愿共体‘是心是佛’发菩提心，真信切愿，一心念佛，求生净土。普皆于报终寿尽，神超净域，业谢尘劳，莲开九品，佛以授记，同证‘是心作佛’。唯如是与众共结念佛殊胜法缘，同沾念佛往生成佛真实之利，方得冀报两土导师祖师大德教化深思于万一矣。</p>
<p>念佛速证菩提偈，法源于净土五经、楞严经之实相妙理。古德常曰：‘不知净土，楞严乃破净土之元勋。深明净土，楞严实宏净土之善导。’其二十五圆通章，大势至菩萨念佛圆通，观音菩萨耳根圆通，念佛融摄耳根，圆融于自性，此乃契入性成无上道之绝超妙法。即偈文之‘念佛闻中入’是也。注释系以莲池大师之疏钞、藕益大师之要解、印光大师之文钞、圆瑛老法师之楞严经讲义为引证。其解依次开释为五者：初序言，次缘起，三要旨，四纲要，五解义，是也。</p>
<p>晚学深知贤哲诸君，前辈大德，早已饱餐王膳，而犹略采野芹献于座下者，唯表穷子思归西有家乡，面见弥陀慈父之寸忱，兼欲忏除宿世罪障，祈深体鄙怀，悯而纳之。偈文述有讹处，当以净土经论为正。尚诚仰大德诸君，不吝教正，是所至祈。</p>
<p align="right" style="text-align:right;text-indent:24.0pt;word-break:break-all">岁次丙子〈一九九六〉佛诞日谨识于台北妙音净宗学苑<span>&nbsp; </span></p>
<p align="right" style="text-align:right;text-indent:24.0pt;word-break:break-all">净业凡人　廖荣尉和南<span>&nbsp; </span></p>
<p><a name="a02"></a><span style="color:#333399">缘起<span lang="EN-US"></span></span></p>
<p>时值浊恶末世，去圣时遥，圣贤隐伏，邪法炽盛，众生之烦恼，无明、罪障，日益弥深。古云：‘痴云叆叆性天昏，识火交煎心鼎沸。’业浪滔天之际，灾障日盛，正法日衰；我侪凡夫，福慧日浅，与佛陀正法，则愈益疏远，对净土念佛之缘，亦愈益浅薄，真修者日鲜也。其因缘略陈有四：</p>
<p>（一）夙无法缘之世人，不识苦尽道，不知求解脱。凡出生入死，旷劫沈伦，烦恼无明，日增深厚，未知生死可厌，涅槃可欣。</p>
<p>（二）夙有法缘，虽知求解脱，但邪法缘强，正法缘弱。以障深慧浅，无正智以辨识正邪之法，终应于邪法。崇逐于神通怪力，甚且呵佛骂祖。</p>
<p>（三）夙具法缘，虽闻佛法，但宿之善根福德因缘浅薄，不应于净土念佛法门。甚且排为小乘、笑为权乘，或更斥为假设理想。瞎练盲修，嗤念佛为愚事。</p>
<p>（四）夙具佛法之缘，虽修学佛法，但道业未成，即欲救拔众生。行人初心学佛，未达教理，未明行法，未识时机因缘，即随所遇之缘，发心欲于浊恶末世，娑婆人间，救度众生，慈悲精神虽可佳。但依佛陀正法剖析五浊恶世末法此时，娑婆业风实是浩大，尘境亦粗强无比，如是因缘靠自力修道难成也。再以正法之理探之，行人不退位未证，忍力未充，烦恼未断，业识未枯，毫厘系念即是生死业因，瞥尔而生，万劫羁锁，自他俱溺，有何益也。</p>
<p>综上观之，浊恶末法此际，我等芸芸众生能达净土彼岸者，寥无几哉。其因何也？以无净土念佛故。大集经云：‘末法亿亿人修行罕一得道，唯依念佛得度生死。’</p>
<p>末法唯依念佛方能得度生死，何以故。下略陈有三：</p>
<p>一、《法华经》云：‘如来以一大事因缘出现于世，唯欲众生开示悟入佛之知见。’《弥陀疏钞》云：‘大事因缘者，引法华经文，彼经以如来出世，本欲度诸众生，悉皆成佛，不得已故，全说三乘，后至机熟，会三归一，方酬本意，故华严以后，法华以前，虽有种种法门，浅深不一，无非为此大事因缘，除此一大事外，更无二事。’又云：‘今但一心持名，即得不退，此乃直指凡夫自心究竟成佛若能谛信，何须遍历三乘，久经多劫，不越一念，顿证菩提，岂非大事。’直指众生以念佛心入佛知见也。</p>
<p>二、《弥陀疏钞》云：‘佛陀大悲悯念末法，为作津梁者。佛成道时已当浊世，况今末法，正入斗争，辗展陵夷，后之又后，皆赖此念佛神力，救拔余生，岂非至极悲心，预垂济度。’又云：‘已当浊世者，人寿二万时，即入劫浊，释迦出时，人寿百岁，久经浊世，已为可悯。正入斗争者，前五百年，解脱坚固，渐次五百，禅定多闻而及塔寺，今当斗争坚固之时，更为可悯，后之又后，乃至法灭，倍更可悯。’佛陀宣说净土念佛法门，其大悲悯念众生有三重，第一重佛在世时，怜此五浊，说难信之法。第二重佛灭度后，福慧日浅，罪障益深；佛灭法者，速超生死。第三重如大本言，佛灭久远，当来之世，经道灭尽。独留此经住世度生，最后方灭。则知滔天之际，尚作慈航，大夜方沈，犹称法炬。亦云：‘譬之慈父，忧念后昆，心无尽故，置为生计，能使远裔残支，至于家破身贫，犹堪资藉，故曰至极悲心，预垂济度。’</p>
<p>三、如来兴出世，一代时教，宣说无量法门。弥陀疏钞云：‘特于无量法门出胜方便者。入道多门，本无拣择，险夷曲直，难易攸分，则无量门中，念佛一门，最为方便。’其最为方便，即方便中之方便也。其最方便者，略陈有四：</p>
<p>（一）不值佛世，得常见佛方便。不值佛世，谓释迦已过，慈氏未来。得常见佛有三义，一、临终之际，佛来接引。二、已生之后，常见弥陀；三、禅观之中，得睹圣相。</p>
<p>（二）不断惑业，得出轮回。小乘须断尽见思，方出三界。大乘人直至命根断尽，业识枯干，始出生死，故云毫厘系念，三途业因，瞥尔情生，万劫羁锁。今此念佛，但能伏妄，即得往生故。</p>
<p>（三）不修余行，得波罗密方便。如布施必须三轮空寂；持戒则不缺不破，乃至随定具足，方曰波罗密，诚非易修也。今兹念佛，不出一心，万行具足故。</p>
<p>（四）不经多劫，得疾解脱方便。依余法修，千生炼性，百劫调心，方得解脱。禅门虽云一生了道，亦乃多劫熏修。如永嘉云：吾早曾经多劫修，不是等闲生诳惑是也。今兹念佛，但称念弥陀，疾登彼岸故。</p>
<p>此是佛陀至极悲心，悯念浊恶末法众生，预垂济度，遂于无量通途法门之余，特开净土念佛殊胜方便法门；即可免断惑之困，又不必费多劫长修，但办肯心，当生成就，人人可修，个个能成。亦即大集经所云：‘万修万人去。’然观今念佛得度者，亦稀少矣。</p>
<p>何以故？以其念佛行人，虽夙具念佛善根，但根多浅薄，虽修净土念佛法门，口念弥陀，心驰五欲，系念娑婆。或根性不善，空谈净土。印光大师云：‘今之修净业者，多皆不知宗旨，但依事相，与而言之，亦可云净宗中人。夺而言之，实百有九十九，皆属无净土。’实即念佛人对往生之信愿不真切也。</p>
<p>综观末法此际众生念佛之善根、福德、因缘，非净土念佛法缘不具，即念佛信愿不真切。如《弥陀疏钞》所云：‘遂使弥陀慈父，垂手徒勤，倚门空望。’我等众生岂非上孤佛化，下负己灵。今生遇此殊胜念佛法门，应如久客他乡，乍闻家信，急念返乡。我等众生当如是信愿，精肯念佛，急切求愿往生，勿使大慈大悲阿弥陀佛终日徒勤空望。今生多生，生生堕落，无有穷己也；一误百误，此生蹉过，多劫难逢也。您我有缘，狭路相逢如不荐，此回要见定还难。此乃念佛速证菩提偈之缘起也。</p>
<p><a name="a03"></a><span style="color:#333399">要旨<span lang="EN-US"></span></span></p>
<p>（一）尔今科技发达，物质文明，资讯普及，时人知识日广，知见日杂，心染益深，道伦益衰，善根闇钝。社会递变，工作繁忙，生活无暇，世缘嚣杂，摄心尤难。行人莫不时时遇障，处处局碍。若非至简最易最殊胜方便之念佛法门，时人岂易入道。偈语言简意赅，论述净土念佛法门，以念佛心为本修因独特圆妙之妙理，甚符于今人之知识弥广且匆忙无暇。且明述持名念佛融合耳根闻性摄持巧妙之法，下手最极简易，随时可念，随地可修，行不繁，事不碍，功极大，成就稳速，实是方便中之最极方便，甚契于末法当今行人之多障局碍也。</p>
<p>（二）众生耽恋娑婆，罔知净土，以此信解盼能激扬生死凡夫，识苦尽道，知求解脱，令起厌离娑婆，欣求极乐，由是而立净土念佛之信愿。与净土念佛正法不相应或排斥者，盼能由此信解破除邪知见，建立正信解，使念佛善根日益增长，以是而生净土念佛之信愿。行人初心学佛即欲于娑婆苦海救众，盼此因缘能予理悟，浊恶末世自力修道实难，且能体悟道业未成，便欲苦海度生，忍力未充，自他俱溺之弊；更能解悟末法之际，道业欲成，唯此净土念佛一法，欲真行菩萨道，必求生西方净土，亲近弥陀如来，得证胜忍，方乘大愿筏，还来苦海度生，自他俱度，由是发意往生，而对净土念佛法门建立信愿也。宿具善根之念佛行人，亦期以能正信解念佛殊胜之妙理，真明净土念佛之宗旨，以是增长念佛往生之善根福德而具信愿。综上因缘，盼一切有缘者，对净土念佛更能深信圆解，悟明一切行门最独特圆妙之本因地，实以念佛心是也，以是进发胜心，同为信愿真切之念佛人。</p>
<p>（三）念佛行人，信愿既能真切，当修念佛正行。念佛之行持，偈语‘念佛闻中入’即是明以持名念佛，融合耳根闻性，摄耳谛听。如是摄心念佛，即是‘印光大师’所云：‘以势至反念念自性，观音反闻闻自性，两重工夫，融于一心，念如来万德洪名。’此乃以最极简易方便之法，契入‘都摄六根，净念相继’究竟圆妙境界。大势至菩萨云：‘都摄六根，净念相继，得三摩地，斯为第一。’此摄心念佛之法，乃最简易方便，最省力稳当，且普被三根，若圣若凡，皆能契入，此法实是末法行人，最契理契机之无上妙法也。</p>
<p>念佛信愿真切之行者，果能依而行之，非但高预海会，且能高登上品，旋即华开见佛，证无生忍，蒙佛受记，速证妙菩提。此即偈语之要旨也。</p>
<p><a name="a04"></a><span style="color:#333399">提要<span lang="EN-US"></span></span></p>
<p>偈语以‘信、解、行、证’四科详以解之：</p>
<p>‘信’：经云：‘佛法大海，信为能入。’能信能入，以夙植善根故，又云：‘信为道元功德母，长养一切诸善根。’十方诸佛，因地皆是由信生解，依解立行，因行得证无上道果，是故信为佛道根源。五根之首，以信为之，信根既具，一切功德，由信而生，以是而为功德之母，一切善法，由信而长。</p>
<p>众生宿具善根而信入者，依正法随分解而长养诸善根，以善根智慧增长，而正信解佛陀正法，以正知见真明为何学佛？何为作佛？如何成佛？佛是自己的真心，也是自己的本性。心是佛，具足万德万能，须藉修德而显，所谓‘修德有功，性德方显。’成佛即是性德圆满显露，成就自性圆满智慧及无量之福。</p>
<p>欲成佛须依教理行果修证，教理者法门也，行者行门也。一切法门以明心为要，一切行门以净心为要。而法门与行门之因缘，‘印光大师’云：‘以众生根性不一，故如来之教法万殊。是以一代时教，随机演畅。法门虽浩若尘沙。而行人依教修持，究竟归元，皆证即心自性。然于尘沙法门之中，求其不离事修，全彰心性，三根普被，利钝全收。上上根不能踰其阃，下下根亦可瑧其域。高超一切禅教律，统摄一切禅教律。下手易而成功高，用力少而得效速，最利末法，直出五浊者，无如净土持名念佛之殊胜超绝也。’由印祖开示悟明，明心之要，无如净土法门；净心之要，无如持名念佛。如是明了净土念佛法门而生信也。</p>
<p>净土念佛法门以‘信、愿、行’三资粮，为修行之宗要，而三资以信为首，故吾人修学净宗，亦必以信为入门。‘蕅益大师’云：‘信愿持名，为修行之宗要，非信不足启愿，非愿不足导行，非持名妙行，不足满所愿，而证所信。’三资若非有信心，不足以发愿，若非有愿力，不足以导引起行。若非有持名妙行，不足满往生净土，离苦得乐之愿，而证明所信。即平日所信，西方极乐，依正庄严，皆为弥陀愿行之所成就。既念佛往生，亲见胜境，乃证所信也。‘蕅益大师’又云：‘信则信自，信他，信因，信果，信事，信理。愿则厌离娑婆，欣求极乐。行则执持名号，一心不乱。’信愿行三资，能信之心是一，所信自他因果事理不一。愿则厌苦欣乐。行则但持一句佛号，求得一心不乱，即求证念佛三昧也。</p>
<p>佛法修学之教理行果，乃因果修证也。从修因至证果有五种菩提，乃须历位渐次修证，因果非同时也。而净土法门之修证，乃因果同时也。何以故？一者深信因果，即‘念佛是因，成佛是果。’－如是因果，乃净业三福三者之深信因果。佛言欲生彼国者，当修三福。一者孝养父母，奉事师长，慈心不杀，修十善业。二者受持三归，具足众戒，不犯威仪。三者发菩提心，深信因果，读诵大乘，劝进行者。如此三事名为三世诸佛净业正因也。一心称念弥陀名号，称之为心念佛，念佛即是念心，念佛心与佛心同，心佛无别，自他不二。心和愿均同于佛，真如本性显现也，此即念佛是因，成佛是果也。‘是心作佛，是心是佛’－观经云：‘诸佛如来，是法界身，入一切众生心想中，是故汝等心想佛时，是心即是三十二相，八十随形好，是心作佛，是心是佛。’观想时心作佛，忆佛、持名时心亦作佛。弥陀名号是众生之本觉理性，亦是阿弥陀佛果地证得无量功德果号。以此极殊胜之果觉，作行者本因地之因心，以果为因，因赅果海，果彻因源。即念即佛，即念成佛因果同时也。</p>
<p>真念佛人，若非无量劫来，宿植深厚之善根福德因缘，何能闻此不思议之念佛妙法，以是而生信心，真为生死，发菩提心，信愿持名，摄心念佛，与弥陀本愿相应。行者虽居秽土，仍是具缚凡夫，但已住于正定之聚，亦悉已建立往生正因。依此正因，必得往生之果。往生之人，皆入正定之聚，必然一生补佛。《无量寿经》云：‘若有善男子、善女人，若已生，若当生，皆悉住于正定之聚。决定证于阿耨多罗三藐三菩提。’即取证妙菩提，乃偈文之‘欲取妙菩提’是也。</p>
<p>‘解’一切佛法修学次第，不离教理行果。以圆顿大法言之，修学必先圆解教理，以圆悟如来密因，约宗言大彻大悟，约教言大开圆解。密因之密是深密非秘密，深密之因唯具圆满智慧之上上根人，方能圆解圆悟。密因是彻法底源，实相之理体，即圆净真本元清净体。圆顿行人悟此密因，以此真本密因之圆净体为本修因，正为得成菩提之因地心。行者功夫行业惟在初发心，以是初发心即成正觉，约理言之。以事而言，则习气烦恼未除断，所谓‘理可顿悟，事须渐除’是也。解悟后须依因地心真本密因之不生灭性，称性起修，性德方显大用，历位修证，始获妙菩提之极果。</p>
<p>夫净土念佛法门，一句弥陀名号即是如来密因，弥陀名号乃是法界体，亦是众生本觉理性，法身理体，自性无量光寿。是也。此佛号密因无上甚深深密之妙理，唯佛与佛方能究尽，非上根利智圆顿根性之人所能信解。念佛行人，以弥陀如来究竟果觉，作我众生之因地心，以果为因，从果起修，即修即果，心作心是。如是念佛，大行之修，圆解悟密因弗须也。</p>
<p>念佛行人，真为生死，发菩提心，信愿持名，摄心念佛，即以凡夫心投佛觉海，潜通佛智，暗合道妙。此念佛妙行，正即以如来密因，称性起修也。故净土念佛法门摄众，普被三根，凡圣齐收，万善同归也。另净土法门是二力法门，异于一切通途法门，以佛之愿力故，只须伏烦恼，临终蒙阿弥陀佛摄受接引，带业往生。往生即证三不退，且圆登四土，悉成阿耨多罗三藐三菩提。故净土法门乃极圆极顿，至简至易，最巧最妙，不可思不可议之无上微妙法门。圆顿大法修学，其本因地最独特圆妙之因心，实以念佛心是也。乃偈文之：‘圆解悟密因，独妙本因地，实以念佛心。’是也。‘行’以上之信解，当生真信发切愿，以信愿为先导，念佛为正行。非真信不足以切愿，非切愿不足以导行，非持名妙行，不足满所愿而证所信。信愿行三，乃念佛法门宗要也。</p>
<p>夫念佛正行有四，（一）实相念佛。（二）观想念佛。（三）观像念佛。（四）持名念佛。四者以持名念佛为妙行，因持名最简易，最直捷，最方便，契合当今众生之机也。</p>
<p>悟如来密因者，了知真心本性之作用，乃六根根性所起。所谓‘六根门头，放光勋地，灵光独耀。’行人当于六根门头下工夫，宗门教下如是也。于六根中，佛冥授选根，耳门独妙，令其一门深入。文殊菩萨观众生根性，六根中耳根最利，以是明选耳根，冥选念佛，契法界众生之机。大势至菩萨教化虚空法界众生，由初心至成佛，专修念佛法门。观世音菩萨选耳根圆通，契娑婆众生之机。</p>
<p>净土法门之精髓，持名念佛是也；圆顿大法之奥秘耳根闻性是也。以持名念佛融合耳根闻性，此双融秘髓工夫，念弥陀圣号于一心。即大势至菩萨之‘返念念自性’，观世音菩萨之‘返闻闻自性’，双融无上道，于一心也。如是摄心念佛之法，极易得力，事半功倍，如顺水扬帆，倍以顺风也。‘印光大师’云：‘摄心念佛，为决定不易之道，而摄心之法，唯反闻最为第一。’又云：‘听之一法，实念佛要法，无论何人，均有利无弊，功德甚深也。’亦云：‘都摄六根为念佛秘诀。都摄注重在听。’念佛之时，心念得清楚，以耳根摄耳谛听，果能字字句句，听得清楚，耳根一摄，诸根无由外驰，则六根通归于一，一解六亡，契以‘舍识用根’，巧入‘都摄六根，净念相继。’此摄心念佛为最稳当、最省力、最契理契机之妙法也。此乃偈文之：‘念佛闻中入，舍识且用根，妄心若除了，净念以相继。’是也。‘证’蕅益大师云：‘得生与否，全由信愿之有无；品位高下，全由持名之深浅。’印光祖师云：‘此乃千佛出世不易之铁案也。’此铁案实证，信愿真切之念佛人，命终寿尽决定往生极乐净土。生者莲花托生，无诸苦恼，常侍弥陀世尊，高预海会，与诸善人俱会一处。五尘说法，极乐妙境，清净庄严，境智冥合，因果如如。诸往生者，内外皆无分别取舍，心得清净平等，唯受清净最上快乐也。</p>
<p>往生之人，无论品位高下，生则横具四土，非由渐进，圆证三不退。且西方妙境，令生者唯受清净无上诸乐，皆悉住于正定之聚。以心清净平等觉故，般若智慧速长，定慧均等圆融。随其功行浅深，迟早必证实相，显现清净法身，分证常寂光。念念普利群萌，心心流入妙觉海。决证于阿耨多罗三藐三菩提，即圆证妙菩提也。乃偈文之：‘心如皎琉璃，慧似心中月，清净法身现，圆登西净莲。’是也。</p>
<p><a name="a05"></a><span style="color:#333399">解文义<span lang="EN-US"></span></span></p>
<p><span style="color:#333399">欲取妙菩提<span lang="EN-US"></span></span></p>
<p>本科乃信门也。欲者：发心乐欲也。妙菩提者：曰阿耨多罗三藐三菩提，曰无上菩提是也。佛法修行之因果修证，诸善男子善女人，发无上心，即有成佛资格。发无上心者，非有大善根莫可。然发心，先也。行人必先发大心，方能修大行，而证大果。华严经云：‘忘失菩提心，修证善果，魔所摄持。’</p>
<p>佛法修学，从修因至证果，有五种菩提。一发心菩提，即十信位。二伏心菩提，即三贤位。三明心菩提，即初地至七地。四出到菩提。即八地至十地。五无上菩提，即如来果位。今约能发心，即当第一。约所发心，即当第五。能所合论，贯通初后也。是知无上属果，正等正觉属因，所发之心，通乎因果也。然真心难住，妄心难伏，从因至果，乃须渐次历位修证，因果不同时也。夫净土念佛法门，因果修证，约能发心，即发菩提心，信愿持名，亦即念佛是因，心作佛也。约所发心，即欲取妙菩提，亦即成佛是果，心是佛也。能所合之，是知‘念佛是因，成佛是果。’‘是心作佛，是心是佛。’即念即佛，即念成佛，因果同时也。</p>
<p>净土法门，以信愿持名，即信愿行三资粮为宗要。如鼎三足，缺一不可也。</p>
<p>（一）“信”信是深信不疑。略言之，即对净土诸经论，所说极乐阿弥陀佛胜事，信其既为金口亲宣，是圣言量，真实不虚，更无疑惑。详明之，信则‘信自，信他，信因，信果，信事，信理。’</p>
<p>‘信自’者。信我现前一念之心，本非肉团，亦非缘影；竖无初后，横绝边涯；终日随缘，终日不变；十方虚空微尘国土，元我一念心中所现物；我虽昏迷倒惑，茍一念回心，决定得生；自心本具极乐，更无疑虑，是名信自。‘信他’者。信释迦如来，决无诳语；弥陀世尊，决无虚愿；六方诸佛广长舌，决无二言；随顺诸佛，真实教诲，决志求生，更无疑惑，是名信他。‘信因’者。深信散乱称名，犹为成佛种子，况一心不乱，安得不生净土，是名信因。‘信果’者。深信净土，诸善聚会，皆从念佛三昧得生；如种瓜得瓜，种豆得豆；亦如影必随形，响必应声；决无虚妄，是名信果。‘信事’者。深信只今现前一念不可尽故，依心所现，十方世界，亦不可尽；实有极乐国，在十万亿土外，最极清净庄严；不同庄生寓言，是名信事。‘信理’者。深信十万亿土，实不出我今现前，介尔一念心外；以吾现前一念心性，实无外故；又深信，西方依正主伴，皆吾现前一念（心中）所现影；全事即理，全妄即真，全修即性，全他即自；我心遍故，佛心亦遍，一切众生心性亦；譬如一室千灯，光光互，重重交摄，不相妨碍，是明信理。</p>
<p>（二）“愿”愿是发愿往生。略言之，即将平生所修功德，专求回向往生西方，不求人天福，不作他用；且发大菩提心，乘愿再来，广度一切众生。详明之，须具欣、厌二门：</p>
<p>厌是厌离娑婆。以深知娑婆五浊，众恶充满，生死海深，三途劫长。五欲六尘，皆为造业之钓饵；三苦八难，无非亲遭之现报。是故知苦断集，誓度众生，誓断烦恼；乃于娑婆，深生厌离，更无贪恋。所谓但求一日之速脱，不欲须臾之暂留，是名厌门。</p>
<p>欣则欣求极乐。由深信极乐清净，诸善聚会，长生不死，受诸快乐；鸟鸣树声，皆是阿弥陀佛化身说法；不退补处多有胜进功果；是故慕灭修道，誓学法门，誓成佛道；遂于极乐，切愿欣求，更无二志；所谓求生之心已定，虽万牛而莫挽，是名欣门。</p>
<p>厌即舍于秽土，欣则取于净土；此欣厌取舍之方，为十方三世诸佛转凡成圣之通则。盖若不厌舍，云何转凡；若非欣取，何以成圣？故自凡夫乃至等觉，无不欣厌；至于成佛，方无取舍。</p>
<p>（三）“行”行是实行念佛。本来净土修行，不只念佛，或修礼拜、或修供养、或修五悔、或六念等，无量众行，回向发愿，皆成净土；而净土正行，要以念佛为首，故古德判为径中之径。</p>
<p>又念佛一行，亦分多种，略归纳为四：一者持名念佛。二者观像念佛。三者观想念佛。四者实相念佛。四种念佛中，尤以持名下手最易，虽似曲为中下，仍亦最顿最圆，故得三根普被，利钝全收，是故古德判为径中径又径。今且专约持名念佛言之，后三者念佛详述于念佛闻中入之念佛科文。</p>
<p>其修行之法，有正功有助功；譬如鸟之双翼、车之双轮，相辅相成。言正功者，即单持一句万德洪名，或大声念、或小声念、或金刚持、或心默转，总要心里想得清楚，口里念得清楚，耳里听得清楚，如相续不断，求得一心不乱，而证念佛三昧。‘持名念佛’可分事持、理持两种：事持者，深信西方有阿弥陀佛为我所念，我为能念，有能念之心，所念佛号。以未能了达‘是心作佛，是心是佛’，心佛不二之理；但以决志求生故，如子忆母，无时暂忘，一心系念于佛，心佛不相舍离。事持念佛之法，心中惟有佛，佛外更无心，口念心念，心念口念。字字从心起，字字从口出，字字从耳入。如是念法，不至昏散，念念相继，无有间断。设若念久口燥，心念口不念则可，口念心不念则不可。更有二喻，以喻念佛之法：一当猫捕鼠，提起全副精神，身毛皆竖。二当鸡抱卵，放下一切思想，饮啄浑忘。果能如是念佛，虽为事念，不但往生可必，而悟理亦自可期。如空谷禅师云：‘不必参究念佛是谁，直尔纯一念法，亦自有悟日。’是也。</p>
<p>‘理持者’了达心佛不二之理，深信西方阿弥陀佛，是我心具，是我心造，即‘自性弥陀，唯心净土’也。故以自心所具所造洪名，为系心之境，令不暂忘。不必别举话头，只须把一句阿弥陀佛，即念反观，能念心外，无有佛为我所念，心即是佛，所念佛外，无有心能念于佛，佛即是心，能所双亡，心佛一致，此即中道，理性念佛。终日念佛，终日无佛可念，终日无念，终日念念念佛；若言其有，则能念之心，了不可得，所念之佛，离相绝名；若言其空，则能念之心，灵灵不昧，所念之佛，历历分明。如是念佛，空有不立，心佛一如，则持名念佛，通乎实相。四种念佛，虽然后后深于前前，而理念功成，亦前前彻于后后也。</p>
<p>一心不乱亦分两种：不论事持理持，若能持至伏住烦恼，乃至断除见思二惑，皆为事一心。不论事持理持，若能持至断除无明一品，乃至四十二品，皆称理一心也。言助行者，不外止恶修善；即持守‘五戒十善’也。须知五戒十善受持圆满，方是《阿弥陀经》《无量寿经》所云善男子善女人之当机者。故《阿弥陀经》云：“不可少善根福德因缘，得生彼国。”今持佛名号，即多善根；断恶修善，即多福德；是故正助双修，即持戒念佛，因缘具足，得生极乐印光大师云：‘凡修净业者，第一必须严持净戒，第二必须发菩提心，第三必须具足真信切愿。戒为诸法之基址，菩提心为修道之主帅，信愿为往生之前导。’净土念佛法门，乃佛法中之特别法门，仗佛慈力，可带业往生。无论工夫深浅，若具真信切愿，至诚称念，无一不往生者。</p>
<p>诸善男子善女人，真为生死，发菩提心，信愿持名，此即圆发阿耨多罗三藐三菩提心也。发此无上菩提心，应以成佛自期。欲克期取证阿耨多罗三藐三菩提，即欲取妙菩提，以执持名号，为无上妙行。何以言之：发心菩提至无上菩提，是一心非二心。然初发心难，多人先曾发心，后时忘失，此是不知真心如何安住，致妄心不能降伏也。故善财童子，每遇善友，皆启请云：我已发阿耨多罗三藐三菩提心，而未知云何学菩提行，修菩萨道。必修大行，住降，乃修行之切实下手处。《金刚经》云：‘善男子善女人，发阿耨多罗三藐三菩提心。应云何往，云何降伏其心。’念佛妙行，行者以弥陀如来万德洪名而住其心，以执持名号而降伏其心是也。佛法一切修行切实下手处，乃以持名妙行，最极简易方便，直截了当，究竟圆满。</p>
<p>念佛行人，发菩提心，信愿持名，即发起上求佛道下化众生之无上觉心，以是所期证之阿耨多罗三藐三菩提者，梵语也。华云：无上正等正觉。梵语阿耨多罗，华云无上。三藐，华云正等。三菩提，华云正觉。合云无上正等正觉。正觉者，拣异凡外之不正。以凡夫有我，不能自觉。外道有觉，属于偏邪，非正觉故。正等者，拣异二乘之不等，阿罗汉皆得正觉。然畏生死如牢狱，急于自度缺少慈悲心，不能修善度生，无平等心故。三藐，正指菩萨言，正等者，自觉觉他，自他均等也。无上，拣异菩萨之有上，菩萨觉虽正等，然尚不如佛之觉行圆满，无上，正指佛而言。无上正等正觉，乃十方如来极证之果，正即圆成佛道是也。圆证佛果，以之所成三菩提道：一者真性菩提，以理为道。二者实智菩提，智慧为道。三者方便菩提，应机施教。真性菩提：真如自性，真如是理，理为自心本觉佛性，一真平等，生佛不二，众生迷此，诸佛证此，证极此理，法身显现，即法身德。实智菩提：真实之智，穷彻源底，一心本源，称真如理，证根本智，成自受用庄严报身，此智照理，理无不彻，又名理智，亦名实智；以真实智，照本觉性，即般若德。方便菩提：权巧方便，自觉已圆，然后觉他，从根本智，起后得智，现他受用之应化身，应机说法，成就度生，各种事业；又名事智，亦名权智；种种示现，自在无碍，即解脱德。成佛即证三德，具足三身，成就三菩提。</p>
<p>《华严经》云：‘一切众生具足如来智慧觉性，皆当成佛。’《楞严经》富楼那尊者言：‘我与如来，宝觉圆明，真净妙心，无二圆满。生佛无二，一切众生，本来是佛，祗因迷此无二之体，故为众生。凡有心者，皆当作佛，蠢动含灵，皆有佛性，何机不被？’摄机虽广，受益难齐，但根深者，即得悟入，但根浅者，祗能信解，无夙根者，结缘成种。如六祖惠能大师初发心即得悟入，黄梅会五祖即云：‘吾欲来作佛也’。华严善财童子初发心亦悟入云：‘吾已发了阿耨多罗三藐三菩提心’。终克期取证，然二位尊者，皆是上根利智之人。夫净土法门之念佛人，但能真为生死，发菩提心，信愿持名。不论根性，不问凡圣。《无量寿经》云：‘若已生，若当生，皆悉住于正定之聚。决定证于阿耨多罗三藐三菩提。’《阿弥陀经》亦云：‘若有人已发愿，今发愿，当发愿，欲生阿弥陀佛国者，是诸人等，皆得不退转于阿耨多罗三藐三菩提。’此明现前当来，一切发愿求生西方净土之人，皆得取证于无上妙菩提也。</p>
<p><a name="a06"></a><span style="color:#333399">圆解悟密因　独妙本因地　实以念佛心<span lang="EN-US"></span></span></p>
<p>本科乃解门也。‘圆解悟密因’，即大开圆解，圆悟如来密因也。夫众生之真心难悟，性定难明。何谓真心？众生所具，不生灭性，名如来藏，个个圆成。何谓性定？自性天真，不动明体，曰首楞严，人人具足。良由众生，迷真起妄，认识为心，本有真心，不能解悟，本然性定，无从修证。《楞严经》云：‘一切众生，从无始来；生死相续，皆由不知常住真心，性净明体；用诸妄想，此想不真，故有轮转。’大开圆解者；学人深解终实圆顿教理，以是悟入佛之知见，心悟实相，悟真心，明性定。了明真心本性即究竟坚固，彻法底源之定体，本自圆成，性然本妙，定体无亏，近具根中，远该万法。如是深解圆解即谓大开圆解也。由圆解而圆悟如来密因，以密因起圆修大行，以圆行而圆证妙菩提也。</p>
<p>如来密因：‘如来’者，依通解为诸佛通号。佛有十名号，如来号第一，以佛佛道合，后佛如先佛，以之再来故，是以曰如来。按终实教意，如为本觉，来为始觉。依本觉，不生灭之理性，起始觉，回光返照之观智，依妙智证妙理，始觉合本觉，名究竟觉，方成佛道，方称如来。是也。如来更约三身释之：一、法身如来：即毗卢遮那佛也。华云光明遍照，亦云遍一切处。此积聚理法以为身；真如妙理，犹若虚空，遍一切处。乃一切诸佛究竟极果，满证清净法身之通号。经云：‘常住妙明，不动周圆，求于去来，迷悟生死，了无所得。’即法身义。二、报身如来：即是卢金那佛是也。华言净满，此积聚智慧以为身；诸惑皆净，智慧圆满。经云：‘明极即如来’即报身义。三、应身如来：千百亿化身，随机应现，此积聚机缘以为身；如有可度机缘，即现八相成道。如释迦牟尼佛是也。经云：‘自觉已圆，能觉他者，如来应世。’即应身义。</p>
<p>‘密因’者，拣非事相修行，显因可见，曰之密因，是理也。是深密非秘密也。大开圆解了悟，一切事究竟坚固，彻法底源，无动无坏之理体。此无上甚深圆妙理体即是如来密因也。密因真本在众生言法身理体，在一切法言法界体。于圆顿大教，华严曰一真法界，法华曰诸法实相，首楞严云如来藏，净土云自性弥陀或自性无量光寿。名异义同也。</p>
<p>‘如来密因’，即正因佛性，涅槃经云：‘正因佛性是离一切邪非之中正真如，依之成就法身之果德。’如来密因，乃十方如来，得成果觉，所依之因地心。十方如来，皆依此不生不灭之密因为本修因，然后圆成果地修证。而如来密因，亦即一切众生，所具之根性，为菩提涅槃，本元清净之体，可为修证果觉之因地心。此密因清净体，人人本具，个个圆成。众生在迷，非失说失，实则本自有之，迷而不觉，未能依之修证，故谓之‘密’也。</p>
<p>《楞严经》云：二根本中，在凡是生死根本，迷即显生死轮回。在圣‘佛菩萨’是菩提涅槃根本，即根性也。如来密因，实即二根本中，菩提涅槃，圆净真本。经云：‘无始菩提涅槃，元清净体。’此寂常心性，圆妙净体‘元一一精明’，近具根中‘分成六和合’，远该万法。近具根中，即一切众生所具六根根性也。实则人人本具，佛教阿难修行当于根性下手，宗门教下之妙行，亦不离于六根门头下工夫也。行人须见此不生不灭之根性，方是究竟果觉之因，更须依此圆湛不生灭性，成为因地心，称性起修，方始获得究竟果觉。</p>
<p>圆顿教行人，唯圆解悟密因者，方见不生灭根性，依此为本修因，修因克果。然能圆解悟密因者，唯有上根利智之人，方能成办。何以故？以密因遗五种人过，详见下文所被机宜。而净土念佛法门，一句弥陀名号，即是如来密因，如是念佛人，不论根性，不问圣凡，但能真为生死，发菩提心，以深信愿，持佛名号。决定往生净土，一得往生，永不退转，种种法门，咸得现前。故莲池大师云：‘一句弥陀，该罗八教，圆摄五宗。’永明延寿大师亦云：‘但得见弥陀，何愁不开悟。’以是念佛人一得往生极乐净土，尽皆圆解悟密因。是也。</p>
<p>净土念佛，得生与否，决定于信愿之有无。信愿具足与否，决定于善根信解之有无，念佛行人善根信解与信愿之缘，略可分四：一、上智者解悟。二、下愚者善厚。三、守愚者著事。四、小慧者执理。</p>
<p>上智解悟而信愿<span>&nbsp;&nbsp;&nbsp; </span>下愚不悟而善厚</p>
<p>善厚事念而信愿<span>&nbsp;&nbsp;&nbsp; </span>守愚者愚而甘愚</p>
<p>小慧者慧而不慧<span>&nbsp;&nbsp;&nbsp; </span>信解善厚而信愿</p>
<p>信愿圆具而真切<span>&nbsp;&nbsp;&nbsp; </span>真信切愿而导行</p>
<p>信愿行三而圆备<span>&nbsp;&nbsp;&nbsp; </span>成就净心而登科</p>
<p>‘上智解悟而信愿’，宿具念佛深厚之善根福德因缘，并具般若灵根，此等上根利智之人，能圆解悟明净土念佛甚深之妙理。即是了明自性弥陀，唯心净土，以是圆具信愿也。此之念佛，以无方所，无形相，不可凑泊，无容拟义，单刀直入，鲜能悟入者。此则理一心，属理念也。上智乃克承当，钝根未能领荷。</p>
<p>‘下愚不悟而善厚　善厚事念而信愿’，下愚钝根之人，虽不悟自性弥陀，唯心净土。理虽无闻解，但以宿今善厚，多念佛之善根福德因缘故。虽以妄念念佛，但能不怀疑、不间断、不夹杂。愿离此生彼，是则生佛宛然，净秽历然，以我之生，求彼之佛，厌此五浊，欣彼乐邦，如是而具足信愿也。此与彼理性，全无交涉，此则事一心，属事念也。弥陀疏钞云：‘以事一心，人皆可行，所谓夫妇之愚不肖，而与知与能者也。如天普盖，似地普盖，大造之中，无弃物故。’又云：‘然著事而念能相继，不虚入品之功。’演义解：相继者，谓一字一字分明，一句一句接续。不入虚品者，谓但能念念接续，无有间断，则己能伏妄，得少分净，可成末品。又或此人夙有灵根，即然此时顿明谛理，随其浅深，或中或上俱不可知，故曰不虚也。</p>
<p>‘守愚者愚而甘愚’，守愚之辈，愚亦不能障道，故云人一能之己百之等。而过在守，乃高推圣境，画地自限也。此辈之流，著事而理无闻，理不明也。弥陀疏钞云：‘著事而迷理，类蒙童读古圣之书。’所谓终日念佛，不知佛念者也。如今世人，口念弥陀，心驰五欲，空谈净土，系念娑婆。守愚者，以著事而信心不切故，不具得生之信愿也。</p>
<p>‘小慧者慧而不慧’，小慧之流，此小慧之慧，系狂慧，偏慧，世智辩聪，虽有智慧，非真慧也。有从学问得者，有从工夫得者，有从邪师得者，种种不同。其慧非自性正智之慧，谓之狂、偏或世聪也。此流之辈，执理而事遂废，无事修也。弥陀疏钞云：‘执理而遗事，比贫士获豪家之卷。’未知数他人宝，于已何涉。虽知即佛即心，判然心不是佛者也。又云：‘执理而心实未明，反受落空之祸。’即口口谈空，步步行有。所谓吃得肉已饱，而来寻僧说禅者。如是小慧行人，则堕外邪，福尽则堕三途，无有休息也。小慧者以执理而反受落空之祸，得生之信愿不具也。‘信解善厚而信愿’，守愚之辈，小慧之流，二者之病，在执著两字。故经云：众生处处执处处著也。当今之际，我等念佛人，非守愚之辈，即小慧之流，且以小慧之人居多也。然小慧者反不如守愚者，何以故。守愚钝根之人，著事修行，不知理性。虽不圆满，但引以正信解，开其慧性，破其愚蒙，使由事入理可也。盖以钝人自知不如，斤斤自守，无骄无恃，无过无非，善较厚也。小慧利者不然，弥陀疏钞云：‘利者恃才高举，常谓远胜钝人，今为此说，使知画虎弗就，反落一等。’正即画虎不成反类成狗也。利者安得以守小慧而病之。</p>
<p>守愚者著事，愚而甘愚；小慧者执理，慧而不慧。著事执理，著此执彼，双皆不圆也。良应以理事双修，事理交资，不可偏废。以事依理起，理得事彰也。弥陀疏钞演义解：事依理起者，事不自事，因理而事。因自性弥陀，故劝人念弥陀；因唯心净土，故劝人生净土。理得事彰者，理不自彰，由事乃彰，因念弥陀，方显自性弥陀；因求生净土，乃悟唯心净土。由是心是佛，方乃是心作佛。因是心作佛，方显自心是佛故。守愚小慧之辈流，当如是正信解净土念佛之妙理，守愚者理明而破著，小慧者事修而破执，理事圆融，事理双修，再以培植深厚之善根福德因缘，即善厚也。如是建立得生之信愿也。</p>
<p>‘信愿圆具而真切，真信切愿而导行，信愿行三而圆备，成就净心而登科。’念佛行人，信愿但能圆满具足，其信必真，是愿必切。真信切愿必导以念佛正行也。信愿行三资粮，圆满具备者，不问圣凡，不论根性；无论理念或事念，皆得生净土也。唯理念者高品往生必矣；而事念者，如《弥陀疏钞》云：‘假使专持名号，念念相继，无有间断。虽或不明谛理，已能成就净身，品位纵卑，往生必矣。所谓士人作榜尾登科亦不恶，但恐榜上无名耳。’永明大师云：‘求净土者，纵饶未明道眼，也须成就净身。’念佛行人，欲得生净土，安得以无信愿行也。</p>
<p>‘独妙本因地　实以念佛心’：前文详明，欲证得阿耨多罗三藐三菩提，即欲取妙菩提者。行人先须发无上菩提心，次之圆解悟如来密因，彻底悟明无动无坏之根性，取为本因地之因心，依此圆湛不生不灭性为本修因，蹑解起行，证入果地也。以因心要同果觉，真本密因，须开无上乘，妙修行路，修证了义，方克妙果。真因克妙果，了义修证，本因地之修因，实以念佛心，最为独特圆妙。是也。何以故。今约以总别论而证之：</p>
<p><span style="color:#333399">初、总论<span lang="EN-US"></span></span></p>
<p>印光大师云：‘如来圣教，法门无量。随依一法，以菩提心修持，皆可以了生死，成佛道。然于修而未证之前，大有难易疾迟之别。求其至圆至顿，最简最易，契理契机，即修即性。三根普被，利钝全收。为律教禅密诸宗之归宿，作人天凡圣证真之捷径者，无如信愿念佛求生西方一法也。良以一切法门，皆仗自力。念佛法门，兼仗佛力。仗自力，非烦惑断尽，不能超出三界。仗佛力，若信愿真切，即可高登九莲。当今之人，欲于现生了生死大事者，舍此一法，则绝无希望矣。须知净土法门，法法圆通。如皓月丽天，川川俱现。水银堕地，颗颗皆圆。’又云：‘华严一经，乃如来初成正觉为四十一位法身大士称性直谈一乘妙法。末后善财遍参知识，于证齐诸佛之后，普贤菩萨为说十大愿王。普令善财及与华藏海众，回向往生西方极乐世界，以期圆满佛果。而观经下品下生，五逆十恶，具诸不善，临命终时，地狱相现，有善知识，教以念佛，彼即受教称念佛名，未满十声，即见化佛授手，接引往生。大集经云，末法亿亿人修行，罕一得道。唯依念佛得度生死。是知念佛一法，乃上圣下凡共修之道，若愚若智通行之法。下手易而成功高，用力少而得效速。以其专仗佛力，故其利益殊胜，超越常途教道。昔人谓余门学道，似蚁子上于高山。念佛往生，如风帆扬于顺水。可谓最善形容者矣。’亦云：‘每有愚人，卑劣自居，不敢承当。亦有学者，大乘自命，不屑修习。须知五逆十恶之人，临终地狱相现，善友教以念佛，未满十声，蒙佛接引，往生西方。以卑劣自居者，可以兴起矣。华严一经，王于三藏。末后归宗，普贤菩萨，以十大愿王，回向往生西方，普劝善财，及华藏海众，一致进行，求生西方，以期圆满佛果。此之法门，何敢视作小乘。况善财已证等觉，海会悉证法身。彼尚求生。我何人斯，不屑修习。岂但高竖慢幢，直是毁谤华严。’如是可知往生极乐，乃出苦之玄门，成佛之捷径也。净土法门，始则为凡夫入道之方便，实则是诸宗究竟之归宿。如来不开此法，则末法众生无一能了生死者。总言之：净土法门，乃十方三世诸佛上成佛道，下化众生，成始成终之法门也。正所云：‘舍西归捷径九界有情，上何以圆成觉道；离净土法门十方诸佛，下不能普利群萌。’是也。此证净土念佛法门之独特圆妙明矣。</p>
<p><span style="color:#333399">次、别论<span lang="EN-US"></span></span></p>
<p>略陈有九较以论之一、教理行果。二、两土苦乐依正之异。三、极圆极顿之法。四、所被机宜。五、佛菩萨护念行人。六、菩萨道。七、证不退。八、入无生法忍。九、克期取证。</p>
<p><span style="color:#333399">一、教理行果<span lang="EN-US"></span></span></p>
<p>佛法修学之修因克果，不出教理行果。夫教理者，解门悟门也。行者，修门也。果者，证门是也。大乘圆顿法门，一乘了义之修证者，今以大佛顶首楞严王三昧略以论之。楞严经云：‘有三摩提，名大佛顶首楞严王，具足万行，十方如来，一门超出，妙庄严路。’大佛顶首楞严王三昧，自发解起行，直至历位成佛，从始洎终，中间永无诸委曲相，亦无出退，非常途之定有入、住、出也。此王三昧是圆妙大定，佛定之总名；圆含奢摩他、三摩、禅那三定别名，成此一定总名。三昧译云正定，称真如正理，而起之定，不动摇，不生灭，彻法流之源底，为三昧中王，名大佛顶首楞严王，而能出生一切三昧；如如意宝王，能雨一切宝故。首楞严王，不但具足一切三昧，乃至具足六波罗密诸菩萨万行是也。十方如来，得成菩提，由此一门超出，此一门，即斯门也。文殊偈云：‘过去诸如来，斯门已成就。’斯门者，即根性法门也，亦即一乘了义修证之法门；以是妙修行路，方能超出权小，而疾趣妙庄严果海。是也。</p>
<p>奢摩他者，乃首楞严定之最初方便。为教理行果之解悟门，圆解悟密因是也。以奢摩他中，如来破妄显真，以破识显根者，如来三番破识，破妄识无处，斥妄识非心，推妄识无体。全破其妄，破识非心，此乃斥破所执妄心以开奢摩他路是也。十番显见，显见是心，不动、不灭、不失、无还、不杂、无碍、不分、超情、离见。令悟根性不动摇，不生灭，即是天然本定，此克就根性直指真心也。会通四科，即性常住，即妄即真，全事即理。圆彰七大，即性周遍，全相即性。此乃显示所遗真性令见如来藏体是也。以上初销倒想说空如来藏。次审除细惑说二如来藏，究三生续之因，明五大圆融之故。极于三如来藏，此乃皆开奢摩他路也。上文佛说奢摩他路令圆解悟密因，圆悟如来藏性，为首楞严定体，此圆妙定体，即如来密因是也。依此密因为本修因，即为得成无上（妙）菩提之本因地心。由上之圆解照了，此常住妙明，不动周圆之定体，即为奢摩他，依正因佛性，略兼了因佛性，微密观照（此观非同意识作观），乃性具即定之慧也。</p>
<p>三摩者，乃首楞严定之初方便也。为教理行果之修门，悟修超出生死之圆行也。阿难请示华屋之门，求门得入，即悟后请修，以圆悟之理起圆修之行也。以三摩中，如来问诸圣文云：‘吾今问汝，最初发心，悟十八界，谁为圆通？从何方便，入三摩地。’佛答妙三摩，佛云：‘阿难，及诸大众，汝等决定发菩提心，于佛如来，妙三摩提，不生疲倦，应当先明发觉初心，二决定义。’佛开无上乘，妙修行路，教明二决定义：（一）决定以因同果。佛云：‘若于因地，以生灭心为本修因，而求佛乘不生不灭，无有是处。’（二）决定从根解结。佛教以悟后起修，须于六根，选择一根下手，但从一门深入。行起解绝，自可入一无妄，一根返源，六根解脱。佛说三摩修法，令从耳根一门深入，反闻入流，就路还家，得证圆通，即修证了义是也。乃圆修证入初住之方便也。文殊菩萨特选耳根，从闻、思、修，即为妙三摩；所谓从闻、思、修，入三摩地是也。依正因佛性，略兼缘因佛性，从根修证，乃性具即慧之定也。</p>
<p>禅那者，乃首楞严定之方便也。为教理行果之证门，经历五十五位，真菩提路，证入涅槃之门也。佛答妙禅那，因阿难白佛言：‘我辈愚钝，好为多闻，于诸漏心，未求出离，蒙佛慈诲，得正熏修，身心快然，获大饶益。’文之蒙佛慈诲者，即指奢摩他显圆理之文也。得正熏修者，指三摩教圆修之文也。阿难再请禅那修位，佛为说妙性圆明，离诸名相，本来无有迷、悟、凡、圣之分，因众生一念妄动，故佛先对示染、净缘起。示染缘起，从真起妄，则成十二类生；示净缘起，返妄归真，则成五十五位，即十信、十住、十行、十回向、四加行、十地、等觉；由前三摩，证圆通体，则安住圆定，称体起用，万行繁兴。定慧均等圆融，中中流入萨婆若海，乃如来一切种智之海也。佛说禅那证位，从是渐修，随所发行，安立圣位，令住圆定，历伍增进，直趣无上（妙）菩提，归无所得，即为妙禅那是也。夫净土念佛法门，乃一乘了义，至圆极顿之法门也。今约法门之教理行果略以论之。其教理者，至圆之为教，‘是心作佛，是心是佛。’是也。极顿之直指人心，‘即念念佛，即念成佛。’是也。《弥陀要解》云：‘一声阿弥陀佛，即释迦本师于五浊恶世所得之阿耨多罗三藐三菩提法。今以此果觉全体授与浊恶众生，乃诸佛所行境界，唯佛与佛方能究尽，非九界自力所能信解也。’又云：‘举此体作弥陀身土，亦即举此体作弥陀名号。’此体者，乃如来藏性圆湛无动坏不生灭之圆妙理体也。是知一句弥陀名号，即如来密因；亦知弥陀名号即是法界体，亦是众生本觉理性，更是阿弥陀佛果地所证之无上觉道也。众生之本觉理性者，乃法身理体也。如是念佛法门，乃众生本具之化仪也明矣！</p>
<p>念佛一法，乃以弥陀万德圣号为缘，以弥陀一乘愿海，六字洪名之究竟觉，作我等众生之本因地心，即本修因也。以果为因，从果起修，即修即果；因赅果海，果彻因源，因果同时也。持名念佛之弥陀名号，乃众生本觉理性法身理体也，此介尔能念之心，即是如来果觉，‘是心是佛’也。此心持名念佛，念念不离本尊，声声唤醒自己，‘是心作佛’是也。本来是佛，现又作佛，故当下即佛。心作心是，圆满直捷，奇特殊胜，不可思议也。名号即众生本觉理性，起心念佛，是为始觉；今所念之佛，正我本觉。故持名念佛，即是始觉合本觉，始本不二，生佛不二。故一念相应一念佛，念念相应念念佛也。故名号功德不可思议，持名功德亦不可思议是也。</p>
<p>印光大师云：‘念佛法门，其来尚矣。以吾人一念心性，犹如虚空，常恒不变。虽常不变，而复念念随缘。不随佛界之缘，便随九界之缘。不随三乘之缘，便随六道之缘。不随人天之缘，便随三途之缘。由其缘之染净不同，致其报之苦乐回异。虽于本体，了无改变，而其相用固已天渊悬殊矣。譬如虚空，日照则明，云屯则暗。虽虚空之本体，不因云日而为增减。而其显现障蔽之相，固不可以同年而语也。如来以是义故，普令众生缘念于佛。故曰若众生心，忆佛念佛，现前当来，必定见佛，去佛不远。又曰诸佛如来，是法界身，入一切众生心想中。是故汝等心想佛时，此心即是三十二相，八十随形好。是心作佛，是心是佛。诸佛正遍知海，从心想生。夫随佛界之缘，则是心作佛，是心是佛矣。若随众生各界之缘，则是心作众生，是心是众生矣。了此而不念佛者，未之有也。’一切法门，皆仗自力，断惑证真，方得了生脱死。圆顿法门之修学虽属殊胜究竟，但教理高深玄妙，非上根利智者不契机也。契机者欲依此了生死，亦不知要经若干劫数也。印光大师云：‘念佛法门，自力、佛力，二皆具足。故得已断惑业者，速证法身。具足惑业者，带业往生。其法极其平常，虽愚夫愚妇，亦能得其利益。而复极其玄妙，纵等觉菩萨，不能出其范围。故无一人不堪修，亦无一人不能修。下手易而成功高，用力少而得效速。实为如来一代时教中之特别法门，固不可以通途教理而为论判也。’</p>
<p>净土法门之行，有无量众行，回向发愿，皆成净土也。而净土正行之首，实念佛也。念佛一行，又略归为四：一者实相念佛。二者观想念佛。三者观像念佛。四者持名念佛。前三者详述于念佛闻中入之念佛科文。持名念佛之正行，止恶修善之助行，详述于信愿行科文。四种念佛中，以持名念佛，下手最易，最为契机，且究竟圆满。《弥陀要解》云：‘唯持名一法，收机最广，下手最易。故释迦慈尊，无问自说，特向大智舍利弗拈出。可谓方便中，第一方便，了义中无上了义，圆顿中最极圆顿。故云清珠投于浊水，浊水不得不清；佛号投于乱心，乱心不得不佛也。’故得三根普被，利钝全收。但伏烦恼，便可离生死苦海，而生极乐净土，一生成办也。</p>
<p>净土念佛法门，教理行果之果者，即果证也。念佛行人具足信愿行三资粮者，古德判信愿为慧行，持名为行行，慧行如目，行行如足，目足并运，乃抵目的。蕅益大师云：‘得生与否，全凭信愿之有无；品位高下，全由持名之深浅。’信愿持名，消伏业障，带业往生者，即生凡圣同居土；信愿持名，见思断尽而往生者，即生方便有余净土；信愿持名，豁破一分无明而往生者，即生实报庄严净土；信愿持名，持到究竟之处，无明断尽，即生常寂光净土。</p>
<p>如是了知，净土念佛之方便，只要信愿持名，临终自然蒙佛接引，带业横超三界；而不必如他宗，须依教道次第断证，即历位修证也。故出三界是竖出也。三界凡夫思脱轮回，兹设喻明之：如竹中有虫，求出限囿。若修他宗，则须自下而上，节节咬破，然后穿出，故费时而难行。若修净宗，但须从旁破出，故省时而易为也。</p>
<p>以楞严净土较之：《印光大师》云：‘楞严一经，不知净土者读之，则为破净土之元勋。知净土者读之，则为宏净土之善导。何以言之：以自力悟道之难，净土往生之易，十法界因果，一一分明。若不仗佛力，虽阴破一二，尚或著魔发狂，为地狱种子。而且二十四圆通之工夫。今人谁能修习。唯如子忆母之念佛，凡有心者，皆堪奉行。但得净念相继，自可亲证三摩。知好歹者读之，其肯唯主自力不仗佛力乎。’净土念佛之法，重在信愿。印光大师云：‘信愿真切，虽未能心中清净，亦得往生。何以故，以志心念佛为能感，故致弥陀即能应耳。如江海中水，未能了无动相，但无狂风巨浪，则中天明月，即得了了影现矣。感应道交，如母子相忆。’又云：‘以仗佛慈力，且极容易生。但以念佛为因，生后见佛闻法，必定圆成佛道。十方世界，唯此最为超胜。一切修持法门，唯此最为易修，而且功德最大。’此以教理行果明证，其本因地之因心，实以念佛心，最为独超胜妙。是也。</p>
<p><span style="color:#333399">二、两土苦乐依正之异<span lang="EN-US"></span></span></p>
<p>诸国土苦乐有四种：一者苦多乐少也。二者苦乐相半也。三者苦少乐多也。四者无苦纯乐也。而苦多乐少之国土，娑婆世界是也。无苦纯乐之国土，极乐世界是也。何以故。下以此彼两土苦乐依正较以论之：</p>
<p>此土者，吾人当今所居之世界，名曰娑婆也。具足三苦八苦，无量诸苦，了无有乐，故名娑婆。梵语娑婆，华云堪忍。谓其国众生，堪能忍受无量诸苦故。此国土之依正，皆由众生妄识生灭心，共别业所感之生灭妄相。故此土乃法相土是也。若根身者，即吾人之色身，乃别业所感也。若世界者，即吾人所住之山河大地，是共业所感也。此土依正皆有成坏且不久长。正报根身则有生老病死，依报器界则有成住坏空。以因既是生灭，果必招感生灭也。所谓物极必反，乐极生悲，此土依正实不究竟者，此也。</p>
<p>娑婆之苦，无量无边。总言之，不出三苦八苦。三苦者：一者苦是苦苦也。谓此五阴身心体性逼迫，故名为苦。又加以恒受生老病死等苦，故名苦苦，乃欲界之苦也。二者乐是坏苦也。世间何事，能得久长。日中则昃，日盈则食。六道尚然，何况人事。乐境甫现，若境即临。当乐境坏灭之时，其苦有不堪言者，故名乐为坏苦，乃色界之苦也。三者不苦不乐是行苦也。不苦不乐，似乎适宜。而其性念念迁流，何能常住。故名之为行苦，乃无色界之苦也。</p>
<p>八苦者。生、老、病、死、爱别离、怨憎会、求不得、五阴炽盛。此八种苦，贵极一时，贱至乞丐，各皆有之。《弥陀疏钞》云：‘生居胎狱，老厌龙钟，病受痛苛，死悲分散，爱则欲合偏离，冤则欲逃偏遇，求则欲得偏失，乃至五阴炽盛。’五阴炽盛苦，五阴者，即色、受、想、行、识也。色即所感业报之身，受想行识即触境所起幻妄之心。五阴炽盛苦者，乃现在起心动念，及动作云为，由此幻妄身心等法，于六尘境，起惑造业。此业因乃未来得苦之因，因果牵连，相续不断。从劫至劫，莫能解脱，如火炽然，不能止息，故名炽盛也。如是此土娑婆众生，但受众苦，无有诸乐也。印光大师云：‘然此世界，非无有乐，以所有乐事，多皆是苦。众生迷昧，反以为乐。如嗜酒耽色，畋猎摴蒱等何尝是乐。一班愚夫，耽著不舍，乐以忘疲，诚堪怜愍。即属真乐，亦难长久。如父母俱存兄弟无故，此事何能常恒。故乐境一过，悲心续起，则谓了无有乐，非过论也。’</p>
<p>彼土极乐世界者，《阿弥陀经》云：‘彼土何故名为极乐。其国众生，无有众苦，但受诸乐，故名极乐。’极乐世界，乃阿弥陀佛彻证自心本具之佛性，随心所现不思议称性庄严之世界，极乐净土乃法性土是也。其无有众苦，但受诸乐者，由阿弥陀佛福德智慧，神通道力，所庄严故。诸往生者，仗阿弥陀佛慈悲愿力，亦得受用此法性土，不生不灭依正庄严之乐也。</p>
<p>所得受用，以正报根身言，则莲花化生，无生老病死之苦。生者寿与佛同，寿命无量，光明亦无量是也。皆具紫磨真金色身，三十二相，端正净洁，悉同一类；住于正定之聚；具神通道力；能于念顷，周遍巡历供养诸佛。思衣得衣，思食得食，衣食自至也。以依报世界言，则称性功德所现，无成住坏空之变。极乐国土严净庄严，国中万物，严净，光丽，形色殊特，穷微极妙，无能称量，庄严无尽也。其土广博严净，光莹如镜，能彻照十方无量无取诸佛世界。又宝树遍国，无量色树，树现佛刹。而宝树、堂舍、楼观、栏楯，皆七宝所成，不假人力，唯是自然化作。且国土所有一切万物，皆以无量宝香合成，其香普熏十方世界。又极乐国土，七重栏楯，七重罗网，七重行树。七宝池，八功德水，充满其中，泉池交流，地布金沙。池中莲花，大如车轮，青色青光，黄色黄光，赤色赤光，白色白光，微妙香洁。又彼佛国土，常作天乐，黄金为地，昼夜六时，雨天曼陀罗华。复有共命之鸟，昼夜六时，出和雅音。又微风吹动诸宝行树及宝罗网，出微妙音。泉池交流亦波扬无量微妙音声。往生极乐之人，亲侍弥陀，追随圣众，水鸟树林，皆演妙音。极乐净土，情与无情，同宣妙法，法音微妙常宣流也。其土众生，闻是音已，皆悉念佛念法念僧也。</p>
<p>娑婆极乐彼此二土，苦乐依正相对，以此极苦对彼极乐，其胜劣实天壤之别也。《弥陀疏钞》云：‘而彼国莲花化生，则无生苦。寒暑不迁，则无老苦。身离分段，则无病苦。寿命无量，无父母妻子，则无爱别离苦。诸上善人同会一处，则无冤憎会苦。所欲自至，则无求不得苦。观照空寂，则无五阴盛苦。慈云忏主，开此土彼土难易十种，以苦乐对之。一者此土有不常值佛苦，彼土无之；而但有华开见佛，常得亲近之乐。二者此土有不闻说法苦，彼土无之；而但有水鸟树林皆宣妙法之乐。三者无恶友牵缠苦；而有诸上善人俱会一处之乐。四者无群魔恼乱苦，而有诸佛护念，远离魔事之乐。五者无轮回不息苦，而有横截生死，永脱轮回之乐。六者无难免三涂苦，而有恶道永离，名且不闻之乐。七者无尘缘障道苦，而有受用自然，不俟经营之乐。八者无寿命短促苦，而有寿与佛同，更无限量之乐。九者无修行退失苦，而有入正定聚，永无退转之乐。十者无尘劫难成苦，而有一生行满，所作得辨之乐。’</p>
<p>我等众生，能如是了明，极乐之乐，乐莫能喻。娑婆之苦，苦不可言。则厌离娑婆之心，自油然而生。欣求极乐之念，必勃然而起。印光大师云：‘由是诸恶莫作，众善奉行，以培其基址。再加以至诚恳切，持佛名号，求生西方。则可出娑婆，生彼极乐。为弥陀之真子，作海会之良朋矣。’此以两土苦乐依正之异明证，其本因地之因心，实以念佛心，最为独严净妙也。</p>
<p><span style="color:#333399">三、极圆极顿之法<span lang="EN-US"></span></span></p>
<p>圆顿法门者，乃一乘了义究竟之法也。其修因克果，必先圆解悟实相，继起圆修，而圆证实相也。欲亲见实相，宗门非大彻大悟不可；教下亦须大开圆解方能亲见之。欲证，非断惑证真不可。欲圆证，非三惑净尽，二死永亡不可。《圆中钞》云：‘圆顿法门，亦必须先开圆解，而次修圆行。破三惑而方证圆果，以阶不退。’夫‘法华’者，乃天台宗崇为纯圆独妙也。‘华严’者，乃贤首宗尊为别教一乘，事事无碍，全圆之教也。</p>
<p>大乘圆顿法门，刻实论之，法法圆妙，但众生机有生熟，缘有浅深，故致益有难得与易得耳。而行人根机粗浅者，莫明其旨，无由蹑解起行，而蒙法益也。是故法虽圆顿，但以行人机浅，顿法成渐，圆法成偏。唯有上根利智之人，方能圆解、圆悟、圆修、而圆证也。</p>
<p>&nbsp;</p>
<p>印光大师云：‘近来人每每好高务胜。稍聪明，便学禅宗、相宗、密宗，多多将念佛看得无用。彼只知禅家机语之玄妙，相宗法相之精微，密宗威神之广大。而不知禅纵到大彻大悟地位，若烦惑未净，则依旧生死不了。相宗不破尽我法二执，则纵明种种名相，如说食数宝，究有何益。密宗虽云现身可以成佛，然能成者，决非博地凡夫之事。凡夫妄生此想，则著魔发狂者十有八九有。’又云：‘宗门以开悟为事，净宗以往生为事。开悟而不往生者，百有九十。往生而不开悟者，万无有一。’如是而知净土念佛法门，乃千稳万当之无上第一法门也。</p>
<p>夫净土法门者，乃极圆极顿之法也。圆顿大法者，小根不能修也。唯兹净土念佛一门，三根普被，利钝全收。若圣者，上之则观音、势至、文殊、普贤，不能超出其外。若凡者，下之五逆十恶，十念成就，带业往生，亦可预入其中。此法门者，不劳断惑，其修法又极简易也。故人人可修，个个能成，带业往生横出三界，下品往生者，亦皆圆证三不退，圆登四土，圆见三身，圆证佛道，一生成办也。如是至圆极顿，圆满速疾真实利益。故净土念佛实为圆中之圆，顿中之顿，极圆满之大法也。</p>
<p>《圆中钞》云：‘今则但说极乐净土依正二报，以之为开解生信，七日持名，一心不乱，以之为造修行门。临命终时，即得往生，以阶跋致。故知净土念佛法门为五浊恶世之无上醍醐。’此是一切众生最契理契机，极圆顿之圣教也。弥陀要解云：‘释迦一代时教，唯华严明一生圆满。而一生圆满之因，则末后普贤行愿品中，十大愿王，导归安养，且以此劝进华藏海众。’又云：‘阿伽陀药，万病总持。绝待圆融，不可思议。华严奥藏，法华秘髓，一切诸佛之心要，菩萨万行之司南，皆不出于此矣。’此以明证净土念佛之顿超圆证，乃一切圆顿大法之胜异超绝法门也。故本因地之因心，实以念佛心，最为独圆顿妙。是也。</p>
<p><span style="color:#333399">四、所被机宜<span lang="EN-US"></span></span></p>
<p>夫众生根器千差万别，教小，则不被大根；教大，则下根绝分。世尊故说八万四千法门，广应群机，故佛陀教育乃契理契机之教也。圆顿大法之修行，必先要大开圆解，圆悟如来密因。再依此密因真本为本修因，继起圆修，方圆证果觉。圆顿大法者，唯有上根利智之人，方能圆解悟密因，何以故。以‘密因’二字，遗五种人过。</p>
<p>‘密’之一字，凡外权小，四种人过。以彼不达，密具根性不生不灭，即是成佛真因，反认意识为心，错乱修习，尘劫劬劳，终无实果。楞严经云：‘诸修行人，不能得成无上菩提，乃至别成声闻缘觉，及成外道，诸天魔王，及魔眷属，皆由不知二种根本，错乱修习，犹如煮沙，欲成嘉馔，纵经尘劫，终不能得。’佛欲令人舍妄本，而依真本也。</p>
<p>‘因’之一字，遗利根狂慧人过。以彼未明所具不生灭之根性，但是正因佛性，须假了、缘二因，正因方显。遂自恃天真，本来是佛，顿捐修证，不依方便进修，终无得证。如矿虽是金，不假锻炼，终久是矿，不能成金。由此密因遗五种人过，可明证圆顿大法，唯上上根人可修也。</p>
<p>净土念佛法门，所被机宜，普被三根，齐收凡圣。圣教如旃檀，片片皆香，法法圆顿，本无高下。唯以众生垢重障深，心粗智劣，饥遇王膳，而不能餐。唯净土念佛一法，乃易行道，人人能修，个个能成。若圣上上根者，正好全体承当，且速证无上菩提也。若凡下下根者，亦可依之得度，而永出生死系缚也。彻上，则如普贤、文殊法身大士，亦发愿求生极乐。普贤偈云：‘愿我临欲命终时，尽除一切诸障碍，面见阿弥陀佛，即得往生安乐刹。’文殊偈云：‘愿我命终时，灭除诸障碍，面见阿弥陀，往生安乐刹。’无量寿经云：‘佛告弥勒，于此世界，有七百二十亿菩萨，已曾供养无数诸佛，植众德本，当生彼国。’彻下，五逆十恶，临终得遇善友，教以念佛，至心信乐，愿生彼国，乃至十念，亦必随愿得生彼国。可见念佛法门，乃普被三根、广应群机之阿伽陀药，能愈万病。其恩德尤深于我侪凡夫也。</p>
<p>然此法门如是广大，而其修法又极简易，由此之故，非宿有净土善根者，便难谛信无疑。不但凡夫不信，二乘犹多疑之。不但二乘不信，权位菩萨，犹或疑之。唯大乘深位菩萨，方能彻底了当，谛信无疑。能于此法深生信心，虽是具缚凡夫，其种性已超二乘之上。良以此法门，以果觉为因心，全体是佛境界。唯佛与佛，乃能究尽。非彼诸人智所能知故也。</p>
<p>夫净土念佛之妙，在于‘不离佛法，而行世法。不废世法，而证佛法。’因持名之法，最为方便。随地可修，何待遁入山林；随时可念，不劳闭阅宴坐。不误世间工作，方便中之方便，良以念佛法门甚符合末法当今社会之实况，但凭信愿持名，弥陀名号，下至十念一念，亦能功超累劫，往生极乐，径登不退，圆成佛道。奇妙疾捷，莫过于是。当今五浊恶世末法之时，众生福慧浅薄，垢障深重，若不赖此微妙方便法门，凡夫何能度此生死业海，而登彼岸。弥陀疏钞云：此法门为‘尽摄利钝诸根，悉皆度脱。’又云：‘诸余法门，高之则下机绝分，卑之则不被上根。’唯此一法上下兼收。不论男女老少，富贵贫贱，上智下愚，久修初习，宿根利钝，善恶差别，祗要于此法门，能生实信，因信发愿，从愿起行，发菩提心，信愿持名，如是之人，皆是当机者也。可见净土念佛法门之独妙，首为凡夫得度也。此以明证广应群机，圆融至极，在无量法门中，其本因地之因心，实以念佛心，最为独广普妙。是也。</p>
<p><span style="color:#333399">五、佛菩萨护念行人<span lang="EN-US"></span></span></p>
<p>夫一切通途法门，全凭自力修行者，末世多诸障难也。如《楞严经》中广明行人，于禅观中之五十种阴魔干扰。行人正见稍失，便陷魔网。故《楞严经》云：‘不作圣心，名善境界，若作圣解，即受群邪。’印光大师云：‘修禅定人，指四禅八定及参禅人，以唯仗自力，不求佛加。故于工夫得力真妄相攻之时，每有种种境界，幻出幻没。譬如阴雨将晴之时，浓云破绽，忽见日光。恍惚之间，变化不测。所有境界，非真具道眼者，不能辨识。若错认消息，则著魔发狂，莫之能医也。’可见行人若无佛菩萨护念，稍有执著，便失正见，即入魔途，求升反降，甚至堕入泥梨，是故其余诸法，名难行道也。</p>
<p>净土念佛法门者，是他力法门，属果教也。行人发心念佛，仗弥陀本愿摄受，威神加被，护持行者，魔不能扰。《十住往生经》云：‘佛言，若有众生，念阿弥陀佛，愿往生者，彼佛即遣二十五菩萨，拥护行者。若行若坐，若昼若夜，一切时，一切处，不令恶鬼神得其便也。’《楞严经大势至菩萨念佛圆通章》云：‘今于此界，摄念佛人，归于净土。’故净修捷要云：‘大势至菩萨，现居此界，作大利乐。于念佛人，摄取不舍。令离三途，得无上力。’又《阿弥陀经》云：‘若有善男子、善女人，闻是经受持者，及闻诸佛名者，是诸善男子、善女人，皆为一切诸佛之所护念。’又念佛之人，有四十里光明烛身，魔不能犯。</p>
<p>综上明知念佛行人，有阿弥陀佛所遣之廿五菩萨，于一切时处，拥护加持，又有大势至菩萨等，威德摄受，复为一切诸佛之所护念。故得远离魔难，安稳修持。印光大师云：‘念佛人以真切之信愿，持万德之洪名。喻如杲日当空，行大王路。不但魑魅魍魉，消踪灭迹。即歧途是非之念，亦无从生也。’仗他力故，化险为夷，称为易行道。或以误他力为著相，应知他力，亦是自心。自他不二，自他宛然。因他力而显自心，从有念以入无念，正是念佛法门深妙处。此以明证一切行人，蒙诸佛菩萨之护念，其本因地之因心，实以念佛心，最为独护善妙。是也。</p>
<p><span style="color:#333399">六、菩萨道<span lang="EN-US"></span></span></p>
<p>菩萨道者，自觉觉他，自利利他。是也。学佛初发心之人，未达教理，行未得力，即随凡情之缘发心，欲于娑婆人间，行菩萨道，救度众生。虽慈悲发心，但忍力未充，烦恼未除，无明未破。自未觉又何觉他？自未得度如何度他？如是而行，自他俱溺，非菩萨道也。行人欲真行菩萨道，必须念佛求生净土，亲彼弥陀如来，得忍证无生，乘愿还来三界苦海救度众生，此乃自觉觉他，自利利他之菩萨正行也。</p>
<p>《弥陀疏钞》云：‘智论云：具缚凡夫，有大悲心，欲生恶世，救苦众生，无有是处。何以故，烦恼强故。未得忍力，心随境转，声色所缚，自堕三途，焉能救彼。假令得生人中，圣道难得，以施戒福力，或作王臣，富贵自在，纵遇知识，不肯信从，荒迷放逸，广作众罪，繇此堕落。又喻二人救溺，直入水救，彼此俱溺。有方便者，往取船筏，乘之救接，皆得免难。新发意菩萨，亦复如是，要须近佛，得无生忍已，方能苦海救度众生，如得船者。又云譬如婴儿离母，或堕坑井，或渴乳死。又如弱羽，祗可依树缠枝，翅翮成就，方能飞空自在无碍，凡夫无力。唯应专念阿弥陀佛，使成三昧，临终正念，决定往生，见佛得忍，还来三界救度众生。’故莲池大师勉进初心菩萨，亲近如来是也。莲池大师云：‘初发心菩萨，大心虽建，胜忍未成。所谓弱羽止可缠枝，婴儿犹应傍母。入正定聚，亲彼世尊，方得忍证无生，终成佛果，乘大愿筏，苦海度生。如智论中说，且夫六心堕落，尘劫声闻，鱼子庵罗，足为明镜。故知念佛，菩萨之父，生育法身，乃至十地，始终不离念佛，何得初心自足，不愿往生。’</p>
<p>初心菩萨，若悟心者。《弥陀疏钞》云：‘汝若悟心，则净土往生，万牛不能挽矣。然则初心菩萨，虽曰了明，去佛尚远，正尔求生不可后也。’初发心菩萨之修行，不论宗门教下，纵修到大彻大悟，明心见性，或大开圆解，尚是凡夫，非圣人也。何以故。以理可顿悟，事须渐修也。古德云：‘顿悟虽同佛，多生习气深，风停波尚涌，理现念犹侵。’又云：‘识冰是水，犹赖汤气以销镕。悟妄即真，尚依佛慧而熏炼也。’故悟心之初心菩萨，去佛尚远，乃须念佛求生净土，亲近弥陀世尊，方能早证圣果。是也。</p>
<p>佛陀于《大集经》云：‘末法亿亿人修行，罕一得道，唯依念佛得度生死。’学佛行人，定要仰信佛言，断断不可以己凡情而测。对念佛求生净土，必深信切愿。印光大师云：‘既生信已，必须发愿。愿离娑婆，如狱囚之冀出牢狱。愿生极乐，如穷子之思归故乡。若其未生净土以前，纵令授以人天王位，亦当视作堕落因缘，了无一念冀慕之想。即来生转女为男，童真出家，一闻千悟，得大总持，亦当视作纡曲修途，了无一念希望之心。唯欲临命终时，蒙佛接引，往生西方。既得往生，则了生脱死，超凡入圣，位居不退，忍证无生。回视人天王等，及出家为僧，不知净土，修余法门，历劫辛勤，莫由解脱者，如萤火之与杲日，蚁垤之与泰山矣。可胜悲哉，可胜悼哉。’又云：‘当须发决定心，临终定欲往生西方。且莫说碌碌庸人之身，不愿更受，即为人天王身，及出家为僧，一闻千悟，得大总持，大宏法化，普利众生之高僧身，亦视之若毒荼罪薮，决定不生一念欲受之心。如是决定，则己之信愿行，方能感佛。佛之誓愿，方能摄受。感应道交，蒙佛接引，直登九品，永出轮回矣。’印光大师亦云：‘末世凡夫，欲证圣果，不依净土，皆属狂妄也。’</p>
<p>学佛发大心行人，愿力宏深，发大慈悲心，欲救拔娑婆苦海众生者。应依净土法门，信愿持名，求生西方，方能落实菩萨自觉觉他，自利利他之愿也。何以故。以极乐彼土所有菩萨均愿力宏深，决定一生补佛。若有本愿为众生故，虽生极乐国土，不舍恶世有情。故入生死界，辗转救度群生无有穷尽。欲令十方一切众生，皆得往生，皆当作佛。阿弥陀佛四十八愿云：‘我作佛时，生我国者，善根无量，皆得金刚那罗延身，坚固之力。身顶皆有光明照耀。成就一切智慧，获得无边辩才。善谈诸法秘要。说经行道，语如钟声。若不尔者，不取正觉。’《无量寿经》云：‘彼佛刹中，所有现在、未来一切菩萨，皆当究竟一生补处。唯除大愿，入生死界为度群生，作狮子吼。擐大甲胄，以宏誓功德而自庄严。虽生五浊恶世，示现同彼。直至成佛，不受恶趣。生生之处，常识宿命。’</p>
<p>凡生极乐者，不离安养，必至一生补处。但有菩萨发殊胜大愿。愿入生死界，教化有情。彼土菩萨亲闻弥陀说法，即以所闻，转教众生。故所说法，亲承如来，如狮子之吼也。以誓愿为铠甲，护卫本身慧命也。因此从极乐再来此界之人，身则有大神通，有大威力，不离当处，能于一念中，普于十方诸佛世界，作诸佛事，上求下化。心则有大智慧，有大辩才，于一法中，知诸法实相。随机说法，无有错谬。虽说世谛语言，皆契实相妙理。无五阴炽盛之苦，享身心寂灭之乐。虽于五浊恶世，示现同彼秽土众生，亦有生死。但生生世世，常亿宿命，不昧本因，直至成佛，永离恶趣。大心行人往生者，亲侍阿弥陀佛，见诸菩萨，闻法妙音，以所得不可思议，自在神力。无边智慧辩才，倒驾慈航，回入娑婆，以种种方便，度脱众生，咸令离染，还得净心，同生西方，入不退地，同成佛道。如此大愿大行，方是真行菩萨道也。此以明证初心菩萨，欲于娑婆苦海行菩萨道，其本因地之因心，实以念佛心，最为独具真行妙。是也。</p>
<p><span style="color:#333399">七、证不退<span lang="EN-US"></span></span></p>
<p>夫不退者，《阿弥陀经》云：‘阿鞞跋致’。《无量寿经》云：‘阿惟越致’。皆梵语也。不退有三义。一者位不退，破见思，入圣流，不堕凡夫地，此即永不失超凡之位也。二者行不退，断见思惑，伏断尘沙，恒度众生，此即永不失菩萨之行也。三者念不退，破无明，显法身，念念流入如来果海。此即永不失中道正念也。天台教云：惑有三种，见思尘沙无明也。见思阻乎空寂，尘沙障乎化导，无明翳乎法性。若破见思证空寂理，名位不退，永不失超凡之位。以见思烦恼六道之因，因亡果丧，不来三界故。若断尘沙，能行化导，名行不退，永不失菩萨之行。以二乘不断尘沙，不知众生种种机，不知对治种种法，不能度生，此若断者，知法知机，任运度生故。若破无明，亲证法性，名念不退，永不失中道正念。以小教权乘，无明未断，堕空有二边。无明若断，不堕二边，常居中道故。</p>
<p>此土依一切通途法门修持，须断见惑，如藏教初果，通教见地，别教初住，圆教初信，名位不退。通教菩萨，别教十向，圆教十信，名行不退。别教初地，圆教出住，方名念不退。此娑婆秽土，唯是染缘，故退转多，靠自力修行难成也。涅槃经云：初果须陀洹断见惑，如截四十里之流。断见惑即如此之难，更何况断思惑、尘沙、无明。行人自力修行，如未断见惑，证位不退者，尚有机缘堕三途也。此土自力修行之难成，古德云：‘修道者多如牛毛，得道者少如麟角。’是也。</p>
<p>彼极乐净土，全无染缘，唯是净缘，故往生者皆无退转也。《阿弥陀经》云：‘极乐国土，众生生者，皆是阿鞞跋致’。《无量寿经》云：‘诸往生者，皆得阿惟越致；皆具金色三十二相，皆当作佛。’极乐净土胜于十方者，首在带业凡夫，一生彼国，便得阿惟越致。阿惟越致者，不退义也。净土法门，横生圆超，不可思议。凡往生者，不再堕凡地，是证位不退。极乐国土，唯一佛乘，故不堕于小乘，是行不退。既生同居，即同生上三土，圆修圆证。在西方净土中，必破无明，显佛性，而证念不退。于念不退中，超尽四十一因位，一生成佛。如《弥陀要解》云：‘五逆十恶，十念成就，带业往生，居下下品者，皆得三不退。’极乐国土不退之因缘有五：一、弥陀大悲愿力摄持，故不退。二、佛光常照，菩提心增进，故不退。三、水鸟树林悉演妙法，增其正念，故不退。四、纯诸菩萨以为胜友，外无魔邪，内无烦恼，故不退。五、寿命永劫与佛齐等，故不退。</p>
<p>夫凡夫易生之凡圣同居土，行人不须断惑消业，只要信愿持名，下至十念，皆得往生，横出三界，永离诸苦，位登不退，一生补佛。超情离见，不可思议。此以明证一切法门修持，欲圆证三不退，其本因地之因心，实以念佛心，最为独圆奥妙。是也。</p>
<p><span style="color:#333399">八、入无生法忍<span lang="EN-US"></span></span></p>
<p>夫无念与无生远非凡夫之所能。圆教八地菩萨，离一切心意识分别，始名真得无生法忍。可见此乃圣者之所难，安能期之于具缚凡夫。善导大师四帖疏曰：‘今此观门等，指方而立相，住心而取境，总不能无相离念也。如来悬知末代罪浊凡夫，立相住心尚不能得，何况离相而求事者。似无术通人，居空安立舍也。’盖以众生妄心，念念相续，如急流水，从未暂息。今若勉强按捺，粗念虽得稍息，细念从未暂止。行人倘若错认，便云相应，实大谬误。众生之生灭心，处处能缘，独不能缘于般若。须位登别教地上之菩萨方能契入，于无住时即生心，于生心时即无住。其余地前诸贤，仍是打成两截，一时生心，另一时无住，可见凡夫绝分。净土之外其他法门乃‘正入无生’，故为难行道。</p>
<p>净土方便法门，指方立相，摄心专注。即此妄心，持佛名号，念一佛名，换除百千万亿妄想杂念。念得纯熟，乃忘能所。心无所住，佛号分明。暗合道妙，便契《金刚般若经》无住生心之妙谛。念佛法门，教众生持名念佛，令众生即念离念，潜通佛智，暗合道妙，巧入无念，即凡成圣。故《弥陀疏钞》云：‘越三祇于一念，齐诸圣于片言。’至哉妙用，不可思议！此净业之‘巧入无生’盖易行道也。此以明证一切法门之修行，欲证无生法忍之径路，其本因地之因心，实以念佛心，最为独巧玄妙。是也。</p>
<p><span style="color:#333399">九、克期取证<span lang="EN-US"></span></span></p>
<p>佛法八万四千法门，除净土外，其他法门皆仗自力了生死，成就道业。欲仗自力了脱生死，不知须经若干劫数。道业之成就，必须断惑，而断惑则甚难矣！涅槃经云：须陀洹断见惑，如截四十里流。夫断见惑之难尚且如此，更何况断思惑、尘沙、无明？又修行证果，亦非三年五载，短时可成。古人云：数十年才治得一嗔字。</p>
<p>以约小乘藏教论，断见惑，即证初果，利者亦得三生，钝者必须六十劫。初果证位不退，有进无退。未证初果，则不定，今生修持好极，来生会造大恶业。亦有前半生好，后半生便坏者。初果尚须七生天上，七返人间，方证四果。天寿甚长，不可以年月论矣。</p>
<p>以约大乘圆顿法论，圆顿法门之修持，必先开圆解或大彻悟，继起圆修，方证果位。宗门之大彻大悟，教下之大开圆解，唯上根利智者有分，中下根者绝分也。小乘又迷隔阴，菩萨犹昏出胎，不免又要进退蹉跎。若是圆满大乘佛果，则须经历三大阿僧祇劫之长时也。</p>
<p>约禅密言，印光大师云：‘禅宗每云明心见性，见性成佛。明心见性，乃大彻大悟也。言见性成佛者，以亲见自性天真之佛。名为成佛，乃理即佛与名字佛也，非福慧圆满之究竟佛也。此人虽悟到极处，亲见佛性，仍是凡夫，不是圣人。若能广修六度，于一切境缘，对治烦恼习气，令其清净无余，则可了生脱死，超出三界之外，不在六道之中矣。佛世此种人甚多，唐宋尚有。今则大彻大悟，尚不易得，况烦恼净尽者乎。密宗现身成佛，或云即生成佛，此与禅宗见性成佛之话相同。皆称其工夫湛深之谓，不可认做真能现身成佛。须知现身成佛，唯释迦牟尼佛一人也。此外即古佛示现，亦无现身成佛之事。’</p>
<p>约圆教言，五品位尚未能断见惑。初信位方断见惑，便可永无造恶业堕恶道之虑，然须渐次进修，已证七信，方了生死。初信神通道力已不可思议，尚须至七信位，方了生死，生死虽了乃须渐次历位修证。圆教修行位次，约楞严言，渐次三位，干慧一位，十信十位，十住十位，十行十位，十向十位，四加行四位，十地十位，等觉一位，妙觉一位。证初信位者，即证位不退也。证十信位者，即证行不退也。证初住位者，方证念不退也。故圆教初住菩萨，即证三不退是也，从此破无明显法身，而入华藏世界，历位十住、十行、十回向、十地、等觉，中中流入娑婆若海，而证妙觉也。此四十一阶位，须长时大劫历位修证也。故华藏海众，无一凡夫二乘，乃四十一法身大士。其同破无明，悉证法身，咸皆求往西方弥陀净土，以期速圆佛果是也。</p>
<p>净土法门，念佛往生之人，不须断惑消业，但能发菩提心，信愿持名，下至十念，皆蒙佛愿冥加，决德往生净土，舍同居秽，生同居净。得生极乐，即断生死。故名横出三界。以永离诸苦，位登不退，当生成办。凡夫带业往生同居土，以亲闻佛训故，无退转故，寿命无量故，故必于此一生，圆断诸惑，圆净四土，故生同居亦即生上三土，故曰圆生四土也。位登不退，亦即圆证三不退是也。诸往生者，念念普利群萌，心心流入觉海，圆成佛果也。</p>
<p>今以喻明较之，印光大师云：‘通途如画山水，必一笔一画而渐成念佛如照山水，虽数十重蓊蔚峰峦，一照俱了。又通途如步行登程，强者日不过百十里。念佛如乘转轮圣王轮宝，一日即可遍达四大部洲。吾人既无立地成佛之资格，又无断见惑任运不造恶业之实证。若不专修净业，以期仗佛慈力，带业往生，则恐尽未来际仍在三途六道中，受生受死，莫由出离也。’此以明证在一切修行法门中，欲圆证佛果，能疾捷取证者，其本因地之因心，实以念佛心，最为独疾奇妙。是也。</p>
<p><font color="#333399"><a name="a07"></a>念佛闻中入<span>&nbsp; </span>舍识且用根&nbsp; 妄心若除了&nbsp; 净念以相继</font></p>
<p>本科乃行门也。</p>
<p>念佛闻中入，夫闻字者，盖有两义也。约以念佛言之，持名念佛是也。约以六根根性言之，耳根闻性是也。今初、持名念佛。次、六根根性。三、耳根闻性。四、持名融闻性。</p>
<p><span style="color:#333399">初　持名念佛<span lang="EN-US"></span></span></p>
<p>夫念佛者，修行之径路也。《弥陀疏钞》云：‘余门学道，万里迢遥。念佛往生，古称径路也。’又云：‘径路者，路小而捷名径，小喻念佛为力简易，捷喻念佛成功之迅速。善导大师偈云：‘唯有径路修行，但念阿弥陀佛，是也。故云，余门学道，名竖出三界，念佛往生，名横出三界。如虫在竹，竖则历节难通，横则一时透脱。余门之比念佛，则念佛为速矣。’竖出三界者，先断欲界九品思惑，方出欲界。次断色界三十六品思惑，方离色界。再次断四空三十六品思惑，方超无色界。又先修根本四禅，方出欲界。次修四空定，方离色界。再次修灭尽定，方超无色界。横出者，即不断惑不修禅，但得称名一心，便带惑往生而出三界也。</p>
<p>然念佛一行，复有多难，略归为四：一者实相念佛也。远离生灭、有无、能所、言说、名字、心缘等相，专念自性本具天真之佛也。虽云本具，而众生障重，解悟者希也。以众生未出轮回，生灭之心，念念相续。圆觉经云：‘未出轮回，而辨圆觉。彼圆觉性，即同流转。若免轮回无有是处。’又云：‘何况轮转生死垢心，曾未清净，观佛圆觉而不旋复。’譬如太末虫处处能栖，而不能栖于火焰。喻众生心，处处能缘，独读能缘于般若。是以实相之佛，圆觉之性，虽然众生本具，但因妄心念念生灭，而不能观也。</p>
<p>二者观想念佛也。观经云：‘以我心目，想彼如来。’但凡夫之心散乱浮动，鲜有静定之时，难入微妙之观也。故云：‘心粗境细，妙观难成。’故不如持名之方便易行，不问上智下愚，无论苦乐忙闲，人人能念，个个可行也。</p>
<p>三者观像念佛也。以陈供圣像，注目观视，但像在可修，离像则难。净因易断，相续甚难。故云：‘像去还无，因成间断。’故名方便不如持名念佛之随时随地可修也。</p>
<p>四者持名念佛也。言持名者，执持弥陀名号是也。念佛行人，发菩萨心，以深信愿，执持一句弥陀名号，不假参禅观想诸方便，自得心开。即大势至菩萨所云之净念相继，得三摩地，斯为第一也。此一句佛号，下手最易，无分男女老少，不论智愚闲忙，个个能念，人人可行。名召万德，妙感难思。从有念巧入无念，即凡心顿显果德。如疏钞云：‘齐诸圣于片言，越三祇于一念。’极圆极顿，至简至易。此乃持名功德不可思议也。</p>
<p>四种念佛，难易悬殊。深浅似异，实则事理不二，浅深相即。若是圆人看来，称名暗合道妙，初步即是到家。故持念佛名又何异于念佛实相也。《弥陀疏钞》云：‘实相云者，非必灭除诸相，盖即相而无相也。’经云：治世语言皆与实相不相违反，云何万德洪名，不及治世一语。’又圆中钞曰：‘四明云：圆极之果，所有名字，一一不虚，究竟成就，盖其所召，皆极真故。故大经云：世谛但有名，无实义。第一义谛，有名有实义。佛是究竟第一义语故。又今弥陀既已证乎究竟第一义谛，故一称嘉名，万德齐彰。弥陀万德慧日，既已俱体齐彰，众生黑暗罪瑕，自然当念消乎尘劫，罪性本空，虚而不实者既销，则称名功德，福等虚空者自生。’据上钞义，一称名号，功德尚然，况发菩提心，信愿持名者乎！又持名即是甚深般若，念得纯熟，万缘齐放，能所顿空，即是无住。于此之时，一句佛号，朗然明白，相续不断，即是生心。此本众生行不到处，兹以念佛故，暗合道妙，不行而行，无到而到。句句是佛知见，念念放般若也。密教谓：‘声字皆实相’，故念佛名即是念实相。持名念佛，无异实相念佛也。</p>
<p>夫执持名号者，《弥陀要解》云：‘言执持名号，一心不乱者。名以召德，德不可思议故。名号亦不可思议，名号功德不可思议故。使散称为佛种，执持登不退也。’执持名号，即是求生净土之妙行。行人若持至烦恼伏住，而得功夫成片，则带业往生。行深则得一心不乱，而证念佛三昧。持名是修法，成片一心是功成。名谓假名，德乃实德，名以召德者，用佛之假名，呼召佛之实德。如念阿弥陀佛，阿弥陀佛即无量光无量寿也。光寿即佛之实德，佛之实德无量，略举光寿二者，佛德不可思议故。佛名亦不可思议，名依德立。如世间真金贵重故，金器亦贵重，器依金成也。弥陀要解又云：‘光则横遍十方，寿则竖穷三际。横竖交彻，皆法界体。举此体作弥陀身土，亦即举此体作弥陀名号。是故弥陀名号即众生本觉理性。持名即始觉合本。始本不二，生佛不二。故一念相应一念佛，念念相应念念佛也。’由此可见，弥陀名号即法界体，故名号功德不可思议。又名号即众生之本觉理性，起心念佛，是为始觉。今所念之佛，正我本觉。故云持名即是始觉合本。是故念念相应，而念念即佛。是显持名功德不可思议也。又据密典，六字洪名中一个阿字，功德已是无量。日兴教大师曰：‘自阿字出一切陀罗尼，自一切陀罗尼生一切佛。’阿字功德如是，故佛号之功德可知矣。</p>
<p>故使散称为佛种，执持登不退者。散乱心称佛名号，已纳佛种于八识田中，时节既至，善根成熟，亦有成佛希望。念佛为成佛之远因也。执持者，即一心执持佛号，念念相续，临命终时，蒙佛接引，往生极乐，登不退地，即三不退也。故曰执持登不退也。印光大师云：‘持名一法，乃即事即理，即浅即深，即修即性，即凡心而佛心之一大法门也。’又云：‘切不谓，持名一法浅近，舍之而修观像、观想、实相等法。夫四种念佛，唯持名最为契机。持至一心不乱，实相妙理，全体显露，西方妙境，彻底圆彰。即持名而亲证实相，不作观而彻见西方。持名一法，乃入道之玄门，成佛之捷径。今人教理观法，皆不了明。若修观想、实相，惑至著魔。弄巧成拙，求升反堕。宜修易行之行，自感至妙之果矣。’</p>
<p>是故持名念佛一法，简要直捷，但能继念，使得往生。永明大师云：但得见弥陀，何愁不开悟。则不期实相而实相契焉。故念佛为修行径路，而持名又念佛中之径路也。弥陀疏钞云：‘而念佛一法，复有多门。今此持名，是为径路之中，径而又径。鹤冲鹏举，骥骤龙飞。不疾不行，而速而至，迳中迳矣。’又云：‘鹤冲已过凡禽，争如鹏举。骥骤虽超群马，未及龙飞。皆上喻念佛，下喻持名念佛也。不疾不行者，易系词曰，易无思也，无为也。寂然不动，感而遂通天下之故。非天下之至神，其孰能与于此。’亦云：‘唯神也。不疾而速，不行而至。意谓疾而后速，行而后至者，物之常也。蓍卦之体，寂无思为，而有感即通，是不疾而速，不行而至，妙万物而谓之神也。引此以明诸门念佛，虽同曰往生，而为力稍难，为时稍久，是须行须疾，乃至乃速也。今则不稽岁月，不假作为，七日一心，即生彼国，何其神妙一至是也。’是则种种念佛法门中，信愿持名，可谓妙中之妙，玄中之玄，径而复径者矣。</p>
<p><span style="color:#333399">次&nbsp;&amp;nbsp六根根性<span lang="EN-US"></span></span></p>
<p>夫六根根性者，乃众生真心，佛之知见也。佛陀讲经说法四十九年，一代时教，或说大乘，或说小乘，或说顿教，或说渐教，无非显理度生，所显之理，即佛知见，众生等有，迷不自知，佛则乘机应世，为其开示，令得悟入。法华经云：‘如来为一大事因缘故。出现于世。’可见如来出世，即是开示众生，令得悟入佛之知见，亦即是一段度生之大因缘也。</p>
<p>一、为‘开’众生，佛之知见，使得清净故，出现于世，佛之知见，乃众生六根中，所见、闻、觉、知之性。此性即是佛性，人人本具，无奈埋没于尘劳烦恼，垢染心中，虽有若无，几如宅中宝藏；佛为开其本有家珍，使得离垢清净故。</p>
<p>二、为‘示’众生，佛之知见故，出现于世。佛之知见，众生咸认惟佛独有，而众生无分，不知人人皆有，故佛为指示，寻常日用中，眼根见色，耳根闻声，乃至意根知法，一一无非佛之知见。知见二字，包括六根中性，六性实惟只一性也。故临济祖师云：‘有一无位真人，在汝六根门头，放光动地。’是也。</p>
<p>三、欲令众生，‘悟’佛知见故，出现于世。既经如来开示，而众生当依教观心，依理起行，但肯回光返照，照顾二六时中，见色、闻声，乃至知法，毕竟是谁？照到日久月深，自有豁然贯通，悟明本来是佛时节，方信圣凡不二，生佛平等。</p>
<p>四、欲令众生，‘入’佛知见故，出现于世。众生心光外泄，则名为出；若肯时时反观内照，照到一心本源，则名为入；入无所入，即始觉智，照本觉理，照到惑净智满，转八识成四智，是为入佛知见道故。</p>
<p>一切众生，多皆错认肉团之心为心。此心在色身之内，状如倒挂莲花，是假非真，全无作用。人闻此言，必定诤论不休，曰：‘此心能知，又能思虑、分别，何以而说全无作用？’当知此人，先认肉团心为真心，是一错也；今竟认妄想心之功能，又一错也。但肉团非真心易破，若说此心有作用，其心存在，应当皆有作用，何以其人方死，其心仍在，即不能思虑分别，即此可证非真。而妄想非真心难破，因众生迷执既深，迷根难拔，又非独泛泛凡夫如是，即权教、小乘，亦皆认识为心。故佛于楞严经曰：‘一切众生，从无始来，不知常住真心，性净明体，用诸妄想，此想不真，故有轮转。’</p>
<p>泛尔凡夫，不知修行者；从无始根本不觉以来，迷真执妄，背觉合尘，无我计我，非法计法，于我法种种颠倒分别，此属惑道。依惑造业，熏成种子，名为业种，为将来因，种即因也，此属业道。依惑业因，自然感生死苦果，乃一定之理，不可改移，此属苦道。惑、业、苦三，不相舍离，喻如恶叉聚。西域果名，一蒂三果，同聚而生，惑业苦三道似之。楞严经云：‘一切众生，从无始来，种种颠倒，业种自然，如恶叉聚。’</p>
<p>诸修行者，指依识心为因，错乱修习之人。凡夫起惑造业轮回生死，固是可怜，纵令有志修行，果遭纡曲，亦为可愍。果由因感，经云：‘因地不真，果遭纡曲。’因地以生灭心，为本修因，而求佛乘不生不灭，无有是处。《楞严经》云：‘诸修行人，不能得成无上菩提，乃至别成声闻、缘觉，及成外道，诸天魔王，及魔眷属。’依识心为本修因，非但不能得成无上菩提，实亦不能得成实教菩萨，乃至别成声闻缘觉。此小乘但破我执，而证我空之理，虽别成乎此，犹是出世小圣，已断分段生死，也有小益不至堕落也。更有修行误之甚者，迷自本真，游心道外，而成外道者，生无想外道天，报尽必招堕狱之苦；或修有漏戒善，及四无量心，世间禅定，厌染欣净，与厌有取空者，谓之诸天，报尽还来，散入诸趣；或耽著欲境，而恼害正修者，谓之魔罗，此云杀者，能杀害众生法身慧命故。上品魔王，中品魔民，下品魔女，中下皆魔眷属，报尽必堕，三途苦趣。</p>
<p>以上泛泛凡夫，无知造业者，固不必论矣。而诸修行人，本期得道得果，而乃中途或滞化碱，或生天界，甚至误入魔外，求升反堕，其何故也？佛于《楞严经》云：‘皆由不知二种根本，错乱修习。犹如煮沙，欲成嘉馔，纵经尘劫，终不能得。’二本者，即真、妄二本是也。不知二本：一者妄心也。本无而错认，非心似心，此属妄本。即经所云：‘无始生死根本。’所名之妄想，亦即所谓前尘虚妄相想是也。二者真心也。本有而迷背，非失似失，此即真本。即经所云：‘无始菩提涅槃，元清净体。’亦即所指‘常住真心，性净明体。’所谓‘妙精明心’是也。错乱修习者，由迷真认妄，以妄为真，独修于妄也。犹如煮沙，欲成嘉馔，此喻错乱修习，依识心妄本，而不谙根性真本，识心非菩提因，喻如煮沙，欲成嘉馔，沙非饭因，纵经尘劫，煮之，只名热沙，终不成饭。错用因心，亦复如是，纵经尘劫修之，终不能得成无上菩提也。</p>
<p>云何二种根本？一者无始生死根本。二者无始菩提涅槃，元清净体。先释妄本，即一者无始生死根本也。谓从无始无明妄动以来，浩劫轮回，生死之根本，此本非他。如楞严经所云：‘则汝今者，与诸众生，用攀缘心，为自性者。’此指妄本体，乃无体之妄体，攀缘心即第六意识心，妄攀所缘诸尘之境，妄起分别，妄生憎爱取舍，时起时灭，尘有则有，尘无则无，虚妄无体，本非真心，亦非自性；一切众生，皆迷认妄执，以为心性。如阿难于楞严会上所云：‘即思惟体，实我心性。’又云：‘即能推者，我将为心。’阿难犹不觉，仍认为心，未明此是生死根本也。我等众生亦乎如是矣。</p>
<p>次释真本。二者无始菩提涅槃，元清净体。此出真本名。真妄二本，俱称无始者，如金与矿，二俱无始，不可分谁先谁后。菩提者，华云觉道也。菩提有三：一曰真性菩提；此以理为道也。即众生本觉，法身之理，不变随缘，随缘不变，乃是妙真如性，故曰真性。二曰实智菩提：此以智慧为道也。即众生始觉，根本之智，照彻心源，无明皆尽，所得真实之智，故曰实智。三曰方便菩提：此以透机施教为道也。及自觉已圆，然后觉他，以后得智，观机施教，广开方便之门，故曰方便。</p>
<p>涅槃者，译云不生灭也。涅槃亦三：一曰性净涅槃：自性清净，一尘不染，故曰性净。二曰圆净涅槃：真无不圆，妄无不净，故曰圆净。三曰方便净涅槃：随缘方便，示现生灭，故曰方便净。</p>
<p>此三菩提、三涅槃，前一皆属因，是性具；后二者属果，是修成。此真本，取众生本具觉悟，如如理，与如如智，应属真性菩提，与性净涅槃耳；菩提属智，涅槃属理。元清净体者：清净有二，曰自性清净，与离垢清净。此属自性本元清净之体，并非澄之使清，本来离烦恼浊故，即显为真性菩提；亦非治之使净，本来离生死染故，即显为性净涅槃。此体一切众生，本来元具，不假造作，不待修成，故曰元清净体。《楞严经》云：‘二者无始菩提涅槃，元清净体。则汝今者，识精元明，能生诸缘，缘所遗者。’此元清净体无他，即汝现今根中所具，圆湛不生密灭之性，名为识精，元是妙明之心，并非磨之使明，乃本来自明，虽处长夜昏暗之中，其性不昏，故曰元明。在眼能见，在耳能闻，在鼻嗅香，在舌尝味，在身觉触，在意知法，虽分六和合，元是一精明，此为真本，修行当取为因地心者。</p>
<p>又识精者，第八识精明之体。此体虽带少分妄，究竟全体是真。如捏目所见第二月，全体是真月，但多一捏之妄，放手全真。在众生现前身中，舍此则无真可显，如来十番显见，即显此也。悟后请修，所指入门，亦指此也。《楞严经》诸佛证云：‘汝复欲知无上菩提，令汝速证，安乐解脱，寂静妙常，亦汝六根，更非他物。’验知菩提涅槃，元清净体，决指根中，见、闻等精，识精为总，六精为别，六精本是一精也。</p>
<p>能生诸缘者：以识精即第八阿黎耶识，本具精明之体，由此识体即如来藏，能摄一切法，能生一切法，故曰能生也。诸缘指能缘所缘，有二种：一、八识能生，见相二分，见分为能缘，相分为所缘。见分乃转本有智光，为能见之见分，要缘八识本体自证分，八识由无明力，晦昧真空，而成顽空，本无可见，见分定欲见之，于是空晦暗中，结暗境而成四大之色，带起相分，为见分所缘之境。此乃一念不觉生三细也。而本生识海，还是缘不到，故曰缘所遗者。二、即七转识，由第八识，相分境界而生。此乃境界为缘长六粗也。前四粗，即是七转识，各有能缘功用，六识能缘之力最胜，所缘即一切万法，皆从识生，而为所缘之境，故曰诸缘。</p>
<p>缘所遗者：此一缘字，作二解。一、以转识能遍缘一切，而不能反缘，本生识海；如眼有见，能遍见一切，而不能反省自眼。既不能缘本识，则菩提涅槃元清净体，非失似失，故曰缘所遗者。二、缘者，由也。由诸众生，迷此识精元明之体，迷则虽有不知，非遗失等于遗失，是谓缘所遗者。问曰‘第七识能缘第八见分，岂不能反缘耶？’答云：‘七识虽然能缘第八见分，因执之为我，故落于非量，必遗元明之体，正是缘所遗者，非同如如智，缘如如理，现量照然可比。’</p>
<p>故《楞严经》云：‘由诸众生，遗此本明，虽终日行，而不自觉，枉入诸趣。’一切众生遗此本明，即反缘识精元明缘不到，由缘不到，毕竟不见，非遗四遗，故曰遗此本明，即是迷却真本也。虽然终日，承渠功能力用，行即用也；眼见色，耳闻声，乃至意知法，无非本明照用，而不自觉，即日用不知能见能闻者是谁。既已迷却真本，自必全用妄本，攀缘六尘，依之起惑造业，随业受报。枉入诸趣者，即舍生趣生，趣向六道，轮回不息。枉入者，不当入而入，众生本具菩提涅槃，元清净体，依之修证，成佛有分，今反入诸趣，即是系珠乞丐，岂不枉屈乎。</p>
<p>只因众生，遗真认妄，执妄为真。凡夫、外道、小乘、权宗，其所修行，多依妄本而修，虽各有定，乃成九次第定，终无实果。何也？以其徒慕真修，不谙真本，全用识心，错乱修习。如经云：‘纵灭一切见、闻、觉、知，内守幽闲，犹为法尘，分别影事。’斯则诸凡夫天，乐修禅而未决择者，所修八定、宁能出此境界？又云：‘分别都无，非色非空，拘舍离等，昧为冥谛。’则知一切外道，所修之定，亦同用缘影之心。亦云：‘一切世间，诸修行人，现前虽成九次第定，不得漏尽，成阿罗汉，皆由执此生死妄想，误为真实。’是知，诸小乘人，所用之心，亦非真实心。又如来咄破识心之后，阿难云：‘若此发明，不是心者，我乃无心，同诸土木。兼此大众，无不疑惑！’大众应摄权教菩萨，以始教权乘，全取第六识，作我、法二空观，其所修之定，有入定、住定、出定，亦非究竟坚固之性定。如上所述，悉无究竟者。凡、外定销，或降德贬堕，散入诸趣；或从无想外道天，因谤三宝，直入地狱；小虽不堕，了无进境；权虽略进，亦不远到。推其病源，皆由以生灭心，为本修因，不能发明不生灭性也。</p>
<p>是故阿难于楞严会上向世尊请定，由是如来乃有二次征心，三番破识，十番显见，佛意欲修大定，须以真心为本修因，显真心，即大定之全体也。如来首先二次征心，三番破识，后乃十番显见也。</p>
<p>第一次征心，佛问阿难：‘当初发心，于我法中，见何胜相，顿舍世间，深重恩爱？’阿难答言：‘由目观见，如来胜相，心生爱乐，故我发心，愿舍生死。’佛即征云：‘唯心与目，今何所在？’佛意但是征心，目不过带言而已。如是阿难。执心在身内，在身外，潜眼根，分明暗，则随有，在中间，乃无著。历计七处，如来一一斥其七处咸非。此即三番破识中，首破‘妄识无处’也。</p>
<p>二次征心，因阿难七计被破，不知心在之处，如来则直指真心，欲令阿瞒当下领悟，遂举手擎拳，且看阿难如何理会；此即同宗门玄示玄提，不落言语文字。如来恐阿难，钝根不契，故加审问：‘汝今见不？’阿难答言：‘见。’又问：‘汝何所见？’答言：‘我见如来，举臂屈指，为光明拳，耀我心目。’又问：‘汝将谁见？’答言：‘我与大众，同将眼见。’佛遂征云：‘汝目可见，以何为心，当我拳耀？’此乃第二次征心。阿难言：‘如来现今征心所在，而我以心，推穷寻逐，即能推者，我将为心。’此则分明认妄识为真心。佛言：‘咄！阿难，此非汝心。’此即三番破识中，第二番破‘妄识非心’也。</p>
<p>阿难白佛：‘此非我心，当名何等？’佛则告云：‘此是前尘虚妄相想，惑汝真性。’阿难闻佛。发明妄识非心，以为离此觉知，更无所有，遂生惊怖。佛以此心，离尘无体为答，令阿难自己勘验，若离尘有体，即真汝心，若离尘无体，斯则前尘分别影事。此即三番破识中，第三番破‘妄识无体’也。</p>
<p>不特肉团无有作用，不是真心，即使妄想善能分别，亦非真心。又不特此心，三毒诸恶，思想当除，乃至五种胜善功能，亦复不取。意识五种胜善功能者：一、见佛相好，常自思惟，此相非是欲爱所生。二、闻佛声教，忆持如来，秘密妙严，恒不忘失。三、闻法领解，悟妙明心，元所圆满，常住心地。四、止散如寂，纵灭一切，见、闻、觉、知，内守幽闲。五、界外取证，得灭尽定，受、想不行，成阿罗汉。此五种皆是意识，胜善功能，人所难舍。行人欲修佛定，务将意识铲除，以此心非菩提因故。</p>
<p>如来三番破识，破尽无余，阿难方肯舍妄求真，求示寂常心性，惟愿如来，发妙明心（即根性真本），开我道眼（求开圆解），如来十番显见，即指根性为真心。古德云：‘显见即所以显心者。’是也。世尊显发根性，十番极显其真；一显见是心；二显见不动；三显见不灭；四显见不失；五显见无还；六显见不杂；七显见无碍；八显见不分；九显见超情；十显见离见。十番显见，乃带妄显真，如指璞说玉。破同分、别业二种妄见，乃剖妄出真，如剖璞出玉，即指真心显根性也。</p>
<p>如来二次惩心，三番破识，决定令舍生灭识心，此即舍识也，乃撤去大定之障碍也。后乃广显见性，不生灭、不动摇，决定令悟自性本定，此是用根也，依真常根性，成因地心，然后圆成果地修证。如楞严经云：‘若弃生灭，守于真常，常光现前，根、尘、识心，应念销落。’乃至‘云何不成无上知觉？’又云：‘如幻三摩提，弹指超无学。’此皆指示凡、外、权、小，令舍识用根，依真常性定圆修，得证真实圆通也。</p>
<p><span style="color:#333399">三　耳根闻性<span lang="EN-US"></span></span></p>
<p>如来破识显根，显此根性不生不灭，取以为因地心，依此不生不灭，为本修因，蹑解起行也。根有优劣，但择一最圆之根，做逆流解结工夫。如来云：‘但于一门深入，入一无妄，彼六知根。一时清净。’此一门深入，即从一根，而解六结，入到一真无妄之地，非是横指六根为六结，乃是竖说根根有六结。此结，即从真所起之妄结，六结即是五阴，生则识阴先起，由微至著，一、二、三、四、五、六，色阴具五、六两结；解时从粗至细，六、五，四、三、二、一，色阴先破。深入即次第解结，如观世音菩萨，初于闻中，入流亡所。渐次深入，解除动结、静结、根结、觉结、空结、灭结，六结尽解，方入一真无妄之地。彼六知根，根根根结，随此所入之根，一解一切解即如来所云：‘诸余五黏，应拔圆脱，故六根一时，俱得清净。’六根清净，即六根开合，开一根作六根用，合六用在一根中，互用清净。亦即如来偈云：‘一根既返光，六根成解脱。’此文示结处，独指六根，选门时，更专一耳，拣择分明。须于六根，选择一根下手。如来教令选根一门深入，自可入一无妄，一根反元，六根解脱也。</p>
<p>佛敕文殊选择，文殊偈对，正明须选曰：‘归元性无二，方便有多门。圣性无不通，顺逆皆方便，初心入三昧，迟速不同伦。’归复本来元有如来藏性，其理则无二也。设若欲入此无二之理，其方便有多门也。如千迳九逵，皆达帝京也。诸圣证入此性，则无有不通；以三科七大，或顺修而入，或逆修而入，二十五门，皆为方便之门，殊途同归是也。以上所云，圣者之流，顺逆皆方便，于一切法门，皆能证得，何须选择！但初发心行人，欲入三昧，得循圆根，与不圆根，日劫相倍也。以不得圆根，则艰难而迟，虽修数劫，不及一日，以得圆根，则容易而速也，但修一日可当数劫。因此迟速难易，自不同伦，又不可以不选也。</p>
<p>文殊菩萨了拣诸门，拣六尘、五根、六识、七大拣去诸圣，独选耳根。文殊白世尊言：‘佛出娑婆界，此方真教体，清净在音闻。欲取三摩提，实以闻中入。’娑婆众苦具足，众生堪能忍受。故如来必随一方机宜，而立教体。设教不应机，化则不胜。维摩经云：或有佛土，以光明而作佛事；乃至或以园林台观，或以虚空影响，或以音声语言，或以寂无言说，各随机宜，教体不同。今佛世闻声得益者多，即末世亦从此方众生耳根偏利，能由闻性，达无量差别理事。故对此一方机宜，以音声施作佛事，所以透彼闻根之利也。</p>
<p>如来在世，闻教得益者多，即末世亦从开示，而得悟入者众；意言常途但以音声为教体，是随相假体。而此方真实教体，清净本然，同遍法界者，惟在听音之闻性而已。欲取三摩提，实以闻中入者：良以教诠藏性，而闻性最切近藏性者也。然领悟虽以双托音闻，而修定但宜单取闻性，故凡欲取证三摩提，即楞严大定，实在要以耳根闻性得入。如观音自叙：彼佛教我，从闻、思、修，入三摩地。于是依教，初于闻中，做入流照性工夫，解六结而越三空，破五阴而获二胜，是则从说选根以来，直至此处，方以决定指出耳根，为圆通本根，至妙之法门矣。</p>
<p>夫耳根圆通之法，因为以观音之人殊胜故，其法必堪珍重，法以人胜也。约以略赞自利言，文殊偈云：‘离苦得解脱，良哉观世音。’良有二义：一、诚实义，如云：离苦得解脱，诚哉观世音之人耳。二、赞善义，如云：离苦得解脱，善哉观世音之法耳。约以广显利他言，文殊偈云：‘于恒沙劫中，入微尘佛国，得大自在力，无畏施众生。’第一句，明竖穷三际；于恒沙劫，显化导时长也。第二句，明横遍十方；入微尘国，显现身处广也。第三句，显三十二应，有无作妙力，自在成就之语。又云：‘妙音观世音，梵音海潮音，救世悉安宁，出世获常住。’温陵曰：以说法不滞为妙音，寻声救苦为观音，音性无著为梵音，应不失时为海潮音。破贪感求，正救此病，令悉安宁。有求大涅槃，得大涅槃，证出世无上觉道，而得不生不灭，无去无来，常住快乐也。</p>
<p>良以耳根，具足三种真实，诚正定之真修也。一者圆真实也。文殊偈云：‘譬如人静居，十方俱击鼓，十处一时闻，此则圆真实。’闹时闻性，虽则常圆，殊不自觉，故以寂静居处也。十方之鼓，一时同击，十方之处，一时同闻，闻无先后也。此见耳根闻性，人人本来自圆，喻如最大圆殊悬于空中，周辉普照；诸声如影，乱映齐现，丝毫不昧。其闻性本来圆满周遍十方，真而无妄，实而不虚之妙义也。</p>
<p>二者通真实也。文殊偈云：‘目非观障外，口鼻亦复然，身以合方知，心念纷无绪。’此以耳根超胜五根也。目能观障内之色，非能观见遮障外之物也。隔皮肤不见脏腑，近而薄者，尚障隔不通，况远厚乎？身根，亦必以尘合身，方有知触之用。口、鼻二根，之与味、香，二尘亦复然，稍离尺寸，便不觉知。心是意根，又杂意识，想念纷乱，无有头绪，如是则想念尚不能脱，况能通乎？又云：‘隔垣听音响，遐迩俱可闻，五根所不齐，是则通真实。’此言耳根在动用中，现具灵听之相，隔垣墙而听音响，尚无隔碍。不知者，谓声能透入；其知者，以闻性湛然，周遍圆满。因闻性周矿故，远近一切声音皆可得闻也。五根所不齐者：隔垣能听，非若眼根之不观障外也。遐迩俱闻，非若三根之离尘不知也。于静中闻鼓时，则俱击齐闻，非若意根之杂乱无绪也。以是而观，则五根功能，所不能与耳根齐等，况尘识与诸大，非根之类者，岂能齐哉？此见耳根闻性，人人本来自通，喻如洪水普为淹没，草舍竹篱，悉皆通透一无隔碍。其闻性本来通达，周遍无碍，真而无妄，实而不虚之妙义也。</p>
<p>三者常真实也。文殊偈云：‘音声性动静，闻中为有无，无声号无闻，非实闻无性。’此对声尘以显闻性常住。音声是总相，动静是别相，闻性与动静无关也。击钟之时，则音声之性属动；击久声销，音响双绝，则对动说静。言动静二相，常于闻性湛然体中，循环代谢。击时，动则音声历然现有；击久声销，静则音声寂然现无。世人颠倒，尚且惑声为闻，因于无声之际，故曰非实闻无性也。又云：‘声无即无灭，声有亦非生，生灭二圆离，是则常真实。’此闻性双离声之生灭也。无声之时，闻性既无有灭，以此例知有声之时，闻性亦非有生。是知闻性，湛然常住，一任其中，声有则闻动，声无则闻静。而自体了无生灭之相，故曰生灭二圆离。以见闻性，人人本来自常，喻如太虚空，恒无起灭。岂非常住真心，性净明体，真而无妄，实而不须之妙义也。文殊偈亦云：‘纵令在梦想，不为不思无，觉观出思惟，身心不能及。’此离思惟，以显闻性常住。</p>
<p>思惟，乃是第六散位意识所为，而梦想亦第六独头意识所现。今云纵令在梦想之中，完全忘却梦外动静之境，而了无所思；而此闻性，亦不为彼无思而即便灭无。如前熟睡之人，闻舂捣声，惑为钟鼓声，可见闻性，不为彼不思而便成无耶。觉观之觉，即闻性之本体也。观字，指闻性之照用也。而此照用，乃是寂而常照，不假思惟，超出思惟之外。身根、兼眼、鼻、舌三根，心是意根，如是五根对此，皆不能接梦外五尘之境，而有觉耶？惟独耳根，能通梦外之声，一呼便觉，超彼心身，所不能及也。然此耳根圆通常三种真实，皆吾人寻常日用所现具者，不待修习而后有也。若能依之反闻自性，修证圆通，犹风帆行于顺水，必至易而至速也。</p>
<p>我娑婆国土众生，耳根偏利，故佛以音声而作佛事，立诸声、名、句、文，一切经论，义理得以宣畅，心性得以了明。而此妙心性，又祗在于能闻本根之中。众生当可由所闻声论，而反闻能闻之本根，方为得旨矣！文殊偈云：‘今此娑婆国，声论得宣明。’又云：‘众生迷本闻，循声故流转，阿难从强记，不免落邪思，岂非随所沦，旋流获无妄。’此明众生病在循声。此方众生，耳根既利，如来既以音声为佛事，凡闻声者，皆当免于流转矣！凡循声者，皆自取于流转也。无奈众生迷本闻，迷而不悟，不能因言会道，闻教观心；能闻之本闻，是为妙明心性；而但循顺所闻之声教，增益戏论，故自取于流转也。即如阿难，纵能强记，十方如来，十二部经，清净妙理，如恒河沙，犹尚不免落于邪思，为物所转，溺于淫舍，不得自由也。迷悟之流转与不流转，即在迷本闻，不迷本闻而已。迷则随所沦，此言迷本闻者循声必至流转也。即如诸佛，异口同音告曰：‘阿难汝欲识知，俱生无明，使汝轮转，生死结根，唯汝六根，更无他物。’若不迷本闻则旋流，旋彼闻根，反闻闻性。获得真实常住，不流转之性，即如诸佛告言：‘汝复欲知，无上菩提，令汝速证，安乐解脱，寂静妙常，亦汝六根，更无他物。’此两句又如偈云：‘迷晦即无明，发明便解脱。’若能发明，旋流反闻，便得无碍大解脱也。但初心之人，于一切时处，独向耳根，反闻自性，别无他事，自有到家消息，岂不速而易修耶？</p>
<p>耳根闻性，旋流反闻，所修速疾，修巧超乎世出世间。文殊偈云：‘如幻不思议，佛母真三昧。’如幻不思议者：《楞严经》云：‘如幻三摩提，弹指超无学。’故知然也。佛母真三昧者：佛于楞严会上吉阿难及诸大众云：‘有三摩提，名大佛顶首楞严王，具足万行，十方如来，一门超出，妙庄严路。’又云：‘十方婆伽梵，一路涅槃门。’可见十方诸佛，都从此一门超出，趣入涅槃之门，所以称为佛母，出生诸佛故。所证之三昧，是真三昧，乃天然自性本定，非同工夫引起之定，有入住出也。耳根修巧之巧字者，乃简要易速四义也。但依耳根，一门深入，此则为简；入一无妄，彼六知根，一时清净，此则为要；但向根中，旋流反闻，此则为易；自入流亡所，而至寂灭现前，此则为速；具此四义，故成此真三昧也。文殊偈又云：‘汝闻微尘佛，一切秘密门，欲漏不先除，旧闻成过误。’行人惟务多闻，不勤定力，欲漏种习，不先除却，蓄积多闻，反成过误；非但闻于普通佛法，乃至闻于深密佛法，皆为循尘流转矣！故文殊又云：‘将闻持佛佛，何不自闻闻？’此决取舍而反闻也。决定舍于循尘之闻，而取反闻三闻也。将自己之闻根，受持诸佛所说之佛法，何不识取本闻，而旋倒闻根，以闻闻性乎？观此但闻一闻性，便胜无量多闻，亦见其至简，而最要矣！</p>
<p>如是当修反闻，如何修、如何证？此先明超越情界，次示超越器界。文殊偈云：‘闻非自然生，因声有名字，旋闻与声脱，能脱欲谁名？’闻指妄闻，乃揽尘所结之根，非是自然而生也。因声有名字者：因于动静二种妄尘，黏起湛然一精明之体，发为听精，听精映声，卷声成根，由此无始来，遂有耳根之名字，即根元；目为清净四大，因名耳体，乃聚闻结滞为根之体。耳根既因揽声而结，必待脱声而解。旋观能闻之闻性，而与所闻之声尘脱离，即入流亡所。乃至动静二相，了然不生，旋倒闻根，反闻自性，而与声尘脱离也。能脱即指闻根，前因揽尘而结，兹因旋根而脱；欲谁名者，言尘已脱，而根随尽，更有谁名为根元？此二句即当如是渐增闻所闻尽，并能闻耳根之名亦失，惟一妙性而已。正脉云：此四句喻水本因寒而结冰，故冰须脱寒而还水矣！文殊偈又云：‘一根既返源，六根成解脱。’尘既不缘，根无所偶也。亦即返流全一，六用不行，人疑但解一根，余根尚结，不知根难有六，体本是一；此横论六根，结则同结，解则齐解，六根同一成坏也。正同竖论六结，每一根，约迷真起妄，从性至尘。由细向粗，皆有次第六结；约返妄归真，从尘至性，由粗向细，亦有次第六结；如一结成时，六根同成一结，乃至六结皆然；或一结解时，六根齐解，一结乃至六结皆然。解结者，但从耳根，逆流而入。六结：一动、二静、三根、四觉、五空、六灭。此处，一根既已返本还源，觉性现前不复循尘结根，于六结，但解动、静、根三结，则六根俱成解脱。是则一根返源，岂不至简耶？六根齐脱，岂不至要耶？夫至六根皆脱，则众生世界，已自不能缠缚矣！</p>
<p>盖言尘界，全椅情根而立，今情根解脱，而尘界自必随销。故文殊偈云：‘见闻如幻翳，三界若空华，闻复翳根除，尘销觉圆净。’本一精明之体，起于见、闻、嗅、尝、觉、知六用，如依净眼，起于幻翳相似，三界依正，犹翳眼所见空华，翳病若除，华于空灭；闻根今已旋妄复真，则翳根之病除矣！幻翳既除，而尘界应念随销，如空华灭于虚空。由是本觉之体，根除为圆而不碍，尘销为净而不染，所谓迥脱根尘，灵光烛耀矣！夫根身解，而器界随销，其亦至易，而甚速者矣！</p>
<p>上言尘销觉圆净者，似未至极圆极净也。文殊偈云：‘净极光通达，寂照含虚空。却来观世间，犹如梦中事，摩登伽在梦，谁能留汝形？’盖必觉所觉空，乃至寂灭前，乃为净极；而心光自然通达，遍照尘刹，乃为圆极。夫净极即寂，光通即照。此光寂而常照，称性含里虚空。虚空，乃世界之最大者，今以大觉海中比之，其犹一沤小，何况空中，所有世界耶？却来观世间，犹如梦中事：乃涉世无碍之意；既得全体，复获大用，却来涉世利生，以含空之寂照，觉察世间，悉皆如梦，了无挂碍，即所谓超越世界，得大自在也。摩登伽在梦，谁能留汝形者：乃激发阿难之语，汝昔之所以被邪术所制，无自由分者，正由不能解根超界，得大解脱也。亦由不知根中圆湛妙心，寂照含空，无可拘制，而但取缘尘影事为心，妄认身中，是以受制莫脱。若能以此观世，则摩登伽女，乃是梦中之人，以梦中之人，不能牵梦外之身，故曰：谁能留汝之形乎？</p>
<p>从真起妄，返妄归真，举喻以明之。文殊偈云：‘如世巧幻师，幻作诸男女，虽见诸根动，要以一机抽，息机归寂然，诸幻成无性。’巧幻师，即能作之人，喻真如能随缘也。幻作，即所作幻术，喻成事无明也。诸男女，即幻作之人，喻六根也。一机抽，即抽男女之机关也，喻一精明之体也。元依一精，分成六用，在眼曰见，乃至在意曰知，所谓虽见诸根动，喻六根之用差殊。要以一机抽者：喻惟一精明之体，随缘异用也。息机：休息机关而不抽，喻旋一根精明之体，令其还源也。归寂然者：男女诸根皆不动，六根俱解脱也。诸幻成无性者：所依之处，亦成无性，全泯于无也，即器界亦得超越也。</p>
<p>六根中性，亦如幻人之诸根，此法合也。文殊偈云：‘六根亦如是，元依一精明，分成六和合，一处成休复，六用皆不成，尘垢应念销，成圆明净妙。’一精明，是依真妄和合而起，而为六精之总相，即楞严经所称，陀那微细识。六根是能依，一精是所依，故曰元依一精明，分成六和合。依此分为六性，和合根尘，性虽有六，体本是一。合上幻师，幻作男女，虽见诸根动，要以一机抽也。正脉云：当补二句，虽见六用殊，惟一精明转，合喻中虽见诸根动二句方全。一处成休复：即指耳根反闻照性，合喻中息机。六用皆不成：指见闻嗅尝觉知；一精既转，六用不成，合喻中归寂然。齐此，喻明情界脱缠。末二句，合诸幻成无性；尘垢即指器世间，六尘垢染世界。应念销者：即山河大地，应念化成无上知觉是也。成圆明净妙者：无情器之分曰圆，无无明之蔽曰明，无根尘之污曰净，无结缚之碍而互用变现曰妙，此更喻明，器界超越。</p>
<p>耳根法门既妙，修证又巧，又至成佛无难，其修因克果之究竟，惟于耳门也。文殊偈云：‘余尘尚诸学，明极即如来。’文殊选定耳根圆通，劝众普修。又偈云：‘大众及阿难，旋汝倒闻机，反闻闻自性，性成无上道，圆通实如是。’意谓反闻之功，易而且速，实效如此，故呼大众，勿迷本闻，及汝阿难勿再强记，真实圆通，别无他法，惟在旋转循尘之颠倒闻机，反闻以闻自己之闻性。此性，即是圆湛不生灭性，亦即菩提涅槃元清净体，实成佛之真因。故判决此性，定成无上之佛道，即究竟极果也。圆通实如是者：谓圆通法门虽多，若克定真实，便于初心，惟修如是闻性而已。</p>
<p>夫耳根闻性之法，乃十方三世，微尘诸佛，到菩提家，入涅槃门，一条妙修行之大路。文殊偈云：‘此是微尘佛，一路涅槃门：过去诸如来，斯门已成就；现在诸菩萨，今各入圆明；未来修学人，当依如是法；我亦从中证，非惟观世音。’过去诸如来，己得成佛，是斯门已成就；现在诸菩萨，虽未成佛，今依此各入圆明，圆明，即净极光通之意；未来修学人，必当依此耳根反闻之法，如是而修也。不唯诸佛菩萨，由斯而入，即我文殊，亦从耳根反闻之中，而得修证也，非唯观世音一人为然。则知此法，为三世通修之路，是诸佛共入之门，汝等当从妙耳门而入焉。</p>
<p>因前佛敕文殊，拣选圆通，文殊今结答覆命。偈云：‘诚如佛世尊，询我诸方便，以救诸末劫；求出世间人，成就涅槃心，观世音为最。’真如佛所命之旨也。佛敕选授意文云：我今欲令阿难开悟，二十五行，谁当其根，兼我灭后，此界众生，入菩萨乘，求无上道，何方便门，得易成就。</p>
<p>询我诸方便者：即问我诸二十五圣，方便行门，何门最当阿难之根机，拣取一门，为通常可修法也。而阿难多闻，一向惯用耳根，此答第一旨。以救诸末劫者：即兼我灭后，此界众生，而欲令其出离生死；盖此界众生，耳根最利，循声故流转，旋流获无妄也，此答第二旨。求出世间人，成就涅槃心：即前入菩萨乘，求无上道，三、四二旨也。求出世间人，即先厌离，声闻、缘觉诸小乘法，发心勤求无上菩提，即此令回小向大，得成就究竟涅槃心也。观世音为最者：正脉云：能于佛之前旨，四义全顺者，惟观音耳门最为第一也。盖耳根圆通，即多闻者之闻根，故能独当阿难之根，即顺第一旨也。人人现具，浅深均修，故能普救诸末劫，即顺第二旨也。先得人空，次脱法执，故能应求出世，即顺第三旨也。生灭既灭，寂灭现前，故能成就涅槃心，即顺第四旨也。又前二显契机，后二显契理，机理双契，圣旨全孚，此观之门，所以独超诸门矣！</p>
<p>观音之耳根法门，浅深可同说，久长可共修，不须即事舍尘劳，任运进修，自能入圆，三根普利，无机不收，而最初入门方便，更无过于此矣！</p>
<p>文殊奉命拣选，求加总结。文殊偈云：‘顶礼如来藏，无漏不思议。愿加被未来，于此门无惑，方便易成就。堪以教阿难，及末劫沉沦，但以此根修，圆通超余者，真实心如是。’初二句有二解：一、敬礼尊法也。以此耳根一门，修证定体；即前佛说，三如来藏自性清净之理体也。所证定用，乃属无漏无为，不思议之事用也。此正如来，真如法身，全体大用也；故顶礼求加。二、敬礼三宝也。如来藏，如来即佛宝也。藏，谓藏心法宝也。无漏不思议，意指圆通诸圣，僧宝也。无漏，指大阿罗汉，已断见思故。不思议，指诸菩萨，神用莫测故。故我顶礼，愿求加被未来学者。于此一门无惑；无惑当作两解：一、无生疑惑，加被众生，于此法门，必信从而无疑惑也。二、无生迷惑，加被众生，于此法门，必解悟而无迷惑也。此正初心方便，不迟而速，容易成就也。何以故？因未修之先，未来现具圆通之相，由是加修，一反闻间，弹指可超无学，乃至入住成佛，不劳多劫，岂不容易成就哉？自阿难以至末劫群生，俱是当机。以阿难多闻，耳根遍利故堪教，此即答佛敕选，嘱云：欲令阿难开悟，二十五行谁当其根？娑婆世界，声论得以宣明，虽至末劫沉沦，亦耳门堪教，此即答前兼我灭后，此界众生，何方便门，得易成就也。但以此耳根，一门修习，而所证圆通，便超其余二十四圣，凡欲修楞严大定者，真实修心要诀，不过如是而已。此文殊奉命拣选，乃至求加总结，唯此耳根反闻，独当其选矣！</p>
<p><span style="color:#333399">四　持名融闻性<span lang="EN-US"></span></span></p>
<p>持名者，持名念佛也。念佛法门，古称径中径，而持名念佛又称径中径又径也。较以其他法门，如古德之譬喻，群马凡禽，譬其他法门；骥骤鹤冲，譬余门念佛；龙飞鹏举，譬持名念佛。惟此持名念佛法门，但持六字洪名，信愿具足，便得往生净土，圆证三不退，其功简，其效速皆不可思议也。</p>
<p>闻性者，耳根闻性也。耳根闻性之法门，既妙，修证又巧。圆通法门虽多，若克定真实，便于初心，惟修如是闻性也。此乃三世通修之路，诸佛共入之门。我娑婆众生，耳根最利，人人现具圆通之相。浅深可同说，浅深均可修，故末劫群生，俱是当机也。此耳根法门，任运进修，不须舍尘劳，自能入圆，三根普利，无机不收，故能普救末劫众生也。反闻之功，至简最要，至易甚速，如风帆行于顺水也。乃最初入门之方便，独超于诸法门也。</p>
<p>以持名念佛，耳根闻性，两重无上工夫，融于一心，念弥陀如来万德洪名。此即反念念自性，反闻闻自性，融双无上道于一心也。如是双融摄心念佛，如顺水扬帆，双重于顺风也。如龙飞鹏举，双倍之神速也。此摄心念佛之法，极简要易速，且究竟圆满是也。此妙修行法，约以楞严论之：乃合教明二决定义是也。约以净土言之：则大势至菩萨之念佛，合观世音菩萨之耳根闻性是也。</p>
<p>约以楞严论之：佛以三番破识，全破其妄；十番显见，极显其真。如来以舍识用根，为修楞严之要旨也。于楞严会上，佛开无上乘，妙修行路，教明二决定义：</p>
<p>第一义者，决定以因同果。不可以生灭识心，为因地心；佛云：‘若于因地，以生灭心为本修因，而求佛乘不生不灭，无有是处。’决定以因心，要同果觉，乃可从真因，而克妙果。而持名念佛，所持之弥陀名号，即是众生本觉理性，亦是如来密因，乃真因，非生灭识心也。名号亦是法界体，更是阿弥陀佛果地所证之无上觉道也。持名念佛，乃以弥陀万德圣号为缘，以弥陀一乘愿海，六字洪名之究竟觉，作我等众生之因地心，即本修因也。以果为因，因赅果海，果彻因源，决定以因同果。是也。此乃舍识也明矣！</p>
<p>第二义者，决定从根解结。必宜取真常根性，入涅槃门。但于六根中，选择一根下手，一门深入，自可入一无妄。持名念佛时，摄耳谛听，所念弥陀名号，从耳根闻性，反闻入流，就路还家。一根返源，六根解脱。从根修证，此乃了义中之了义耳，决定从根解结。是也。此用根也，又明矣！故持名融闻性，正合教明二决定义之舍识用根矣！此乃偈语之‘念佛闻中入，舍识且用根’是也。</p>
<p>约以净土言之：悲华经云：‘往昔因中，弥陀作轮王时，观音为长子，势至为次子，今在极乐，居弥陀左右，辅弼佛化，候补作佛。’此三圣者乃西方三圣地。阿弥陀佛之左辅观世音菩萨是也，以耳根闻性，自行化他。阿弥陀佛之右弼大势至菩萨是也，以念佛法门，自行化他。阿弥陀名无量寿，乃有量之无量，亦有涅槃。弥陀涅槃之后，正法住世，亦复无量劫，正法于半夜灭尽，下半夜观世音菩萨成佛，名普光功德山王如来。佛寿与正法，亦皆无量，正法住世时，大势至菩萨，教化众生，候补作佛，至正法于上半夜灭，大势至菩萨于下半夜成佛，名善住功德宝王如来。</p>
<p><a name="a08"></a><span style="color:#333399">观世音菩萨之耳根闻性<span lang="EN-US"></span></span></p>
<p>观世音菩萨以耳根之反闻自性，自行化他。其机缘有三：一、以此方众生耳根最利，易于修证，如文殊云：‘此方真教体，清净在音闻。’二、知佛密意，闻佛教示悟圆入一科中，已密示耳根为最优，故引古观世音佛，教示从闻、思、修法门，正是从耳根下手。三、知若对多闻之阿难及末法众生一向惯用耳根，但令不顺流闻声，而逆流照性，使可就路还家；顺流闻声，即是结缚之元，乃为生死本。逆流照性，即是解脱之要，可入涅槃门。</p>
<p>观世音得名因缘有二：一、约因中修行自利释：依耳根本觉闻性理体，起始觉观照智用，不出流缘尘，但入流照性，观照能闻世间音声者是谁？此以能闻闻性，为所观境，下结答圆通文云：‘我从耳门，圆照三昧，因入流相，得三摩提，故彼佛如来，叹我善得圆通法门，于大会中，授记我为观世音号。’二、约果上应机利他释：如法华经普门品，佛答无量意菩萨所问：观世音菩萨，以何因缘，名观世音？佛答：十方无量众生，受诸苦恼，一心称念观世音菩萨名者，菩萨即时观其音声，皆得解脱。此所观者，世间众生，念菩萨名号音声，而菩萨则寻声救苦，故名观世音。</p>
<p>观世音菩萨白佛言：‘世尊！忆念我昔，无取恒河沙劫，于时有佛，出现于世，名观世音。我于彼佛，发菩提心，彼佛教我，从闻、思、修，入三摩地。’佛教从闻、思、修，入三摩地，即开示悟入佛之知见，开示众生，耳根根性，即是不生不灭之佛性，此佛性即本具佛之知见。令众生从闻、思、修；闻即闻佛开示，悟明本有佛性，为因地心，依悟而起思修，而得证入。本有佛性是正因，悟明为了因，思修属缘因。缘了有功，正因方显，得入佛之知见，此为彼佛出世之大因缘也。</p>
<p>闻慧即从耳根闻性妙理，所起始觉妙智，不闻所闻声尘，但闻能闻之闻性；常途则以闻经解义为闻慧，其体即耳识，与耳家同时意识，所发之胜解。思慧即正智观察，能闻者是谁，不著空有二边，一味反闻闻自性；修慧即如幻闻熏闻修，念念旋元自归，伏归元真，发本明耀，解六结越三空，破五阴超五浊，全凭无分别智，反闻之功。常途之思修，则以独头意识将所闻之声教，思惟修习；此皆不离生灭识心，识心为圆通之障碍，故三慧不同常途。</p>
<p>入三摩地：即慧之定，由闻教信解，而起修证。有修中三摩地，即从根解结工夫；有证中三摩地，即寂灭现前境界。此有入字，乃六结尽解，证入圆通之三摩地。</p>
<p>从根解结之正行，一门深入之次第。故观世音陈述次第解结修证，具示从浅至深，层次分明，解六结、破五阴以彰修证了义。观世音菩萨云：‘初于闻中，入流亡所，所入既寂，动静二相，了然不生。如是渐增，闻所闻尽；尽闻不住，觉所觉空；空觉极圆，空所空灭；生灭既灭，寂灭现前。’</p>
<p>初于闻中者：即最初乃于耳根闻性之中，下手起修；以耳根为所入之妙门，以闻性为所照之理境。从根中本觉妙理，起如幻始觉妙智；以智照理，闻熏闻修也。此闻中二字，首宜拣别分明，不可错用因心。一非肉耳之中，以肉耳浮尘色法，不合决定义门。二非耳识之中，以耳识随念分别，固非菩提正因。三非意识之中，以意识生死根本，正是圆通障碍。世尊三番破识，欲令舍而去之；十番显见，欲令取而用之。眼耳离别，其性则同。今此闻中，即佛所显之见中也；又即三如来藏性之中也；亦即中道妙有之中也。‘念佛闻中入’之闻中亦复如是。</p>
<p>入流亡所者：古观世音佛，教示从闻、思、修，入三摩地，观世音菩萨，依教起修，初从闻中下手，即闻慧。此句至生灭即灭，即思、修二慧；寂灭现前，即入三摩地。入流是对出流为言，耳根顺闻出流奔声即结缚之元，反闻入流照性，即解脱之本。故诸佛异口同音，告阿难言：‘使汝轮转，生死结根，唯汝六根，更非他物；令汝速证，安乐解脱，寂静妙常，亦汝六根，更非他物。’</p>
<p>入流：以观智为能入，耳门为所入，入即旋反闻机，不出流缘声，而入流照性也。又即逆彼无始织妄业流，随顺耳根闻性真流，入流即思慧，更兼修慧。用观智思惟修，即非识心分别思惟，能闻世间音声者是谁？亦即参究工夫，声动时，参闻声者是谁？但以专切反闻，回光返照，心光内注，所有动尘，一一皆亡，闻性不灭。然动尘已灭，静尘方现，终日惟闻静尘之境。静境亦是色阴区字，如明目人，处大暗室。静尘是境，闻性是心，若闻静尘，还是出流。当知静尘亦是结，亦宜解除。动尘虽亡，仍旧反闻入流，不舍思修二慧本修，不缘所闻静尘，反闻闻静尘者是谁？蓦直参去，密密，无有间断，方是旋闻与声脱也。</p>
<p>入流约以念佛言之：闻世间一切音声皆弥陀名号是也。动尘声动时，所闻之声皆是阿弥陀佛；静尘声静时，闻静之声亦皆是弥陀名号。如是一句名号于一切时，一切处，不间断，不夹杂。此乃观智思惟修，而非识心分别思惟也，何以故？以弥陀名号，乃众生本觉理性，真本密因是也。如是反闻弥陀名号，而入流照性，此乃反闻自性弥陀是也。同前参究之不随分别，世间、业果、众生三种相续，而断三缘。此与参究二者乃专用耳根，前之参究，能闻者是谁？即同宗门之参看话头，一切时，一切处，不离一句话头。此参话头乃用意根也。耳根、意根为稍异耳。同是智光内照，如佛所言，汝但不循动静等尘，脱黏内伏，伏归元真，则智光不外泄，所有声尘，不期亡而自亡耳。并非声尘销灭，惟定功得力，而得离尘工夫，则声尘不亡而自亡矣！故曰：入流亡所。入流、即是合觉，亡所、即是背尘，背尘合觉，为妙修行路，至简要、至巧妙之修法也。</p>
<p>所入既寂，动静二相，了然不生者：反闻入流，动静二尘俱寂之境。动结与静结俱解，声尘全泯。则动静二种尘相，了不可得也。工夫到此，声尘动静二结俱解，则‘色阴’破矣！如是渐增，闻所闻尽者：此解‘根结’。反闻离尘，动静二结已解，根结斯现，此根乃聚闻于耳，结滞为根之根，亦复是结，亦当解除。仍依本修之法，渐次增进，加功用行，定力转深，所闻动静二尘，既已了然不生，能闻之根，亦随所闻以俱尽。尘既不缘，根无所偶，到此则根结亦解，无有能受所受，则‘受阴’破矣！根尘既销，识无从生，则‘想阴’亦于此破矣！即佛所云：此根初解，先得人空，正齐于此；以尘亡根尽识泯，人无所依故。此中三结，亦即佛示，六结生起次第中所云，劳见发尘，今粗三结已解，则尘不复发，见不复劳矣！</p>
<p>尽闻不住，觉所觉空者：此解‘觉结’。尽闻是能闻所闻俱尽，根尘双泯之境，六用不行，惟余一觉。若住此境，但得我空，未得法空，则永堕无为深坑。不住者，仍复加功用行，进观闻性。尽闻之后，根尘迥脱，湛一无边之境现前；今言觉者，即照此境之智也；所觉者，即此湛一之境也。尽闻若住，则境智恒对，能所仍存，终为胜进之障，即沩山所谓：见足心境也。觉所觉空，谓能觉之智，与所觉之境，二俱空寂，泯然无复对待也。圆觉经云：‘幻尘灭故，幻心亦灭，幻心灭故，幻智亦灭，幻智灭故，幻灭亦灭；幻灭灭故，非幻不灭。’彼文全同此之解结工夫。今此觉结，即彼幻智，亦即佛示，六结生起次第，知见妄发，发妄不息。今觉结已解，则知见不发，妄不相续矣！</p>
<p>空觉极圆，空所空灭者：此解‘空结’。空即觉所觉空之空，觉即能觉之与所觉，由有此空，空彼能所二觉，则觉结虽解，空亦是结，亦当解除；以能空所空，二俱宛在，空性未圆，仍要入流照性，加功用行，参究空何所依？究而极之，以求圆满空性。空所空灭：非惟所空之智境灭，即能空之空亦灭。如以木钻木，火出木烧，二俱灭矣。今空结已解，则‘行阴’破矣！亦即佛言，空性圆明，成法解脱，正齐于此，已得俱空之境。</p>
<p>生灭既灭，寂灭现前者：此解‘灭结’。生灭二字，总指诸结而言。动灭静生，静灭根生，根灭觉生，觉灭空生，空灭灭生，六结皆生灭法，故灭结亦当解除。此结不解，恒住俱空之境，犹为圆通细障。惟是此结，最难解除；此结一解，则可亲见本来面目矣。不可住此灭结相中，深生法爱。譬如有人，不肯断命，祖师门下谓之命根不断也。故仍须入流照性，返穷流根，灭相迥脱，至不生灭，方是到家时节。既灭者：即观智还元，一切生灭，悉皆灭已，此去更无可灭。此灭结，即佛所示，六结次第生起之第一结，由汝无始，心性狂乱；今六结尽解，五阴全破，狂心已歇，歇即菩提。亦即佛云：解脱法已，俱空不生，妄穷真露，寂灭真理现前。寂灭者：此寂非对动之寂，从无始来，本自不动之寂也；此灭非对生之灭，从无始来，本自无生之灭也，虚心绝待，妙体孤圆。即如来藏，妙真如悟，亦即一乘，即灭场地，为真心之全体。从闻、思、修，解六结，六结尽解，寂灭现前，此寂灭现前，是入三摩地，得证圆通，即亲证藏性，而入首楞严三昧，当登圆教初住之位也。</p>
<p>上文是菩萨修证圆通，自利之因行；下文三十二应，十四无畏，乃菩萨利他之妙行；四不思议，无作妙德，乃自证圆通体用。观世音菩萨云：‘忽然超越，世出世间，十方圆明，获二殊胜。一者上合十方诸佛，本妙觉心，与佛如来，同一慈力。二者下合十方一切，六道众生，与诸众生，同一悲仰。’又云：‘世尊！我供养观音如来；蒙彼如来，授我如幻，闻熏闻修。金刚三昧，与佛如来，同慈力故，令我身成三十二应，入诸国土。’此三十二应，应机所起之妙用，即菩萨所得，三轮不思议业用：一身轮不思议。一身能现无量身，应以何身得度，即现何身。温陵曰：‘三十二应者，现十法界身，圆应群机也。’二、口轮不思议。一口能说无量法，应以何法得度，即说何法，说皆契理契机也。三、意轮不思议。一意能鉴无量机，一切众生，根性不等，乐欲不同，或乐有为，或乐无为，或乐入世，或乐出世，菩萨鉴机即定，乃为现身说法，善巧方便。以此三轮，入诸国土，即十方诸国土，无刹不现身，普载迷伦，同跻觉地也。</p>
<p>观世音菩萨亦云：‘世尊，我复以此，闻熏闻修，金刚三昧，无作妙力，与诸十方三世，六道一切众生，同悲仰故。令诸众生，于我身心，获十四种，无畏功德。’大士与众生，同悲仰之故，以为无畏之本。众生悲仰之心，即大士之心，大士悲愍之心，亦即众生之心，凡圣体同，交相感应也。故能令众生，于大士身心，获十四种无畏功德；十四无畏者：八难无畏、三毒无畏、二求无畏、持名无畏。大士身心之身，即大士妙应身，大士身心之心，即大士妙观心。若众生在苦恼厄难之中，一心称名，感应道交<span lang="EN-US">,正在怖畏之中,蒙救得脱，即获无畏。普门品云：‘众生被困厄，无量苦逼身，观音妙智力，能救世间苦。’</span></p>
<p><a name="a09"></a><span style="color:#333399">大势至菩萨之念佛<span lang="EN-US"></span></span></p>
<p>大势至菩萨以念佛法门，自行化他。大佛顶首楞严经大势至菩萨念佛圆通章云：‘大势至法王子，与其同伦，五十二菩萨，即从座起，顶礼佛足，而白佛言。’大势至，观经云：‘此菩萨行时，十方世界一切震动，此菩萨坐时，七宝国土，一时动摇。’</p>
<p>又云：‘以智慧光，普照一切，令离三途，得无上力，是故名大势至。’思益经云：‘我投足处，震动大千，及魔宫殿，故名大势至。’又名得大势以能成办一切所应作事故，得大势力也。法王子，是菩萨别称，佛为法王，于法自在。法王子，能发四种心：一发广大心：誓度无边众生，于十方世界，摄念佛人，归于净土。二发第一心：誓成无上佛道，虽已分证三德，仍求究竟二严。三发常时心：辅助弥陀观音，久经劫数，不生厌倦。四发不颠倒心：历劫度生，不著度生之相，无度而度，度即无度，能荷担如来重担，能承绍法王家业，为法王真子，故称法王子。</p>
<p>大势至以念佛法门，与其同伦，五十二菩萨，自行化他。自行者：同以念佛心，得入无生忍，虽同修念佛法门，功行浅深不等，或有住干慧地者，或有十信、十住、十行、十回向、十地、等觉者，合计五十二位，故曰五十二菩萨，非局定数也。此以明证大势至菩萨，修念佛法门，从初发心一直到成佛，终不改变。化他者：同以念佛法门，在虚空法界，教化众生，大势至菩萨乃虚空法界净宗之初祖也。</p>
<p>今于此界，摄念佛人，归于净土，功行浅深，所化之众，亦有五十二位差别也。菩萨具云菩提萨埵，梵语菩提，此翻为觉，萨埵翻为有情，有情即是九界众生之通称。六凡众生，爱情未断，三乘众生，识情未尽，故同称有情。觉有情乃指大势至菩萨，有三义解释：一、自利，是已经觉悟之有情，自身本来是佛，若肯念佛，必得成佛。二、利他，能以自觉之道，觉悟一切有情，教化众生，同心念佛，齐成佛道。三、运智，上求佛觉以自利；运悲，下度有情以利他，有此三义，名觉有情。大势至菩萨即从本座而起，顶礼佛之双足，以至尊之首，顶礼我佛至卑之足，以表请法至诚恭敬之仪。</p>
<p>大势至菩萨白佛言：‘我忆往昔，恒河沙劫，有佛出世，名无量光，十二如来，相继一劫，其最后佛，名超日月光，彼佛教我，念佛三昧。’菩萨自称曰我，乃是菩萨假我，乃法身真我，不妨随顺世人，同称为我，非同凡夫外道妄执之我。我回忆往昔，无量劫前，于时有佛，出现于世间，名无量光佛，有十二如来，相继一劫，出现世间，其十二如来之名，即无量寿经所云十二如来之名称：一、无量光佛。二、无边光佛。三、无碍光佛。四、无等光佛。五、智慧光佛。六、常照光佛。七、清净光佛。八、欢喜光佛。九、解脱光佛。十、安隐光佛。十一、不思议光佛。十二、超日月光佛。其最后佛，名超日月光也。</p>
<p>彼佛教我，念佛三昧：教者，言语指示谓之教，教即佛度众生，方便之法，教以修因克果，教以离苦得乐。念佛三昧者，即修因克果，离苦得乐之胜方便。念佛是修行，三昧是得定，果能念佛，必得三昧，欲得三昧，祗要念佛。念佛者详述于念佛闻中入之念佛科文。</p>
<p>三昧：是梵语，此云正定，即一心不乱，念佛功成也。念佛以一心不乱，方为极则，方是真修。一心不乱者，即纯一其心，专念弥陀，三昧现前，而不动乱，不起妄念，不落知解。然有事一心，理一心之别，故曰一心亦二种。不论事持理持，持至伏除烦恼，乃至见思先尽，皆事一心。不论事持理持，持至心开，见本性佛，皆理一心也。</p>
<p>三昧是禅观通名，如智论云：‘一切禅定摄心，皆名三昧。’是也。皆曰念佛三昧，亦名一行三昧。文殊般若经，佛告文殊：欲入一行三昧者，应处空间，舍诸乱意，不取相貌，系心一佛，专称名字，随彼方断，端身正向，能于一佛，念念相续。即是念中，能见过去、未来、现在诸佛，念一佛功德，与念无量佛，功德无二。若得一行三昧者，诸经法门，皆悉了知。问：‘此教念佛，为念十方佛耶？为念阿弥陀佛耶？’答：‘为念阿弥陀佛。’普广菩萨问佛：十方俱有佛土，何以独赞西方？佛言：阎浮提人，心多杂乱，令其专心一境，乃得往生，若念十方诸佛，境繁意散，不成三昧，况诸佛同一法身，念一佛，即念一切佛故。又阿弥陀佛乃光中极尊，佛中之王。称念弥陀名号，随佛本愿，愿云：十方众生，闻我名号，乃至十念，若不生者，不取正觉。十念尚得往生，况一心忆念耶？</p>
<p>念佛感应道交，以二人为喻。大势至菩萨云：‘譬如有人，一专为忆，一人专忘，如是二人，若逢不逢，或见非见。’此明单忆无益。譬如现在世间，有二人，指亲友之属，一人专心为忆，忆念此亲友，一人专忆他务，忘其亲友。如是指上一忆一忘，由此二人，若逢不逢，或见非见：若逢或见，对专忆者言：不逢非见，对专忘者言。二人，譬喻佛与众生，忆即忆念，记持不忘曰忆，系缘不舍曰念。一专为忆，喻佛念众生也；一人专忘，喻众生不念佛也。</p>
<p>佛专忆众生，有二种意：一、佛具大悲愿故，观见一切众生，与我本来同体，我今已成正觉，已得涅槃，众生尚在轮回，不了生死，故运大悲愿，专忆众生。二、佛具平等心故，佛在因地，为菩萨时，尚念念不舍众生，况今成佛，视大地众生，皆如一子，故以平等心，专忆众生。众生不念佛，亦有二种意：一、众生障重故，为惑、业、苦三，缠缚不脱，于人天因果，尚不肯修，何况念佛法门，故不念佛。二、众生智暗故，于此念佛，殊胜妙法，可以断烦恼，了生死，成佛道，现生念佛，能断一切烦恼妄念，临终往生，横超三界生死轮回，既生彼国，圆证不退，疾成佛道，不生信心，不愿往生，故不肯念佛。如是二人，若逢不逢，或见非见：如是二人，即喻上佛念众生，众生不念佛也。佛以大悲愿力，常念众生，游化娑婆，乃令众生，若逢或见，如弥陀化身为丰干禅师，在浙江台州。天台山为比丘，人皆不识，此即若逢等于不逢，或见成为非见，都由无念佛之力，及求见弥陀之愿故也。</p>
<p>大势至菩萨又云：‘二人相忆，二忆念深。如是乃至，从生至生，同于形影，不相乖异。’此明双忆不离。二人相忆，二人忆念深：自可相见相亲，不相舍离，乃至生生同于形影：喻生佛念同，众生念佛，如佛念众生相同，久忆不忘，一切时，一切处，佛不离心，乃至尽形寿，亦所不忘也。如是乃至，从今生以至他生，同如形影，不相乖违离异。不但今生常得见佛，乃至往生之后，常随佛学，同于形之与影，不相违，不相离也。此形影不离之喻，有二意存焉：一、喻众生念佛，必得见佛，生佛不相舍离，合下忆佛念佛，现前当来，必定见佛也。二、喻众生念佛，必得成佛。因果不相舍离，念佛是因，成佛是果，如大势至菩萨，以念佛心，入无生忍，在极乐国中，辅助弥陀弘化，及辅助普光功德山王佛，次补佛处，即念佛必得成佛，因果不相舍离也。</p>
<p>念佛感应道交，先以二人为喻，亲友犹疏；再以母子为喻，母子骨肉更亲也。大势至菩萨云：‘十方如来，怜念众生，如母忆子。若子逃逝，虽忆何为？子若忆母，如母忆时，母子历生，不相违远。’上五句同前，喻单忆无益，下四句同前，喻双忆不离。又首三句一专为忆，次二句合前一人专忘。如来母也，众生子也；世间慈爱最切者，莫过于母亲，子不听教，犹复念念不舍。子若悖逆，忘恩负德，种种不孝，母念或衰，心生悔恨，佛念众生，更过于母，逆恶重者，佛念更生。又母念子，慈止一世，佛念众生，慈心无尽，世世相随，无有退转。此云十方如来，怜念众生：怜香哀怜，念者护念，众生久在轮回，备受诸苦，故为佛之所哀怜；虽在生死，佛性不失，又为佛之所护念。三昧经云：诸佛心者，大慈悲是。慈悲所缘，缘苦众生，若见众生受苦恼时，如箭入心，欲拔其苦。如母亲见子受苦，忆念之心更无有异也。问：前二人一专为忆，喻弥陀念众生；一人专忘，喻众生不念佛；云何此之十方如来耶？答：此有二意：一、即指弥陀一佛。以三世十方，有无量弥陀故。观经云：从下方金光佛刹，乃至上方，光明王佛刹。于其中间，无量尘数，分身无量寿佛，故曰十方如来。二、通指十方诸佛。谓不唯弥陀一佛，悲愿如是，即十方如来，怜念亦然，正显佛佛道同故。</p>
<p>若子逃逝：喻众生不念佛，随恶趣，受极苦。虽忆何为：喻佛念众生，单忆无用，不能成益。问：‘逃逝与上专忘，同耶？异耶？’答：不念佛不能见佛，虽遇佛若逢不逢，或见非见，不蒙法益则同；而异者，此人专忘，但是不肯念佛，佛若忆念，或可发心，而能成益。此逃逝，非唯专忘，或且诱佛，以不信招愆，堕落三途，佛虽忆念，亦复何为，即言无益也。子若忆母，如母忆时，母子历生，不相违远：上二句合前，二人相忆，二忆念深；下二句合上，生生不离，此则双忆成益。子若忆念母亲，能如母亲念子之心，心心相契，母为慈母，子成孝子，不但今生，母子不离，乃至经历多生，母子之缘未尽，不相违背远离。子是众生，母是佛，众生若能忆念如来，犹如如来怜念众生一样，则生佛感应道交，自然生生世世，常得见佛，常随佛学，不至远离。彼佛既教念佛三昧，又举疏、亲二喻，盖欲念佛众生，念佛之功，渐次增进，日亲日近，非特见佛可必，而且成佛有望矣！</p>
<p>大势至菩萨云：‘若众生心，忆佛念佛，现前当来，必定见佛。’此法合双忆不离成益。上二句重在心字，必要心忆心念，以拣口念心不念也。忆则记持不忘，有时间断，忆即暂念；念则系缘不散，念念相续，念即常忆。若众生心常忆佛，心常念佛，将佛印在心中，念兹在兹，时刻不忘。慈云忏主云：凡涉历缘务，而内心不忘于佛，谓之忆念。譬如世人，切事系心，虽经历语言，去来坐卧，种种作务，而不妨密忆，前事宛然。念佛之心，亦应如是。若或失念，速速摄还，久久成性，任运忆念，不劳作意。又复心起妄念，即便念佛，以真念而敌妄念，妄念自消。若见他人受苦，以念佛心，怜愍于他，愿其离苦，如是相续，念佛系心，能办一切净土功德。此忆佛念佛，有事有理，前虽已明，此更略说：若事忆念，则专心注意，毫无杂缘，能念所念，心佛分明，唯此一念，更无余念，念念相续，成就定力，起信所谓：以专意念佛因缘是也。若理忆念，则以妙明心光，圆照自性，能所一如，心佛不二，唯此一缘，更无他缘，湛寂灵明，成就慧力。起信所谓：虽念亦无能念可念是也。如上所释，事理二种忆念，普被三根：若是上智，则专修理忆念，或有钝根，则专修事忆念；或有中人，则先修事，然后入理；皆随机宜，未可一概而论。</p>
<p>现前当来，必定见佛：现前见佛者，于现在生中，念佛功纯，或于梦中见佛。《法华经》云：若于梦中，见诸如来，做师子座，围绕说法等。或于定中见佛，《大集经》云：若人专念一方佛，或行或坐，至七七日，现身见佛，即得往生。定四十九日，克期取证。《般舟三昧经》定九十日，文云：若人自誓九十日，常行常立，一心系念，于三昧中，得见阿弥陀佛。《观经》云：无量寿佛，相好光明，遍十方界，念佛众生，摄取不舍，故禅观中，皆得见也。卢山初祖，慧能大师，一生三睹圣相，至第三次，见佛身遍满虚空，自知往生时至，遂集众告知，前后见佛之事，乃谢绝诸缘，精进念佛。果至其时，告别诸弟子，跏趺念佛往生。现前念佛声中见佛者，如往生集云：昔葛济之夫人，一心念佛，家贫终日织布，机梭一掷，一声佛号，频年行之不倦。一日正在织布，念佛声中，见弥陀现全身于空中，庄严光耀，遂即礼拜，由是夫妻同修净业，真信切愿，同生净土。</p>
<p>当来见佛者，或报尽命终，见佛来迎。《阿弥陀经》云：‘执持名号，若一日，乃至若七日，一心不乱。其人临命终时，阿弥陀佛，与诸圣众，现在其前，是人终时，心不颠倒，即得往生阿弥陀佛极乐国土。’或托质莲胞，华开见佛，如一生念佛为因，必得往生之果，第八识从顶门而出，化佛来迎，托生九品莲华，以莲华为父母。品位高下，乃由一生念佛，勤惰之分，宝池莲华，并非弥陀变化所作，乃是念佛众生，自己心力愿力所种。十方世界众生，今天闻说念佛法门，发心念佛，求生净土，七宝池中，即结一莲，标名其上。念佛精进，华大甚速，光色亦好；念佛懈怠，华大亦缓；退心不念，华即枯矣。勤惰才分，荣枯立见，是为感应冥符妙。命终往生，即生自己之华；往生者众，不相错谬，是为胜劣分明妙。此华是为脱凡壳之灵宫，安慧命之神宅。九品华开，随品位为迟速；莲华一开，即得见佛闻法，圆证三不退。所受之身，纯黄金色，具三十二相，寿命同佛无量。必定者有三意：一、因果相应：以念佛因，得见佛果，如若往生，早迟必得成佛。二、感应道交：以念力为能感，现身为能应，感应之道，必定不差。三、始本契合：专以理念，念本性佛，始觉功深，本觉显现，于自心中，见法身佛。此皆一定不易之理，故曰必定见佛也。</p>
<p>大势至菩萨又云：‘去佛不远，自得心开。’上科事念，梦中空中，乃至临终，皆见他佛；理念本觉显现，见法身佛，乃见自佛。去佛不远有二释：一、既得见佛，或梦中、空中、日中，则此去往生彼国，华开见佛，事在不远，前见佛是化身，此见佛是真身。二、既得理念，见本性佛，从此进修，往生上上品莲华，经宿即开，面礼弥陀，亲闻妙法，顿证无生法忍，则去究竟佛地不远矣！不假方便，自得心开者：约事念，则念佛法门，即胜异方便，不假诸余方便门，以助显我本性也。尚不假观像、观想、参究，何况其他法门。约理念，则念佛即是念心，心佛一如，自他不二；岂虽惟心自佛，而假心外他佛作方便耶？自得心开：即理念功成。古德所云：‘一念相应一念佛，念念相应念念佛。’自得心佛开发显现，得成自佛，以念佛心，始本合一，成究竟佛也。</p>
<p>大势至菩萨亦云：‘如染香人，身有香气，此则名曰：香光庄严。’此喻忆佛念佛，必定成佛。如染香之人，身上即有香气；法中，念佛之人，即得佛之气分：念佛名即染佛名香，近佛身即染佛身香，开佛心即染佛心香。念佛之人，身心皆染佛香，喻上、中、下三根：上根染佛心香，中根染佛身香，下根染佛名香。以佛法身香，智慧光，庄严自己本觉佛。念佛之心，无相无形，不生不灭，即是法身。此心具足灵觉之性，即是智慧。今则念佛，以佛法身香，智慧光，庄严自己本觉心佛，故曰香光庄严。起信论云：‘如世间衣服，实无于香，若人以香，而熏习故，则有香气；无明染法，实无净业，但以真如而熏习故，则有净用。’无明染法者，本觉心佛，藏在无明壳也。彼论明在缠如来藏心，今经喻出缠如来藏心，故云：‘心开’，即本觉心佛开显也。</p>
<p>大势至菩萨述己自利利他。大势至菩萨云：‘我本因地，以念佛心，入无生忍。今于此界，摄念佛人，归于净土。’前三句属自利，初句因也，二句该因彻果，三句果也。下三句属利他。我本因地：即自述因地修行；以念佛心，为本修因地心。佛是所念，心为所念，此心非第六意识心。世人有谓念佛是口念，非也；即说是意识心念，亦非也。能念之心，是不生灭，圆湛根性真心。以大势至菩萨，明言都摄六根，净念相继，不但说识心念者，非也；即单说意根念者，亦非也。此是根大法门，若单说意根，则与须菩提，意根法门相滥。都摄六根解在下，此念佛即第一决定义所云：‘得元明觉，无生灭性，为因地心，然后圆成，果地修证。’是也。</p>
<p>入无生忍者：即依因所感之果也。入者是证入，无生者是所入之理，忍者以慧心安住此理，亦即慧之定也。念佛为能入，此忍为所入。无生之理，始终不异，即不生不灭；迷悟无差，即不垢不净；生佛平等，即不增不减；证入法忍，地位有殊。圆教初住，即得无生法忍，破一品无明，证一分三德，分身百界，八相成道。《仁王经》云：无生忍菩萨，所谓远不动观慧。远－即第七远地行，不动－即第八不动地，观慧－即第九善慧地。以此观之，前后所证之理是一，能证之功行，不无浅深。喻如象、马、兔，三兽渡河，所渡之河不异，而入水浅深，非无差别。兔子则水面渡过，脚入水中；马则头伸水上，身入水中渡过；象则全身入水，由河底行过。后后胜于前前，实教大菩萨，彻法流之源底，大势至位居等觉，所证法忍，当非浅浅，上述自利，即以自利者，转以利他。</p>
<p>今于此界，摄念佛人，归于净土者：此界－指本土娑婆五浊恶世；净土，指西方极乐五清净土。摄者摄受，通于能所，能摄是大势至，所摄是念佛人；生前则以慈力摄受，令行人念佛之心，坚固不退；临终则以愿力摄受，令行人正念昭彰，接引往生。此界如旅舍，彼土是家乡。犹如有人，舍父逃逝，驰走他乡，飘零孤露。菩萨如亲友，劝令念佛，即指示归家道路，并赠以资粮，方能得归家乡，亲见本生父母。念佛即具信、愿、行三资粮，信则念，不信则不念，念具信资；以念佛为因，愿求往生之果，念具愿资；念念念佛，力行不倦，念具行资。以此念佛，所具信、愿、行，即赠以归家三资粮也。能具信、愿、行三资粮者，始名念佛人，始得归于净土也。又念佛，即具三资粮，闻说念佛法门，心不疑贰，谓之信；信已而解，心起乐欲，谓之愿；愿已而念，心勤精进，谓之行。弥陀经云：‘若有信者，应当发愿’，‘执持名号’是也。又念佛，即具闻、思、修三慧，闻说佛名，谛信不疑，为闻慧；记忆在怀，恒不忘失，为思慧；持念不辍，无有间断，为修慧。佛地论云：菩萨履三妙慧，净土往还，是念佛人，必具三慧，方归净土。</p>
<p>大势至菩萨结答所证圆通。‘佛问圆通’大势至菩萨答曰：‘我无选择，都摄六根，净念相继，得三摩地，斯为第一。’前三句叙本因，后二句明所证。我无选择者：我于本因，亦是从根修证，但无选择。都摄六根；外不择眼耳等六根之相，内不择见闻等六根之用；都摄者：唯摄一精明，不令托根缘尘，则一精既摄，六用不行，而六根都摄矣！净念相继者：众念不生曰净，一心系佛曰念，念念相继，无有间断；一念相应，一念佛，念念相应，念念佛；相应－乃心佛一如，即心是佛，即佛是心，念而无念，无念而念，不落空有二边，全归中道，即是理一心也。</p>
<p>得三摩地：乃依因感果，由本修因，证圆通果。梵语三摩地，此云等持，又云等至，等持即定慧均等任持，双离昏沉掉举也；至即是到，由定慧平等，能到胜定故。斯为第一者：斯指都摄六根，念佛法门，最为第一。问：‘文殊拣选圆通，乃选观音耳根，偈曰：成就涅槃心，观世音为最。今念佛法门，何得称为第一？’答：‘若对此方之机，娑婆众生，耳根利故，所以观音当选。若对十方通论，念佛法门，都摄六根，横超三界，直截生死，速证菩提，无有何门可及，故称第一。’</p>
<p>持名融闻性之摄心念佛法，印光大师云：‘摄心念佛，为决定不易之道。摄心之法，唯反闻最为第一。念佛之时，必须摄耳谛听，听之一法，实念佛要法也。’此即以持名之反念自性融耳根之反闻自性，双融无上工夫于一心，摄心念佛也。亦即印光大师所云：‘以观音反闻闻自性工夫，修势至都摄六根净念相继之净业。’</p>
<p>摄心念佛之法，念佛行人，当以至诚恭敬心，念从心起，心中念得清清楚楚，声从口出，口中念得清清楚楚，默念虽不动口，然意地之中亦仍有口念之声相。故念佛无论出声或默念，皆须摄耳谛听，声入乎耳，耳根听得清清楚楚。字字分明，句句不断，纳于心中，久而久之，耳根一摄，诸根无由外驰，则六根通归于一。如是摄心念佛，庶可速至一心不乱，念佛三昧，工夫浅者则得工夫成片也。</p>
<p>摄心念佛得力，耳根一摄，诸根无由外驰者，即舍识用根，一根返源，六根解脱也。六根通归于一者，即六和合归元一精明也。一精明既摄，不令托根缘尘，六用不行，而六根都摄矣！此正与都摄六根暗合道妙也。六根都摄，妄心不起，如是净念得以相继也。乃偈语之：‘念佛闻中入，舍识且用根，妄心若除了，净念以相继。’此偈文之四句，各为前因后果也；而三、四两句，相资互为因果也。以妄心若不起，则净念得以相继；净念若相继，则妄心必不起也。大势至所谓都摄六根，净念相继，得三摩地，斯为第一者，即此是也。文殊所谓反闻闻自性，性成无上道，亦即此是也。</p>
<p>念佛之人，念佛能摄心，方可谓真念佛人。念佛欲摄心，摄心念佛法，乃最易得力，最稳当，最省力，且普被三根，若圣若凡，契理契机之无上妙法也。印光大师开示云：‘至于念佛，心难归一，当摄心切念，自能归一。摄心之法，莫先于至诚恳切。心不至诚，欲摄莫由。既至诚已，犹未纯一，当摄耳谛听。无论出声默念，皆须念从心起，声从口出，音从耳入。心口念得清清楚楚，耳根听得清清楚楚，如是摄心，妄念自息矣。’</p>
<p>如是摄心念佛，妄念尚若犹涌未能息止。印光大师开示云：‘如或犹涌妄波，即用十念记数，则全心力量，施于一声佛号。虽欲起妄，力不暇及。此摄心念佛之究竟妙法，在昔宏净土者，尚未谈及，以人根尚利，不须如此，便能归一故耳。光以心难制伏，方识此法之妙。盖屡试屡验，非率尔臆说。愿与天下后世钝根者共之，令万修万人去耳。’印光大师开示云：‘所谓十念记数者，当念佛时，从一句至十句须念得分明，仍须记得分明。至十句已，又须从一句至十句念，随念随记。不可二十、三十，不可掐珠，唯凭心记。若十句直记为难，或分为两气，则从一至五，从六至十。若又费力，当从一至三，从四至六，从七至十，作三气念。念得清楚，记得清楚，听得清楚，妄念无处著脚，一心不乱，久当自得耳。须知此之十念，与晨朝十念，摄妄则同，用功大异。晨朝十念，尽一口气为一念，不论佛数多少。此以一句佛为一念。彼唯晨朝十念即可，若二十、三十，则伤气成病。此则念一句佛，心知一句。念十句佛，心知十句。从一至十，从一至十，纵日念数万，皆如是记。不但去妄，最能养神。随快随慢，了无滞碍。从朝至暮，无不相宜。较彼掐珠记数者，利益天殊。彼则身劳而神动，此则身逸而心安。但作事时，或难记数，则恳切直念。作事既了，仍复摄心记数。则憧憧往来者，朋从于专注一境之佛号中矣。大势至谓都摄六根，净念相继，得三摩地，斯为第一。利根则不须论，若吾辈之钝根，舍此十念记数之法，欲都摄六根，净念相继大难大难。又须知此摄心念佛之法，乃即浅即深，即小即大之不可思议法。’</p>
<p>尔时之人，知识弥广，心染日深，伦常日衰，世缘嚣杂，时人善根闇钝，我侪凡夫，根性陋劣，心粗障重至极，妄念实难制伏，故行人摄心尤难也。吾等念佛行人，凡念佛时，妄念尚若犹涌未能止息，即以印光大师宣说之摄心念佛记数法行之，将使妄念降伏而息止也。</p>
<p><a name="a10"></a><span style="color:#333399">心如皎琉璃　慧似心中月　清净法身现　圆登西净莲<span lang="EN-US"></span></span></p>
<p>本科乃证门也。念佛行人，真为生死，发菩提心，信愿持名，摄心念佛。命终寿尽，蒙佛摄持，神超净域，业谢尘劳。此科文乃往生净土，证得清净平等，究竟圆满之殊境也。真念佛人，无论是工夫成片，带业往生，或事一心，理一心往生。诸往生者，内无取舍分别，以心离分别，故外感远离分别之境，则境亦无分别矣。此心此境，本无分别，境智冥合，清净庄严也。境智一如，绝诸尘垢，清净平等也。故往生之人，唯受清净最上快乐，心如琉璃，皎然清净，净心之慧，如悬明月。故偈曰：‘心如皎琉璃，慧似心中月’是也。定慧等持，身心快然，寂照双融，妙圆平等。获大安隐，住正定聚，即以此心，中中流入，萨婆若海，决定证于阿耨多罗三藐三菩提也。</p>
<p>念佛工夫成片，带业往生之人，以烦恼未断，何有如是殊胜，究竟圆满之境耶？《弥陀要解》云：‘净土殊胜，谓带业往生，横出三界，同居横具四土，开显四教法轮，众生圆净四土，圆见三身，圆证三不退，人民皆一生成佛。’净土法门之殊胜，即是行人烦恼未断，带业可以往生，横出三界生死，此为一切法门所未有。于同居净土，即能横具上三土，开显四教法轮。一生同居，即与诸上善人俱会一处，即已横生上三土，是谓圆净四土。自可圆见三身，圆证三不退，一生补处菩萨甚多，即是一生可以成佛。</p>
<p>《阿弥陀经》云：‘极乐国土，众生生者，皆是阿鞞跋致，其中多有一生补处。甚数甚多，非是算数所能知之，但可以无量无边阿僧祇说。’极乐净土众生，无论品位高低，但得往生者，全皆是阿鞞跋致。阿鞞跋致者，此云不退。一位不退，入圣流，不堕凡地。二行不退，恒度生，不堕二乘地。三念不退，心心流入萨婆苦海。若约此土。藏初果，通见地，别初住，圆初信，名位不退。通菩萨，别十向，圆十信，名行不退。别初地，圆初住，名念不退。</p>
<p>今极乐净土，乃至具足五逆十恶之众生，但要临终十念功成，亦得带业往生。虽居下下品位者，亦得圆证三不退。此种殊胜奇异，功能力用，为其他法门所未有，岂思议所能及哉。十念成就，带业往生，虽居下下品，皆与补处菩萨俱。即是圆证三不退，圆见三身，一生可以圆成佛果也。此种胜异，惟净宗所独有。</p>
<p>《弥陀要解》云：‘然据教道。若是凡夫，则非初果等；若是二乘，则非菩萨等；若是异生，则非同生性等。又，念不退，非复异生；行不退，非仅见道；位不退，非是人民。躐等则成大妄，进步则舍故称。’教道不乱，教中位次分明，丝毫不容紊乱。若是具足烦恼之凡夫，自然不是初果。见道位之圣人，若是但求自利之二乘，自然不是自他两利，常恒度生之菩萨。若是异生性之三贤，未破无明，未证法身，不与如来体同，名异生性，自然不是破无明证法身，同生性之菩萨等。此是下位，未可超越上位也。未得谓得，未证谓证，成大妄语不可也。又，念不退菩萨，已得同生性，非复异生性。行不退菩萨，已发大心，非仅见道之小果。位不退圣人，非是具足烦恼之人民。此是上位，未可仍称下名，既已进步，而获新证，则舍故称，如登初地，则舍三贤之故名等。</p>
<p>极乐世界之凡圣同居土，圆超绝待，惟是极乐同居净土人民，约依正报而论，悉皆超绝。弥陀要解云：‘惟极乐同居，一切俱非，一切俱是。’一切俱非，是圆超，一切俱是，乃绝待，绝诸对待，无有分别，故俱是也。一切俱非，俱是者，以与佛同体，本来是佛，圆证三不退，故非凡夫、非二乘、非菩萨，以五住烦恼未尽，二种生死未了，故非是佛，此俱非义也。又，具足烦恼，是凡夫；宿种已熟，见思粗垢已落，是二乘；已回小向大，恒度众生，是菩萨，往生净土，是最后身，一生成佛，故是佛，此俱是义也。若谓是凡夫，却不历异生，必补佛职；若谓是一生补处，却可名凡夫，是为不思议之妙门也。</p>
<p>十方诸佛国土，一切法门，无此等胜异超绝之不思议因，唯极乐净土独有。蕅益大师云：‘十方佛土，无此名相，无此阶位，无此法门，非心性之极致，持名之奇勋，弥陀之大愿，何以有此。’名相、阶位、法门，乃胜异超绝之三种不思议因也。心性之极致者：以心性平等一相，即非凡夫、二乘、菩萨、佛种种名相阶位。是名凡夫、二乘、菩萨、佛，差别名相阶位，此等名相阶位，皆称性缘起，故曰极致。持名之奇勋者；以一句佛号为境，佛号称性不可思议，以持名之奇勋，所感果报，亦不可思议。弥陀之大愿者：以弥陀导师因中，所发四八之大愿，庄严极乐之依正，故得同居横具上三土，凡夫圆证三不退，若非三要不思议之力用，何以有此也。</p>
<p>极乐净土，凡往生者皆圆证三不退，即一生补处也。弥陀要解云：‘一生补处者，只一生补佛位，如弥勒观音等，极乐人民，普皆一生成佛，人人必实证补处，故其中多有此等上善，不可数知也。’只一生补佛位者，只此莲华化生之身，是最后身，一生精进，即补佛位。如此土之弥勒，在兜率内院，候补作佛；极乐之观音，弥陀正法灭尽，即补佛位，非只观音一人，极乐人民，普皆一生成佛，人人寿命无量，必实证补处故。其中多有此等上善菩萨，其数甚多，非是算数所知，但可总说无量无边阿僧祇也。</p>
<p>释迦如来，说法四十九年，天台判为五时八教，故称一代时教。其中所说诸经，惟华严一经，明一生圆满成佛之因。蕅益大师云：‘释迦一代时教，惟华严明一生圆满成佛之因，则末后普贤行愿品中，十大愿王，导归安养，且以此劝进华藏海众。’此指善财童子五十三参，初参文殊菩萨，得根本智，后参五十二善知识，得差别智。而一生圆满之因，以最后参普贤菩萨，行愿品中，以十大愿王，导归安养，圆满一生成佛之因。此乃非独劝善财一人，乃华藏海众，同闻共禀。以前九愿，所积功德，于第十愿，普皆回向，求生净土，疾趣菩提。故曰且以此净土法门，劝进华严海会，一切圣众，若宏华严，而不信净土者，恐于普贤行愿品，十大愿王导归安养之旨，而未深思也。行愿品偈云：愿我临欲命终时，尽除一切诸障碍，面见彼佛阿弥陀，即得往生安乐刹。我既往生彼国已，现前成就诸大愿，一切圆满尽无余，利乐一切众生界。彼佛众会咸清净，我时于胜莲华生，亲睹如来无量光，现前授我菩提记。蒙彼如来授记已，化身无数百俱胝，智力广大遍十方，普利一切众生界。此偈即导归安养之铁证也。</p>
<p>诸善男子善女人，信愿真切，老实念佛，工夫成片，带业往生，极乐同居者，虽谓同居土凡夫。不论品位高下，比例实报土补处菩萨，下下与上上同一例，而无异也。蕅益大师云：‘凡夫例登补处’是也。又云：‘同以无漏不思议业，感生俱会一处，为师友，如埙如篪，同尽无明，同登妙觉。’凡往生极乐者，同以无漏不思议业为能感。得生彼国，《阿弥陀经》云：‘得与如是诸上善人，俱会一处。’与诸上善人俱会一处，以为师友，竟如伯仲兄弟，吹埙吹篪，和谐协奏，不相舍离。如是诸善俱会，作办皆同，同尽无明，同登妙觉。同尽无明者，即圆断五住之惑，无明分分断，真心分分显，法身分分现，故偈曰：‘清净法身现’是也。由圆证三不退，圆净四土，同登妙觉极果也。此为他经他土所未有，故蕅益大师云：‘奇倡极谈，不可测度。’此奇特之倡，极妙之谈，乃净土法门之大事因缘也。我等净业学人，信愿具足，摄心念佛，临终定蒙阿弥陀佛摄持，往生西方清净莲华世界，莲华托质，华开见佛，悟无生忍，圆证三身，圆显四智，圆证妙菩提，一生圆成佛道，故偈曰：‘圆登西净莲’是也。</p>
