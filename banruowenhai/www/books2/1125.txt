<p align="center" style="text-align:center"><b><span style="font-size:36.0pt;color:#FF6600">蕅益大师净土选集—传记<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">灵峰蕅益大师著</span></p>
<p align="center" style="text-align:center"><span style="color:#003300">狮山净业学人会性敬辑</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">端氏往生记</a></span></p>
<p align="center" style="text-align:center"><span lang="EN-US"><a href="#a02">武林万安云禅师往生传</a></span></p>
<p align="center" style="text-align:center"><span lang="EN-US"><a href="#a03">吴兴智福优婆夷往生传 并赞</a></span></p>
<p align="center" style="text-align:center"><span lang="EN-US"><a href="#a04">诵帚师往生传</a></span></p>
<p align="center" style="text-align:center"><span lang="EN-US"><a href="#a05">妙圆尊者往生传 并赞</a></span></p>
<p align="center" style="text-align:center"><span lang="EN-US"><a href="#a06">莲居庵新法师往生传</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">端氏往生记<span lang="EN-US"></span></span></p>
<p>乙酉冬，全城章絜之，以二先人行实乞言，予拈念佛三昧印之。今居士追忆二先人之信佛，实由乃室端氏，更乞一言表彰；兼欲决其所疑。蕅益道人生平不浪为人作传，独往生传，则不待请；然必见闻彰灼乃作。予与絜之交未久，此山去全城远，予又未履其处；似未可附见闻彰灼之科。但絜之笃信谦谨，非肯诳语者。且于大法有疑，可不为决？请即其言，而导其意。其言曰：</p>
<p>‘亡室端氏，年十七，适某家。即与某同志茹素。好惠施，无私积。不喜珍饰绮服。不恚骂给侍人。孝事翁姑，恐不逮。知不生育，遂买妾事某。专心持珠念佛，一载有余。病笃，请姑同声念佛。欲辞去，姑高唤令住；俟胞弟端尚卿相会。乃延至次日，与弟诀别，声如男子。剧谈礼、义、孝友、大节，半日不倦。至暮，复请姑助念佛。三日不沾饮食，不发余言。以崇祯癸未，八月二十九日，吉祥而逝。某父因此感发，越七日，坐逝。次年秋，某母复秉归戒而终。适闻观经疏钞谓：临终十念成就，亦得往生。未审亡室获往生耶？’</p>
<p>蕅益道人闻而叹曰：甚矣！心力不可思议，佛力不可思议，夙世善根、信根不可思议也！鹦鹉鹤鸽犹得往生，谓念佛人不得往生，可乎？吾辈生于末世，既无天眼，又无宿命智通，佛语不信，更信何语？苟于佛语谛信无疑，则娑婆何啻旅邸，净土何啻家乡。独怪夫聪明伶俐衲子，曾女流之弗若，深可悲耳！予少年猛志参究，视佛祖果位，犹掇之。冀欲以此，报父母不报之恩。中岁多病，今乃一意西驰。而散心弘法，计功定位，仅堪下品下生。每一念及法界父母，不禁血泪交流！反不如端氏女，先享莲宫之乐；且拔其舅、姑，同出苦轮，成出世大孝。居士但求之己，若不疑己心即是佛心，即更不疑佛语。若于佛语不疑，即于善女之生净土，亦不疑矣。嗟乎！此事絜之家事，此语絜之亲语；而得生、不得生之疑，尚征于予乃信。后之读斯记者，可不速谛信自心，如端氏女之操往生左券于不忒哉！</p>
<p><a name="a02"></a><span style="color:#333399">武林万安云禅师往生传<span lang="EN-US"></span></span></p>
<p>吉祥寺万安禅师，讳大云。杭仁和郭氏子。弟妇吴氏，完节苦修。师因感发，往永庆寺出家，受具于云栖。居北郊，笃志净业。相依者众。湛然源静主，钦其素履，舍庵为十方院。师按此地，古有吉祥寺，率诸善友，力复旧观。不数年，佛宇僧寮，灿然毕备。共住规约，一秉云栖。往来禅侣，接待殷勤。不营田产，不置柴山。百一所需，悉任外缘，弗涉邪命。痛革时弊，力追古风。丛席稍成，示微疾，即绝饮食，减语言，专修净业，凡阅一月。妇并女曹省视之，诃曰：‘弥陀不念，念我何为？’临终，语上足智经曰：‘为我洒扫，佛来迎矣。’扶身趺坐，念佛而逝。世寿五十九。僧腊十一夏。妇大法，弟妇大海，男智首，女智音，甥女智真，并出家修道云。</p>
<p><font color="#333399"><a name="a03"></a>吴兴智福优婆夷往生传<span>&nbsp; </span>并赞</font></p>
<p>优婆夷智福，姑苏卢氏子。适新安程季清。季清笃信佛法。流寓吴兴，力营福业。卢尽内政以助之，弗倦。好惠施，无私积，心言皆直。谨身节用。不喜御珍饰奇服。不恚詈给侍人。茹素、持珠，同课佛名二三万。视世间法如嚼蜡。</p>
<p>壬申，年三十九，婴笃疾，急请古德法师受归戒，咨净土法要，乃一意西驰。遇痛苦，惟勤称佛号。季清为读华严大经，至遍参知识处，一一解说，亦一一领会。复策之曰：百劫千生，在此一时；努力直往，勿犹豫也。于是励声呼佛者，半月。见二高僧，次第来。转加精勤，彻夜猛念。厥母欲泣，厥女慰，俱遣之云：无乱我心。次日辰时，亲见化佛莲华，遂觉精神恬适，目色鲜明，急索香水沐浴，西向叉手，连声念佛，吉祥而逝。则十一月初八日正午时也。日暮，遍身冷，顶门犹热。</p>
<p>赞曰：哀哉三界，爱欲为根；根株不拔，奚望西生！莲华国土，永离尘情；此缘能断，彼质斯成。勇矣智福，女中之英！快逢胜友，皆由宿因。一日一夜，净念功殷。华台接引，眼识分明。子母恩爱，枯木寒冰。吉祥善逝，长辞苦轮。我悲含识，缠使所婴，恋此幻世，旷劫迷真。谬图出要，罔知胜津。计取空果，违妙净因。谁能正信，阔步高登。我今随喜，愿共群灵，顿除疑网，证入玄门！</p>
<p><a name="a04"></a><span style="color:#333399">诵帚师往生传<span lang="EN-US"></span></span></p>
<p>师讳宏思，一字如是，晋江溜粤人。族姓陈。髫年入郡之开元寺，礼湛然精舍肖满全公为师。薙发后，喜诗文，不理钱谷。气节昂然。缁素咸敬惮之。</p>
<p>年二十七，忽发出世心，盟月台心默师及惺谷何居士，为生死交。朝夕参究大事，忘形破格。风雨寒暑，弗替也。</p>
<p>时温陵佛法久荒，闻熏乏种；师独与惺谷鼓舞数人，谒博山无异禅师，受具戒。苦参无字，胁不著席者三年。异师愍其勤，恐致病，说调琴喻劝之。稍稍宴息，终不解衣。师志远大，纵有省悟，不自足；亦不轻举似人。同辈视师若木讷，师固是非了了，洞如秦镜矣。</p>
<p>离博山、游浙直，习教观于幽溪。鉴末世暗证之失，遵永明角虎之训，遂神栖安泰；期以万善同归。迨惺谷薙草，师以受惺谷教益最深，欲推为先腊。且博山受戒不如法，遂舍前所授；礼季贤师为和尚，觉源、新伊、二法师为阿阇梨，次惺谷、进比丘戒，兼进菩萨大戒。结夏，听予律要。</p>
<p>次年，惺谷师西逝。师以全公年迈，归侍。创八关社，接引居士。从此温陵缁素，始知有如来正戒。师自视欿然，惟明师良友是念。</p>
<p>越五载，复逃江外，踏冰雪寻予九子峰顶。未几，全公变，厥孙泣挽回泉。乃订予续至紫云，作掩关计。逮予践约，未及一载，师遂示疾。召予助其念佛，命侍者除发浴身；浴毕、端坐，举手而逝。正念分明，神清气定。越二时，顶显尚暖。托质莲蕊，无疑也。</p>
<p>师生平自奉甚约，破衫、补履，数十年如一日。予尝笑谓之曰：‘舜视弃天下犹弃敝屣，师弃敝屣犹天下也。’师愀然曰：‘某非故作悭态；愧薄德，不堪消受檀信耳！’甘淡薄，忍疲劳，精勤禅诵。夜寐夙兴，虽剧病临危，亦不懈废。诚有古人风！至于亲信师友，受恶辣钳锤，如饮甘露；于古人中，亦不多得。假以数年，近可匹休异岩，远可追踪断崖。惜乎生年仅五十，戒腊甫十夏。自度固已有余，利他功未及半。痛哉！与士夫往复，必随其病渴，饮以苦口。师待者录成帙，予戏题为老婆禅。便有偈颂诗咏数十首，未示疾前一月，忽焚之。尝取律中一偈，铭诸座右。偈曰：</p>
<p>名誉及利养，愚人所爱乐；能损害善法，</p>
<p>如剑斩人头。（案此偈出根本说一切有部律）。</p>
<p>师未尝不与乡绅贤达交，而心固觑破如此也。犹忆其咏菊绝句云：</p>
<p>篱菊数茎随上下，无心整理任他黄；</p>
<p>后先不与时花竞，自吐霜中一段香。</p>
<p>此可窥其概矣！</p>
<p>师自谓神根稍钝，晚称诵帚道人。志在掩关专修净业，又号藏六比丘。其道昉一讳，则异师所命也。按紫云开士传，已得八十人；今当续称第八十一云。</p>
<p><font color="#333399"><a name="a05"></a>妙圆尊者往生传<span>&nbsp; </span>并赞</font></p>
<p>尊者妙圆，讳如会。燕都谭氏子。世袭万户侯。幼茹素。三十九岁出家。誓行头陀，胁不著席。前后共然六指，烧顶炼臂无算。初至南方，唯事苦行。牛头住持、激以究理。大为感发，一心念佛。遂得豁忘身世，而不自称悟。见一切缁素，不作寒温语。单己独行。不畜余长，夏弃冬衣，冬尽舍夏。天下名山，历览殆遍。心慈而色厉。凡开示人，必猛厉恳切，不顺庸情。</p>
<p>丙戍，晤尊者于石城之隈，次同往济生庵，盘桓数日。公喜予朴实，予敬公戒德、禅定，每行坐，必推让之。</p>
<p>戊子秋，过淮安清江浦，众见其仪容不凡，留供养。未几，以一衲赠万德庵主人，且嘱之曰：‘吾不久将去，特一事相托。’主人曰：‘和尚方来，何遽言去？’答曰：‘西方去耳！可以遗身付江流中，普与鱼虫结净土缘。’主人辞不敢。尊者曰：‘若然，荼毗后，以骨和面粉，为我结缘，何以？’主人曰：‘可。’因命办大烛、好香。众莫测其意。至十月十九夜，四鼓，忽呼主人曰：‘为我大开各门，烧香点烛。’主人点烛竟，寂然坐逝。四方皆闻异香，争来礼拜供养。遵命茶毗，作饵乐与江中。世寿七十有一，僧腊三十二年。</p>
<p>尊者曩在水草庵，谓刘道征曰：‘一心念佛，专求上品上生；便是向上第一义谛。汝辈若不肯信，试看我将来得生净土，便当知也。’噫！今果然矣！赞曰：</p>
<p>净土横超，圆顿希有！佛祖赞扬，异音同口。生盲罔知，犹将别扣。妄拟融通，终成尘垢。唯我妙公，作师子吼！一句弥陀，博施约守。末后光明，机缘非偶。稽首同归，誓弗敢后！</p>
<p><a name="a06"></a><span style="color:#333399">莲居庵新法师往生传<span lang="EN-US"></span></span></p>
<p>法师讳大真，号新伊。武林东城周氏子也。父某，母刘氏。师在襁褓，即能合掌念南无佛陀。逮就外傅，不伍群儿。聚沙画地为佛塔，或趺坐观鼻。</p>
<p>九岁，父母议聘华氏女，师泣辞。诣莲居绍师受皈戒，遂依座下。绍师督课甚严，师根性稍钝，屡受恶辣钳锤，坚无懈退。</p>
<p>年十五，薙发为沙弥。二十，入云栖受具戒。是夕，梦著僧伽梨，登高座，演般若。征其实得无作戒也。是故与师同时宏戒演法者虽多，而童真入道，必推师为第一。</p>
<p>服习绍师所演教法，人一己百，人十己千，夜以继日。慈恩、台岳宗旨，每多游刃。而心益虚，志益勇。无论先贤著述，即生在师后，如惺谷寿之禅，归一筹、及管正见之教，不肖旭之律，璧如镐之儒，皆取诸人以为善；如大海不拒众流也。</p>
<p>师父母春秋高，先后礼绍师出家，异庐而居。父名方舟沙门，母名顺修庵主。师就养无方，数十年如一日。与绍师同称至孝。有古陈尊宿风。故护法者额其室曰，‘睦堂’焉。</p>
<p>绍师去世，师治后事毕，感违缘，飘然远举。桐庐觉源法师延之，往依焉。与木石居，与鹿豕游，无复人世间想。既易寒暑，檀护书币迎归，重主莲居，力宏绍师之道。著唯识合响，兼授金刚宝戒，复建大悲坛，严课事理二忏，而教观始并举矣。</p>
<p>年七十一，遍嘱及门士，传持教观。自择窣睹波地。新秋，示微疾，自恣后三日，趺坐凭几，再申遗教；并集居士弟子，嘱以护持正法。越七日，沐浴更衣，就寝，复起，命取座置榻前，跏趺其上，手持数珠，与众同称弥陀佛号。顷之，声息俱寂，鼻垂玉□过尺许。踰时，顶相犹热。是为庚寅年，七月二十五日午时。法腊五十有三。</p>
<p>先是，优婆塞周氏，梦天乐迎师西逝，急偕戚属数人来受皈戒。庵主道声，预以元日，梦师坐莲台上。师之往生净土，夫何疑哉！赞曰：</p>
<p>昔佛以正法眼藏，付大迦叶；迦叶于佛灭后，首集千阿罗汉，结集三藏。故知传佛心印者，必须三学并宏，性相兼彻。即如达摩以楞伽印心，六祖必登坛受具，余可知也。至于华严、大集、宝积、法华、诸大乘经，无不弘赞净土；马鸣、龙树、诸大祖师，无不神栖极乐；岂止莲宗十祖而已！师祖云栖、父绍觉；教以澡神，律以涤爱；勤修五悔，遍学三宗。无怪乎印坏文成，如入三昧也！彼鼠唧鸟空，惯为大言以欺佛者，闻师之风，亦可以少愧矣！</p>
