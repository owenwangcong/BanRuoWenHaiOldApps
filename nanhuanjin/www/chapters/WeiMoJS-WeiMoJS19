<h1>《黄叶闲谈》第二讲 权开一门</h1><p> 曰显、曰密、曰禅、曰净、曰般舟，乃至空有诸宗，万流竞射，德实一趋。及其趋已，不但竞失万流，而实趋无一德。释氏之学，万有之殊，悉尽于此，故曰：人无我，法无我。当人果无人法两执，又不落在不执处，一派圆成，逢佛说佛，逢祖说祖，逢天堂说天堂，逢地狱说地狱，逢人说人，逢一切说一切，不但善恶境界，地狱天堂，奈你不何，即三世诸佛，释迦老子亦窥探无门，觑你不着，岂不诚大大夫哉？无如当人偏偏要无事生事，头上安头，把一片清净处所，东糅西杂，放尿屙屎，日复一日，年复一年，点染堆污，积成秽土，然后万里趋诚，千方决策，向善知识前求解脱、求清净。咄！惑哉！是处也，本自清净，汝自染秽，但除其秽，清净自复。善知识者不过示汝自除其秽耳！宁有善知识代汝吞却屎尿邪？ 苦哉！苦哉！去圣时遥，今之所谓善知识者，多未亲见亲证，或见也证也，大都滞在半途，未及其至，尽把光圣言章，古人妙义，蕴在胸中，或抄在册上，外形大德、内蕴巨奸，处处要人供养，滴滴阴埋已私，学人或有请益，师家无由观机，于是称郑称扬，说禅说道，是己非人，叛圣离经，狐媚莘莘学子，钝置人家女男。如是之流，不但教令学人吞没屎尿，而师家早已预吞自吞也，苦不自觉耳：可无悲乎？等如上说，犹是一期方便之语，都非达者向上之程，何也？滞在净秽也。若有智慧人、过量人、本分人一闻便知，一举便明，在这个场所说什么秽、什么净、什么优、什么劣、什么学人、什么师家，把一切秽、一切净、一切优、一切劣、一切，学人师家抛向无生国里，然后从净上、秽上，优上、劣上、学人师家上头头上显，物物上明，坐水月道场，行空花佛事、所谓净佛国土，成就众生也。门也者门乎此。为何如此？久之，乃曰：玄都观里桃千树，尽是刘郎去后栽。 </p>
