<p align="center" style="text-align:center"><b><span style="font-size:36.0pt;color:#FF6600">大佛顶首楞严经研究<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">──民国九年十月在武昌讲经会提案──<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">前言</a></span></p>
<p align="center" style="text-align:center"><span lang="EN-US"><a href="#a01">卷一</a></span></p>
<p align="center" style="text-align:center"><span lang="EN-US"><a href="#a02">卷二</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a03">卷三</a></span></p>
<p align="center" style="text-align:center"><span lang="EN-US"><a href="#a04">卷四</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a05">卷五</a></span></p>
<p align="center" style="text-align:center"><span lang="EN-US"><a href="#a06">卷六</a></span></p>
<p align="center" style="text-align:center"><span lang="EN-US"><a href="#a07">卷七</a></span></p>
<p align="center" style="text-align:center"><span lang="EN-US"><a href="#a08">卷八</a></span></p>
<p align="center" style="text-align:center"><span lang="EN-US"><a href="#a09">卷九</a></span></p>
<p align="center" style="text-align:center"><span lang="EN-US"><a href="#a10">卷十</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a11">余说</a></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">出版说明<span lang="EN-US"></span></span></p>
<p>‘大佛顶首楞严经研究’部分，文中论曰的部分系‘大佛顶首楞严经摄论’内容。</p>
<p><span style="color:#333399"><a name="a00"></a>前 言<span lang="EN-US"></span></span></p>
<p><font color="#333399">一<span>&nbsp; </span>明本经在佛藏中之相对位置</font></p>
<p>案曰：往常讲经之式，都以悬论一经纲要、广解经题，继之科释文义，编为次第。兹以纲要，经文自明，先事空述，转厌繁仍。本经五题，亦见经文；结集者撮录之略题，亦无于文前先释之必要。故今直从经文为研究之起点。然与同人研究本经，于本经取为何种研究之对象，不可不先事讨究之。佛应时机说法，法法皆为第一。后时说经者依遵之，往往持讲一经，即崇其持讲之经为独尊无侣。夫隆重之以专其信，洵亦法王殊胜方便；无如扬于此者、不免有抑于彼，学者执之，差违随起。大藏经论、多束之高阁者，讲师之抱一摈余，盖未始非一种原因也。虽一一法皆为法界，亦一一法各住法位，故兹不将本经为佛法或一切法中绝对最高之法；但取为佛藏种种经论中占有一相对位置者以研究之。本斯意可提出与同人研究者，有六端焉。</p>
<p><font color="#333399">甲<span>&nbsp; </span>宗义上之本经相对位置──真言宗者</font></p>
<p>论曰：本经始终唯是持顶咒……陀罗尼灌顶章句也。<span lang="EN-US"></span></p>
<p>案曰：观之论文，已足见本经于各宗派中当属于真言宗矣。不第是也，真言宗专主事事无碍，以六大、四曼、三密为体相用。本经观世音所说之四不思议。及七卷初佛说建坛仪轨、持咒行法，既完具四曼、三密之义相；且三卷中之说七大，皆曰清净本然周遍法界，与说五蕴等异；四卷中说意根之根元，亦目为清净四大，并有浮根四尘；不尤合真言宗六大为体之义，而特殊乎余宗经论之唯以心性为体乎！又长水疏列别题曰：一名中印度那烂陀大道场经，于灌顶部录出别行。“中印度那烂陀大道场经”者，犹云“中印度那烂陀寺（那烂陀、乃寺旁池中龙名，译施无厌）所编定之藏经”也。其编定之大藏，以意揣之，于经藏中殆分有显密之二教。于密教中，又分为灌顶部等之五部（五部见真言宗真实三昧耶经：东金刚部、南宝生部、西莲花部、北羯磨部、中灌顶部，毗卢遮那如来主之。观世音属莲花部）。而本经则属于密教灌顶部中之一种经，故曰于灌顶部录出别行。然则本经之必为真言宗经典，岂不尤可见乎！故昔者虞淳熙序憨山师本经悬镜，亦云空中之镜悬而照坛中之镜，盖持心咒之仪轨也。乃至舍咒心而谈真心，是增益多闻，非世尊意，亦非憨师之意矣。亦足相与发明。然真言宗又大别为胎藏界、金刚界。胎藏界重在理，纯诠果德。金刚界重在智，兼诠因行。窃指本经为属于真言宗金刚界、由莲花部观世音因门证入灌顶部毗卢遮那果海者，愿同人研究之者一。</p>
<p><font color="#333399">乙<span>&nbsp; </span>教乘上之本经相对位置──大乘普为出世乘者</font></p>
<p>案曰：佛之言教，咸能使人信解行证，载以运因至果；故凡教皆乘也。然以机感不同，教施非一，因是运载之用亦多差异。约言其概，略标如左：</p>
<p><span>&nbsp;&nbsp;&nbsp; </span>┌小──阿含等</p>
<p><span>&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;┌三乘</p>
<p>教乘┤<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌普为─┤</p>
<p><span>&nbsp;&nbsp; </span>&nbsp;│&nbsp;&nbsp;&nbsp; ┌通共─┤&nbsp;&nbsp;&nbsp;&nbsp;&nbsp; └五乘</p>
<p><span>&nbsp;&nbsp;&nbsp; </span>└大─┤&nbsp;&nbsp;&nbsp;&nbsp;&nbsp; └会归──法华等</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└不共────圆觉楞伽等</p>
<p>阿含等经为小乘教、易知。分之亦应有共、不共。共者，通摄人乘、天乘善法及缘觉法。不共，专指声闻乘法。圆觉、楞伽等经，为不共大乘教，易知。华严、法华，颇有异论。虽古来皆以华严为不共大乘，但华严入法界品亦通摄二乘乃至人天善行。而法华既会三归一，三废一存，唯一无三，应是不共或非共非不共。然据其胜者属当之，则华严不共，法华共为便。大乘教中普为乘教，则大乘经大都皆是。盖以人天戒定、声缘谛慧，既皆大乘阶嶝，自应含摄靡遗。彼人、天、声、缘乘机受之，固不妨自成其人、天、声、缘乘法益也。然主行者实大乘教，特旁化及于人、天、声、缘耳。按其旁化所及论之，可更析为出世三乘之普为乘，与世出世五乘之普为乘。本经于解脱门通收大小乘之圣证，戒禅又皆专注重出生死，终结之曰“知有涅槃不恋三界”，当是普为出世三乘之大乘教。独说七趣业果，兼助增人天之善行，故蒙钞有第八人天行位者，乃至尚思救将来之急，谛审之哉一文。今判本经正属于普为出世三乘大乘教，兼通于普为世出世五乘之大乘教，愿同人研究之者二。</p>
<p><font color="#333399">丙<span>&nbsp; </span>化法上之本经相对位置──先出世而后济世者</font></p>
<p>案曰：尝观夫大乘之化法，可分三类：一、为先出世自度而后度人济世之化法，此类大乘经典较多，智增上菩萨适用之。二、为唯度人济世即成出世自度之化法，此类若维摩诘经等较少，悲增上菩萨适用之。三、为在同时自度度人出世济世之化法，此为大乘经典通义，悲智均等菩萨为宜。本经以阿难堕淫室、承佛救为发起因缘，阿难因之欲从有力能救人之大乘，求一方便门先速自超脱：一、证于说戒不先戒杀而戒淫；二、证于圆通门不单取菩萨而兼收二乘无学。余若“汝虽历劫忆持如来秘密妙严，不如一日修无漏业，远离世间憎爱二苦”。持咒利根先得须陀洹果，性比丘尼成阿罗汉，阿难自知修证无学道成，皆可证知本经为先出世自度而后度人济世之化法。然阿难既发“愿令得果成宝王，还度如是恒沙众，将此深心奉尘刹，是则名为报佛恩”之宏誓，后有“我虽未度愿度末劫一切众生”之请。则谓本经兼有同时自度度人、出世济世之化可也，愿同人研究之者三。</p>
<p><font color="#333399">丁<span>&nbsp; </span>行人上之本经相对位置──苾刍者</font> </p>
<p>案曰：佛法中修行人，有男女缁素诸部类。所修行法，往往因人之部类而异宜。按之本经，则当以出家男子之苾刍为独宜。第一、以发起及当机者之阿难尊者，是苾刍故，且是好心出家具戒多闻之苾刍故，佛自然多就苾刍所宜行者开示之。第二、无论修耳门之圆通，持顶光之神咒，皆须严净律仪；否则不能现生成就，但可远资胜缘，或且不免堕魔邪故。因此、本经行法虽不限人修证，而除苾刍外，余一切人势较难，愿同人研究之者四。</p>
<p><font color="#333399">戊<span>&nbsp; </span>观境上之本经相对位置──耳根者</font></p>
<p>案曰：出世定慧皆成于观。能观之智，初必属于意识相应之慧心所为主。但于初心所观之境，则可种种择取不一。大乘经论择取初心观境之显而易见者：若起信论之取一心二门为所观境；成唯识论之取一切法唯识为所观境；中论之取一切法毕竟空为所观境；摩诃止观之取意识心王为所观境；皆择定所观境体之有异，非能观智体之有异。或者混能所智境之不辨，争执本经破识取根等义，皆失之矣。今谓若论本经之择观境，虽直可谓之“唯六根论”，所谓十八界摄一切法尽。六尘是六根之影，六识是六尘之影，识发乎尘，尘出乎根，故六根摄一切法尽。摄论尝论正脉疏最得此一门之意。</p>
<p>论曰：戊、本经始终唯令选入耳根……此亦方便之方便欤！<span lang="EN-US"></span></p>
<p>案曰：依是、可见本经所择取观境，先择诸法中之六根，次择六根中之耳门，较诸经论择之独审，愿同人研究之者五。</p>
<p><font color="#333399">己<span>&nbsp; </span>修门上之本经相对位置──奢摩它者</font></p>
<p>论曰：乙、本经始终唯令修证如来禅……回为己解，疑误后学耳！<span lang="EN-US"></span></p>
<p>论曰：癸、本经始终唯令必入解行相应地……盖有非言辞可论量者矣！<span lang="EN-US"></span></p>
<p>案曰：观此可知若论本经修进门路，不唯如来藏心、圆通法门，皆是修禅之门，所悬示之菩提圣位，所分析之阴妄魔境，亦依禅那之增进相为说，故直可谓之禅那波罗密经也。禅那、华言静虑，乃寂静心中微密观察义。蒙钞咨决疑义第四克示方便一章，所云寂静观照，只一奢摩他可了之。憨山大师通议，谓本经始终皆不外乎破五蕴之妄，显一心之真。咸可参证。本经为修大乘上上禅之方便门也，憨山大师答武昌段幻然给谏书，尤为透露；愿同人研究之者六。</p>
<p>案曰：出此六义，亦有次第。首知此经属于密教，密教为大乘教。进论此经为何种大乘教，于是次知属大乘教之普为乘。然普为乘应机施设，化法不一，乃进论此经为智增上之化法。因之更审定乎行人之宜苾刍，观境之为六根中之耳根，修门之为如来奢摩它禅（观境、修门有异，若此经之选择耳根是择观境，而于此观境上宜专用止、或专用观、或用兼修，则为修门）。而本经于佛法中之位置，乃庶能较得其真；从之研究，亦较有可范也。昔尝著论，颇有不同，录之以供比对研究。</p>
<p>论曰：问曰：本经自度震旦……观之不妨互异，六也。<span lang="EN-US"></span></p>
<p><font color="#333399">二<span>&nbsp; </span>释古近人对于本经四种之疑</font></p>
<p>案曰：然上来是对于主张者太过之审裁。一方虽则如是，一方则更有怀疑者不及之患；若不同此提出加以审裁，仍无研究本经之正道可由也。稽古近人对于本经疑点之待析者，凡有四焉：</p>
<p><font color="#333399">甲<span>&nbsp; </span>释古近人对于本经翻译之疑</font></p>
<p>案曰：详古近人对于本经翻译致疑之由：一、因本经系般剌密谛（极量）、弥伽释迦、能降伏僧、怀迪、房融、各私人于广州翻译，不同余经之由国主设译经场诏译。复有“此经五天宝重，禁不出境。般剌三藏欲流东震，屡窃被获。书以微妙细毡，破膊藏之，潜达广州”。又、“极量破膊藏经，渍血坚纸，房相夫人以水渍之，方得开展。或云：融女以水乳和而浸之”。又、“极量翻传事毕，会本国怒其擅出经本，遣人追摄，泛舶西归。又、传经事毕，朝廷责以私译，密谛遂泛舶携梵夹以归”等说。翻译之缘，益成奇秘。二、因本经译人、译本亦传说异词：一说：密谛赍楞严梵夹至，刺史请就制止道场宣译。一说：大唐神龙元年乙巳岁五月二十三日，中天竺沙门般剌密谛于广州制止道场译。先是三岁将梵本泛海达广州制止寺，遇宰相房融宰南铨，遂请对译，房融笔授，乌苌国沙门弥伽释迦译语。一说：大佛顶首楞严经十卷，大唐沙门于广州译。迪、循州人，住罗浮山南楼寺，久习经论，备谙五梵。因游广府，遂遇梵僧，未详其名，对文共译，勒成十卷。译人译本亦似有异。以是二因，遂有疑及本经之翻译为不可凭者。今谓佛教经、律、论之翻译，本无必奉时王诏制之义。若真谛三藏所译诸经论，亦有不经奉诏而与人共译者，则亦何能以不在帝京奉诏翻译故独疑本经？至于传纪本经翻译之事有种种异词者，徒以极量三藏来华才至广州，不久又并梵本怀归，梵文原本及传译主多为人所未窥。益以唐时广陕修阻，往来动经年月，传言易滋舛误。且彼时未有锓木印书术，抄写最艰，睹者必少；而房融与怀迪自将写定之本，各为收藏流布，人或不察，误为二译。据是观之，传说虽异，皆不足疑。稽之开元时释智升所撰释教目录、译经图记，赞宁所撰宋高僧传，与释氏稽古略、佛祖通载等史，皆载有本经翻译之译人、译时、译处及所译之经名卷数，足可证信。蒙钞之传译年主及枝录，稽考颇详，堪资研究。</p>
<p><font color="#333399">乙<span>&nbsp; </span>释古近人对于本经流传之疑</font></p>
<p>案曰：朱晦庵尝云：楞严经只有阿难一事及那烧牛粪出一咒，余底皆是文士添造。又云：楞严是房融所造。又云：楞严大都是禅者巧说。按昔人对于本经之流传疑有二因：一、因房融笔受，文字华妙之故。若所谤文士添造，房融所造等是也。二、因宗门传出禅语称引之故，若所谤禅者巧说等是也。迹之仍由译传之事，纪载不一而来。或说：极量翻经才竟，被本国来取，奉王严制，先不许出；三藏潜来，边境被责，为解此艰，遂即去回。房融入奏，又遇中宗初嗣，未暇宣布，目录阙书。又时禅学者，因内道场得本传写，遂流北地。大通（北宗神秀禅师）在内，亲遇奏经，又写随身，归荆州度门寺。有魏北馆陶沙门慧振，搜访灵迹，常慕此经，于度门寺遂遇此本，初得科判。或说：后因南使入京，经遂流布。因是、授朱晦庵等以可疑之隙，实仍不过未在帝京奉诏而译，致滋误传。然使当时极量不将梵本携归，亦足留为证信，截断群疑。然当时通梵文者多，梵华两土僧众时有往来，岂能欺伪！而惟悫，慧振二师，皆开元间人，已为本经疏赞科判，尤足征信。朱熹辈妄疑之，殆不足辩，近犹有妄人疑之不已者何耶？而蒙钞传译年主及枝录，论之亦详。</p>
<p><font color="#333399">丙<span>&nbsp; </span>释古近人对于本经文义之疑</font></p>
<p>案曰：有对于说七大加见大而疑者，谓其全异大小、显密经论之名数也。有对于说缘起义而疑者，谓其有异乎起信、唯识也。有对于说世界、众生、业果三种相续义而疑者，谓大乘教中不见有此也。有对于说世界相续义而疑者，谓其颇近五行生克之论，而与佛法向来只说四大者异。余处零疑碎难，往往而有，此皆封文滞见，执句随情之过。未悟法本无言，机宜有说，但符元理，不碍多方。佛为法王，自在而说，开会无定，遮表非一，夫岂得以吾人所知文字名句拘之！若能随顺经文，通达其义，便成胜解，何须自障！</p>
<p><font color="#333399">丁<span>&nbsp; </span>释古近人对于本经说时之疑</font></p>
<p>案曰：自古师创“以时先后判教高下”之例，于是将释尊一代之所说，概判属于若干时、若干教，谓之一代时教。于是判本经为方等时者，般若时者，般若后法华前者，法华后涅槃前者，法华时者，涅槃时者，种种不一，皆难尽惬人意。按之经中事迹，益起人究竟佛在何时说此一部经之疑。沈士荣、憨山师、钱牧斋等，皆认此经为密教，通于五时说，最为通论。然未明匿王与释尊同岁，及阿难生及出家之年月，不知此经实起于佛成佛二十年后之所说也。兹录摄论一章于此：</p>
<p>论曰：经时，依真胜义，法性寂灭……诤法华前后者，真无谓耳！<span lang="EN-US"></span></p>
<p>六蔽既开，四疑亦释。大佛顶首楞严经，真文乃灿然现前，可据而研究矣。</p>
<p><a name="a01"></a><span style="color:#333399">研 经<span lang="EN-US"></span></span></p>
<p><span style="color:#333399">卷一<span lang="EN-US"></span></span></p>
<p>论曰：说契经者，皆判三分……曰经益分。<span lang="EN-US"></span></p>
<p><font color="#333399">甲一<span>&nbsp; </span>经序分</font></p>
<p><font color="#333399">乙一<span>&nbsp; </span>化成序</font></p>
<p><b><span style="color:teal">如是我闻：一时、佛在室罗筏城只桓精舍，与大比丘众千二百五十人俱。皆是无漏大阿罗汉：佛子住持，善超诸有，能于国土成就威仪。从佛转轮，妙堪遗嘱，严净毗尼，弘范三界。应身无量，度脱众生，拔济未来，越诸尘累。其名曰：大智舍利弗、摩诃目犍连、摩诃拘絺罗、富楼那弥多罗尼子、须菩提、优波尼沙陀等而为上首。复有无量辟支无学，并其初心同来佛所。属诸比丘休夏自恣。十方菩萨恣决心疑，钦奉慈严，将求密义。即时如来敷座晏安，为诸会中宣示深奥。法筵清众，得未曾有，迦陵仙音，遍十方界。恒沙菩萨来聚道场，文殊师利而为上首。<span lang="EN-US"></span></span></b></p>
<p>案曰：此为大智度论所云六种成就。如是，是信成就。我闻，是闻成就。一时，是时成就。佛在，是主成就。室罗筏城只桓精舍，是处成就。余文皆众成就。如本经诸疏注详解。今为便利，分设两门：</p>
<p>一、翻译：梵语室罗筏，（或作舍卫、具云室罗筏悉底）：华言丰德，富有财产乐境、文明道德等故。只陀，具云逝多、制多：华言战胜，憍萨罗国太子名也。比丘，亦云苾刍：华言有乞士、怖魔、破恶义。阿罗汉，华言有应供、杀贼、无生义。舍利弗，具云奢利弗呾罗：华言鹙子。摩诃目犍连，具云摩诃没特伽罗：华言大采菽氏，名拘律陀，译曰善占。摩诃拘絺罗，华言大膝，鹙子舅父。富楼那弥多罗尼：华言满愿男慈行女。须菩提，华言空生，善吉、善现。优波尼沙陀，华言尘性空。辟支，具云辟知迦罗：华言缘觉，观十二因缘觉悟故。菩萨，具云菩提萨埵：华言觉有情，觉悟之人士也。迦陵，具云迦陵频迦：华言妙声鸟。文殊师利，正云曼殊室利：华言妙吉祥或妙德。</p>
<p>二、研究：此中须研究者：诸疏科文，多有以“属诸比丘”以下文，判入缘起序者，今以舍利弗等是常随众，常依佛住；缘觉、觉有情众，散居无定，非一时集，故分三节叙之。此经当机属由小乘而大乘者，故于菩萨众前叙诸比丘休夏自恣，独详其时节因缘也。尝论本经是普为出世三乘之大乘，故序众成就中、必应具有三乘之众，而匿王等之人天众则不叙及之也。况按：“文殊师利而为上首”之句，分明是经初叙部众之文，殊不应将菩萨众格之使不列于六种成就之中，故今判归化成序中。</p>
<p><font color="#333399">乙二<span>&nbsp; </span>缘起序</font></p>
<p><b><span style="color:teal">时波斯匿王，为其父王讳日营斋，请佛宫掖。自迎如来，广设珍羞无上妙味，兼复亲延诸大菩萨。城中复有长者、居士，同时饭僧，伫佛来应。佛敕文殊：分领菩萨及阿罗汉，应诸斋主。唯有阿难先受别请，远游未还，不遑僧次。既无上座及阿阇黎，途中独归，其日无供，即时阿难执持应器，于所游城次第循乞。心中初求最后檀越以为斋主，无问净秽、刹利尊姓及旃陀罗。方行等慈，不择微贱，发意圆成一切众生无量功德，阿难已知如来世尊诃须菩提及大迦叶，为阿罗汉心不均平。钦仰如来，开阐无遮，度诸疑谤。经彼城隍，徐步郭门，严整威仪，肃恭斋法。尔时、阿难因乞食次，经历淫室，遭大幻术摩登伽女，以娑毗迦罗先梵天咒摄入淫席，淫躬抚摩，将毁戒体。如来知彼淫术所加，斋毕旋归，王及大臣、长者、居士，俱来随佛，愿闻法要。于时世尊顶放百宝无畏光明，光中出生千叶宝莲，有佛化身结跏趺坐，宣说神咒。敕文殊师利将咒往护，恶咒消灭，提奖阿难及摩登伽归来佛所。<span lang="EN-US"></span></span></b></p>
<p>案曰：由阿难堕淫不乱为缘起，不以他人他事；用顶咒、妙德为捄拔，不以他法、他人，有深所以，兹不广论。憨山大师尝云：此经正义，重在单破生死根本，专指淫习为生死根，大定为破敌具。蒙钞咨决疑义第五当机权实，论庆喜堕淫发起之一文，颇可参详。录摄论一章以见其崖略：</p>
<p>论曰：庚、本经始终唯令持心戒……是证首楞严三昧也。<span lang="EN-US"></span></p>
<p>应翻译之名句，可检诸家疏注，翻译名义、佛学大小辞典。</p>
<p>论曰：经序、经益，悉照常途……先剖经宗为三。<span lang="EN-US"></span></p>
<p><font color="#333399">甲二<span>&nbsp; </span>经宗分</font></p>
<p><font color="#333399">乙一<span>&nbsp; </span>顿问顿答悬示始终全义</font></p>
<p><b><span style="color:teal">阿难见佛，顶礼悲泣，恨无始来一向多闻，未全道力。殷勤启请：十方如来得成菩提，妙奢摩他、三摩、禅那最初方便。于时复有恒沙菩萨，及诸十方大阿罗汉、辟支佛等，俱愿乐闻。退座默然，承受圣旨。佛告阿难：“汝我同气，情均天伦，当初发心，于我法中见何胜相？顿舍世间深重恩爱”！阿难白佛：“我见如来三十二相胜妙殊绝，形体映彻犹如琉璃。常自思惟：此相非是欲爱所生。何以故？欲气粗浊，腥臊交遘，脓血杂乱，不能发生胜净妙明紫金光聚。是以渴仰，从佛剃落”。佛言：“善哉！阿难！汝等当知：一切众生从无始来生死相续，皆由不知常住真心性净明体，用诸妄想，此想不真故有轮转。汝今欲研无上菩提真发明性，应当直心酬我所问。十方如来同一道故出离生死，皆以直心！心言直故，如是乃至终始地位，中间永无诸委曲相。<span lang="EN-US"></span></span></b></p>
<p>论曰：曷为问中顿问一经全义……故略以寄辨焉。<span lang="EN-US"></span></p>
<p>案曰：此中名义尚有须研究者：奢摩他、译云止。止观对立，则可对观曰止。若论观之通义，止何以止？止亦因观。儒书知止而后有定之止，止亦因知，知即观义。故起信论名奢摩他观、与毗钵舍那并称观也。故修止观或修禅观，正称为修观行。然此中之奢摩他、三摩、禅那皆定也，非是观也，特皆由观以成者耳。三摩二字可通于三摩呬多、三摩钵底、三摩提（或三摩地、三昧）之三名，未详此中应属何种。但三名之所诠，皆是定心之相。三摩呬多、译云等引，由观念平等流注趣引定心故。三摩钵底、译云等至，引至定故。三摩提、译等持，住持定故，直译曰定。则此中单举三摩二字，殆是通摄三种名义耳。然三摩地，则定已成，而观之功用不行矣。三摩呬多、三摩钵底，则皆依以观力，所云现见、现观等是，故三摩钵底、在圆觉经以为观。实则观之梵语，是毗钵舍那而非三摩钵底也。禅那、正译静虑，亦有由止而定之后，静而虑、虑而得之义。按之本经，则禅那乃专指定心慧境深证以言。要之、庆喜举此为请，直是请求修禅之方法耳。</p>
<p><font color="#333399">乙二<span>&nbsp; </span>委说委示等流智悲二教</font></p>
<p>论曰：夫佛声教，皆是法界清净……用遮门显胜义谛耳。<span lang="EN-US"></span></p>
<p><font color="#333399">丙一<span>&nbsp; </span>悟证如来性觉</font></p>
<p><font color="#333399">丁一<span>&nbsp; </span>即三道成三德</font></p>
<p><font color="#333399">戊一<span>&nbsp; </span>显如来藏</font></p>
<p><font color="#333399">己一<span>&nbsp; </span>历万法显如来藏而开圆悟</font></p>
<p><font color="#333399">庚一<span>&nbsp; </span>示真实性</font></p>
<p><font color="#333399">辛一<span>&nbsp; </span>破相想遮显如来藏</font></p>
<p><font color="#333399">壬一<span>&nbsp; </span>征定</font></p>
<p><b><span style="color:teal">“阿难！我今问汝：当汝发心缘于如来三十二相，将何所见？谁为爱乐”？阿难白佛言：“世尊！如是爱乐，用我心目。由目观见如来胜相，心生爱乐，故我发心，愿舍生死”。<span lang="EN-US"></span></span></b></p>
<p>论曰：此有二意：一、征知所依……故下文即喻讨贼也。<span lang="EN-US"></span></p>
<p><font color="#333399">壬二<span>&nbsp; </span>破显</font></p>
<p><font color="#333399">癸一<span>&nbsp; </span>破处计以无在显</font></p>
<p><b><span style="color:teal">佛告阿难：“如汝所说真所爱乐因于心目，若不识知心目所在，则不能得降伏尘劳。譬如国王为贼所侵，发兵讨除，是兵要当知贼所在。使汝流转，心目为咎；吾今问汝：唯心与目，今何所在”？阿难白佛言：“世尊！一切世间十种异生，同将识心居在身内；纵观如来青莲华眼，亦在佛面。我今观此浮根四尘，只在我面；如是识心，实居身内”。佛告阿难：“汝今现坐如来讲堂，观只陀林今何所在”？“世尊！此大重阁清净讲堂在给孤园，今只陀林实在堂外”。“阿难！汝今堂中先何所见”？“世尊！我在堂中先见如来，次观大众，如是外望方瞩林园”。“阿难！汝瞩林园因何有见”？“世尊！此大讲堂户牖开豁，故我在堂得远瞻见”。尔时、世尊在大众中，舒金色臂摩阿难顶，告示阿难及诸大众：“有三摩提，名大佛顶首楞严王具足万行、十方如来一门超出妙庄严路，汝今谛听”！阿难顶礼，伏受慈旨。佛告阿难：“如汝所言：身在讲堂，户牖开豁，远瞩林园：亦有众生在此堂中，不见如来见堂外者”？阿难答言：“世尊！在堂不见如来，能见林泉，无有是处”。“阿难！汝亦如是。汝之心灵一切明了，若汝现前所明了心、实在身内，尔时先合了知内身；颇有众生先见身中，后观外物？纵不能见心、肝、脾、胃、爪生、发长、筋转、脉摇、诚合明了，如何不知？必不内知，云何知外？是故应知：汝言觉了能知之心，住在身内，无有是处”。<span lang="EN-US"></span></span></b></p>
<p><b><span style="color:teal">阿难稽首而白佛言：“我闻如来如是法音，悟知我心实居身外。所以者何？譬如灯光然于室中，是灯必能先照室内，从其室门后及庭际。一切众生不见身中独见身外，亦如灯光居在室外，不能照室。是义必明，将无所惑；同佛了义，得无妄耶”？佛告阿难：“是诸比丘，适来从我室罗筏城循乞搏食，归只陀林，我已宿斋。汝观比丘一人食时，诸人饱不”？阿难答言：“不也，世尊！何以故？是诸比丘虽阿罗汉，躯命不同，云何一人能令众饱”？佛告阿难：“若汝觉了知见之心，实在身外，身心相外，自不相干。则心所知，身不能觉，觉在身际，心不能知。我今示汝兜罗绵手，汝眼见时，心分别不”？阿难答言：“如是，世尊”！佛告阿难：“若相知者，云何在外？是故应知：汝言觉了能知之心住在身外，无有是处”。<span lang="EN-US"></span></span></b></p>
<p><b><span style="color:teal">阿难白佛言：“世尊！如佛所言：不见内故，不居身内；身心相知不相离故，不在身外。我今思惟，知在一处”。佛言：“处今何在”？阿难言：“此了知心既不知内而能见外，如我思忖，潜伏根里。犹如有人取琉璃碗，合其两眼，虽有物合而不留碍，彼根随见随即分别。然我觉了能知之心不见内者，为在根故；分明瞩外无障碍者，潜根内故”。佛告阿难：“如汝所言：潜根内在，犹如琉璃。彼人当以琉璃笼眼，当见山河，见琉璃不”？“如是，世尊！是人当以琉璃笼眼，实见琉璃”。佛告阿难：“汝心若同琉璃合者，当见山河，何不见眼？若见眼者，眼即同境，不得成随；若不能见，云何说言此了知心潜在根内如琉璃合？是故应知：汝言觉了能知之心潜伏根里如琉璃合，无有是处”。<span lang="EN-US"></span></span></b></p>
<p><b><span style="color:teal">阿难白佛言：“世尊！我今又作如是思惟：是众生身腑藏在中，窍穴居外，有藏则暗，有窍则明。今我对佛，开眼见明，名为见外；闭眼见暗，名为见内；是义云何”？佛告阿难：“汝当闭眼见暗之时，此暗境界为与眼对，为不对眼？若与眼对，暗在眼前，云何成内？若成内者，居暗室中无日月灯，此室暗中皆汝焦腑？若不对者，云何成见？若离外见，内对所成，合眼见暗，名为身中；开眼见明，何不见面？若不见面，内对不成。见面若成，此了知心及与眼根，乃在虚空，何成在内？若在虚空，自非汝体，即应如来今见汝面，亦是汝身。汝眼已知，身合非觉。必汝执言身，眼两觉，应有二知，即汝一身应成两佛！是故应知：汝言见暗名见内者，无有是处”。<span lang="EN-US"></span></span></b></p>
<p><b><span style="color:teal">阿难言：“我尝闻佛开示四众：由心生故种种法生，由法生故种种心生。我今思惟：即思惟体实我心性。随所合处，心则随有；亦非内、外、中间三处”。佛告阿难：“汝今说言：由法生故种种心生，随所合处心随有者，是心无体则无所合；若无有体而能合者，则十九界因七尘合，是义不然。若有体者，如汝以手自挃其体，汝所知心为复内出、为从外入？若复内出还见身中；若从外来先合见面”？阿难言：“见是其眼，心知非眼，为见非义”。佛言：“若眼能见，汝在室中门能见不？则诸已死尚有眼存，应皆见物。若见物者，云何名死？阿难！又汝觉了能知之心，若必有体，为复一体？为有多体？今在汝身，为复遍体？为不遍体？若一体者，则汝以手挃一支时，四支应觉；若咸觉者，挃应无在。若挃有所，则汝一体自不能成。若多体者，则成多人。何体为汝？若遍体者，同前所挃！若不遍者，当汝触头亦触其足，头有所觉，足应无知。今汝不然，是故应知随所合处心则随有，无有是处”。<span lang="EN-US"></span></span></b></p>
<p><b><span style="color:teal">阿难白佛言：“世尊！我亦闻佛与文殊等诸法王子谈实相时，世尊亦言：心不在内，亦不在外。如我思惟：内无所见，外不相知；内无知故在内不成，身心相知在外非义。今相知故，复内无见，当在中间”。佛言：“汝言中间，中必不迷，非无所在。今汝推中，中何为在？为复在处？为当在身？若在身者，在边非中，在中同内。若在处者，为有所表？为无所表？无表同无，表则无定。何以故？如人以表表为中时，东看则西，南观成北；表体既混，心应杂乱”？阿难言：“我所说中，非此二种。如世尊言：眼、色为缘生于眼识，眼有分别，色尘无知，识生其中则为心在”。佛言：“汝心若在根、尘之中，此之心体为复兼二？为不兼二？若兼二者，物体杂乱。物非体知，成敌两立，云何为中？兼二不成。非知不知，即无体性，中何为相？是故应知：当在中间，无有是处”。<span lang="EN-US"></span></span></b></p>
<p><b><span style="color:teal">阿难白佛言：“世尊！我昔见佛与大目连、须菩提、富楼那、舍利弗四大弟子共转法轮，常言：觉知分别心性，既不在内，亦不在外，不在中间，俱无所在；一切无著，名之为心。则我无著，名为心不”？佛告阿难：“汝言觉知分别心性俱无在者，世间虚空、水、陆、飞行诸所物象，名为一切。汝不著者，为在为无？无则同于龟毛、兔角，云何不著？有不著者，不可名无。无相则无，非无即相；相有则在，云何无著？是故应知：一切无著名觉知心，无有是处”。<span lang="EN-US"></span></span></b></p>
<p>论曰：约文尚有二层……就见显性者，已全具乎此矣！<span lang="EN-US"></span></p>
<p>案曰：从修证于定言，曰奢摩他、三摩、禅那。就定之自身言，则单曰三摩地。故此中曰：有三摩地，名大佛顶首楞严王等也。此三摩地，即为全经所悟通修证之总法。蒙钞咨决疑义第一论法门总别章，亦可参阅。昔尝论之：</p>
<p>论曰：丁、本经始终唯令直成首楞严……但是事行而非理性也。<span lang="EN-US"></span></p>
<p>案曰：大佛顶首楞严六字，先现于此，乃一经全题也。观之开元释教目录，已定名为大佛顶首楞严经。昔者尝审定经名云：</p>
<p>论曰：经名、本经列举五名……故今定名大佛顶首楞严。<span lang="EN-US"></span></p>
<p><font color="#333399">癸二<span>&nbsp; </span>破倒执以无体显</font></p>
<p><b><span style="color:teal">尔时、阿难在大众中，即从座起，偏袒右肩，右膝著地，合掌恭敬而白佛言：“我是如来最小之弟，蒙佛慈爱，虽今出家，犹恃憍怜，所以多闻未得无漏；不能折伏娑毗罗咒，为彼所转，溺于淫舍，当由不知真际所诣。惟愿世尊大慈哀愍，开示我等奢摩他路，令诸阐提隳弥戾车”！作是语已，五体投地。及诸大众，倾渴翘伫，钦闻示诲。尔时、世尊从其面门放种种光，其光晃耀如百千日，普佛世界六种震动。如是十方微尘国土一时开现，佛之威神，令诸世界合成一界。其世界中，所有一切诸大菩萨，皆住本国合掌承听。佛告阿难：“一切众生，从无始来种种颠倒，业种自然如恶叉聚。诸修行人，不能得成无上菩提乃至别成声闻、缘觉，及成外道、诸天魔王及魔眷属，皆由不知二种根本错乱修习；犹如煮沙欲成嘉馔，纵经尘劫终不能得。云何二种？阿难！一者、无始生死根本，则汝今者与诸众生用攀缘心为自性者。二者、无始菩提、涅槃元清净体，则汝今者识精元明，能生诸缘缘所遗者。由诸众生遗此本明，虽终日行而不自觉，枉入诸趣。阿难！汝今欲知奢摩他路，愿出生死，今复问汝”！即时、如来举金色臂，屈五轮指，语阿难言：“汝今见不”？阿难言：“见”。佛言：“汝何所见”？阿难言：“我见如来举臂屈指为光明拳，耀我心目”。佛言：“汝将谁见”？阿难言：“我与大众同将眼见”。佛告阿难：“汝今答我：如来屈指为光明拳，耀汝心目，汝目可见，以何为心当我拳耀”？阿难言：“如来现今征心所在，而我以心推穷寻逐，即能推者我将为心”。佛言：“咄！阿难！此非汝心”！阿难矍然，避坐、合掌，起立白佛：“此非我心，当名何等”？佛告阿难：“此是前尘虚妄相想，惑汝真性！由汝无始至于今生，认贼为子，失汝元常，故受轮转”。阿难白佛言：“世尊！我佛宠弟，心爱佛故，令我出家；我心何独供养如来，乃至遍历恒沙国土承事诸佛及善知识，发大勇猛行诸一切难行法事，皆用此心；纵令谤法永退善根，亦因此心。若此发心不是心者，我乃无心同诸土木，离此觉知更无所有，云何如来说此非心？我实惊怖，兼此大众无不疑惑，惟垂大悲开示未悟”！<span lang="EN-US"></span></span></b></p>
<p><b><span style="color:teal">尔时、世尊开示阿难及诸大众，欲令心入无生法忍。于师子座摩阿难顶而告之言：“如来常说诸法所生，唯心所现。一切因果、世界、微尘，因心成体。阿难！若诸世界一切所有，其中乃至草叶缕结，诘其根元咸有体性；纵令虚空亦有名貌；何况清净妙净明心、性一切心而自无体？若汝执吝分别觉观所了知性必为心者，此心即应离诸一切色、香、味、触诸尘事业别有全性。如汝今者承听我法，此则因声而有分别。纵灭一切见、闻、觉、知，内守幽闲，犹为法尘分别影事。我非敕汝执为非心，但汝于心微细揣摩，若离前尘有分别性，即真汝心；若分别性离尘无体，斯则前尘分别影事。尘非常住，若变灭时此心则同龟毛、兔角，则汝法身同于断灭，其谁修证无生法忍”？即时阿难与诸大众，默然自失。<span lang="EN-US"></span></span></b></p>
<p>论曰：所破倒执，即是文中执吝……体唯一如来藏心也。<span lang="EN-US"></span></p>
<p><font color="#333399">壬三<span>&nbsp; </span>结责</font></p>
<p><b><span style="color:teal">佛告阿难：“世间一切诸修学人，现前虽成九次第定，不得漏尽成阿罗汉，皆由执此生死妄想，误为真实。是故汝今虽得多闻，不成圣果”。<span lang="EN-US"></span></span></b></p>
<p>论曰：或谓九次第中灭受想定……空散消沉、金石土木也。<span lang="EN-US"></span></p>
<p><font color="#333399">辛二<span>&nbsp; </span>就见精表显如来藏</font></p>
<p>论曰：此当略明本经所云见性……故同中复有不同耳。<span lang="EN-US"></span></p>
<p><font color="#333399">壬一<span>&nbsp; </span>蹑前重请得蒙建大法幢</font></p>
<p><b><span style="color:teal">阿难闻已，重复悲泪，五体投地，长跪合掌而白佛言：“自我从佛发心出家，恃佛威神，常自思惟：无劳我修，将谓如来惠我三昧，不知身心本不相代，失我本心；虽身出家，心不入道，譬如穷子舍父逃逝。今日乃知虽有多闻，若不修行与不闻等，如人说食终不能饱。世尊！我等今者二障所缠，良由不知寂常心性，惟愿如来悲愍穷露，发妙明心，开我道眼”！即时如来从胸卍字涌出宝光，其光晃昱有百千色。十方微尘普佛世界一时周遍，遍灌十方所有宝刹诸如来顶，旋至阿难及诸大众。告阿难言：“吾今为汝建大法幢，亦令十方一切众生获妙微密性净明心，得清净眼。<span lang="EN-US"></span></span></b></p>
<p>论曰：法幢一作标帜……方悟此章佛所许耳。<span lang="EN-US"></span></p>
<p><font color="#333399">壬二<span>&nbsp; </span>蹑前逐问专为辨明见性</font></p>
<p>论曰：经文字列为十三段……则成十意。<span lang="EN-US"></span></p>
<p><font color="#333399">癸一<span>&nbsp; </span>借盲有心而灯同眼直指见性是心非眼</font></p>
<p><b><span style="color:teal">“阿难！汝先答我见光明拳，此拳光明因何所有？云何成拳？汝将谁见”？阿难言：“由佛全体阎浮檀金，艳如宝山，清净所生，故有光明；我实眼观；五轮指端屈握示人，故有拳相”。佛告阿难：“如来今日实言告汝：诸有智者要以譬喻而得开悟。阿难！譬如我拳，若无我手不成我拳，若无汝眼不成汝见；以汝眼根例我拳理，其义均不”？阿难言：“唯然！世尊！既无我眼，不成我见；以我眼根例如来拳，事义相类”。佛告阿难：“汝言相类，是义不然。何以故？如无手人，拳毕竟灭；彼无眼者，非见全无。所以者何？汝试于途询问盲人：汝何所见？彼诸盲人必来答汝：我今眼前唯见黑暗，更无他瞩。以是义观，前尘自暗，见何亏损”？阿难言：“诸盲眼前唯睹黑暗，云何成见”？佛告阿难：“诸盲无眼唯观黑暗，与有眼人处于暗室，二黑有别、为无有别”？“如是，世尊！此暗中人与彼群盲，二黑校量，曾无有异”。“阿难！若无眼人全见前黑，忽得眼光，还于前尘见种种色名眼见者；彼暗中人全见前黑，忽获灯光，亦于前尘见种种色应名灯见。若灯见者，灯能有见，自不名灯。又则灯观，何关汝事？是故当知：灯能显色；如是见者是眼非灯。眼能显色；如是见性是心非眼”。<span lang="EN-US"></span></span></b></p>
<p>论曰：盖盲者眼虽失而心固存……是显见性也明矣。<span lang="EN-US"></span></p>
<p><font color="#333399">癸二<span>&nbsp; </span>借客不住而尘摇动现验见性常住无动</font></p>
<p><b><span style="color:teal">阿难虽复得闻是言，与诸大众口已默然，心未开悟。犹冀如来慈音宣示，合掌清心伫佛悲诲。尔时、世尊舒兜罗绵网相光手，开五轮指，诲敕阿难及诸大众：“我初成道，于鹿园中，为阿若多五比丘等及汝四众言：一切众生不成菩提及阿罗汉，皆由客尘烦恼所误。汝等当时因何开悟，今成圣果”？时憍陈那起立白佛：“我今长老，于大众中独得解名，因悟客尘二字成果。世尊！譬如行客投寄旅亭，或宿或食，宿食事毕，俶装前途，不遑安住；若实主人，自无攸往。如是思惟：不住名客，住名主人；以不住者名为客义。又如新霁，清旸升天，光入隙中，发明空中诸有尘相；尘质摇动，虚空寂然。如是思惟：澄寂名空，摇动名尘；以摇动者名为尘义”。佛言：“如是”。即时如来于大众中，屈五轮指，屈已复开、开已又屈，谓阿难言：“汝今何见”？阿难言：“我见如来百宝轮掌，众中开合”。佛告阿难：“汝见我手众中开合，为是我手有开有合？为复汝见有开有合”？阿难言：“世尊宝手众中开合，我见如来手自开合，非我见性有开有合”。佛言：“谁动谁静”？阿难言：“佛手不住，而我见性尚无有静，谁为无住”！佛言：“如是”。如来于是从轮掌中，飞一宝光在阿难右，即时阿难回首右盼；又放一光在阿难左，阿难又则回首左盼。佛告阿难：“汝头今日何因摇动”？阿难言：“我见如来出妙宝光来我左右，故左右观，头自摇动”。“阿难！汝盼佛光左右动头，为汝头动？为复见动”？“世尊！我头自动，而我见性尚无有止，谁为摇动”！佛言：“如是”。于是如来普告大众：“若复众生，以摇动者名之为尘，以不住者名之为客；汝观阿难头自动摇，见无所动。又汝观我手自开合，见无舒卷。云何汝今以动为身？以动为境？从始洎终念念生灭遗失真性，颠倒行事，性心失真，认物为己；轮回是中，自取流转”！<span lang="EN-US"></span></span></b></p>
<p>论曰：言现验者，……故卒开真悟也。<span lang="EN-US"></span></p>
<p>案曰：第一卷中尚有须研究者，提出于此：问：佛征阿难心何所在，及其陈说心之在处，则又一一破曰：无有是处。若云心本无在故皆破之；心既无在，佛不应征心何所在。若云心原有在，特以阿难未能了知，谬指在处，故与一一破除；则心究为何在？答：佛意只要人发明于心耳。心若发明，在不在都了无交涉。何者？若明妄心，妄心等于空华，原来全无，何论乎在不在？若明真心，真心充于法界，绝对不二，何论乎在不在？然以世人不明，妄执心之在处，是故佛征阿难心何所在，逐而破之。</p>
<p>问：阿难举出能推穷寻逐者为心，佛咄非心。而曰：“若汝执吝分别觉观所了知性必为心者，此心即应离诸一切色、香、味、触诸尘事业，别有全性；乃至若离前尘有分别性，即真汝心。若分别性离尘无体，斯则前尘分别影事”。或谓：阿难举能推者为心，佛则谓其执吝所了知性为心，可见佛所以咄其非心者，徒以阿难错举所推影事、谬当能推之心；非斥能推之分别性为非心也。若真能推之分别性，则即是心，故曰若离前尘有分别性，即真汝心。或谓：能推穷寻逐之分别觉观，正是虚妄相想，为佛所咄谓非心者。必为心者，即应离尘别有全性；正令反明离尘无性，定非是心，非以离尘别有之全性为心也。若离前尘有分别性，即真汝心；正令反明此分别性，离尘必无，定非是心，非以离前尘所有之分别性为心也。此能推心，用分别觉观而得有了知，故曰分别觉观所了知性；非指被分别觉观之心之所了知者。为阿难错认为能推之心，佛始咄之为非心也。二说皆能自圆，如何定当，试研究之。</p>
<p><a name="a02"></a><span style="color:#333399">卷二<span lang="EN-US"></span></span></p>
<p><font color="#333399">癸三<span>&nbsp; </span>借色身变而观河之见无改显见性一向不生不灭</font></p>
<p><b><span style="color:teal">尔时、阿难及诸大众，闻佛示诲，身心泰然。念无始来失却本心，妄认缘尘分别影事，今日开悟，如失乳儿忽遇慈母。合掌礼佛，愿闻如来显出身心真妄虚实，现前生灭与不生灭二发明性。时波斯匿王起立白佛：“我昔未承诸佛诲敕，见迦旃延、毗罗胝子，咸言此身死后断灭，名为涅槃。我虽值佛，今犹狐疑。云何发挥，证知此心不生灭地？今此大众诸有漏者，咸皆愿闻”。佛告大王：“汝身现在，今复问汝：汝此肉身为同金刚常住不朽？为复变坏”？“世尊！我今此身终从变灭”。佛言：“大王！汝未曾灭云何知灭”？“世尊！我此无常变坏之身虽未曾灭，我观现前念念迁谢，新新不住；如火成灰，渐渐销殒，殒亡不息，决知此身当从灭尽”。佛言：“如是，大王！汝今生龄已从衰老，颜貌何如童子之时”？“世尊！我昔孩孺，肤腠润泽，年至长成血气充满，而令颓龄迫于衰耄，形色枯悴，精神昏昧，发白面皱，逮将不久，如何见比充盛之时”！佛言：“大王！汝之形容应不顿朽”？王言：“世尊！变化密移，我诚不觉，寒暑迁流，渐至于此。何以故？我年二十虽号年少，颜貌已老初十岁时；三十之年又衰二十；于今六十又过于二，观五十时宛然强壮。世尊！我见密移，虽此殂落其间流易且限十年。若复令我微细思惟：其变宁唯一纪二纪，实为年变；岂唯年变，亦兼月化；何直月化，兼又日迁。沉思谛观：刹那刹那、念念之间不得停住；故知我身终从变灭”。佛告大王：“汝见变化迁改不停，悟知汝灭，亦于灭时，汝知身中有不灭耶”？波斯匿王合掌白佛：“我实不知”！佛言：“我今示汝不生灭性。大王！汝年几时见恒河水”？王言：“我生三岁，慈母携我谒耆婆天，经过此流，尔时即知是恒河水”。佛言：“大王！如汝所说，二十之时衰于十岁，乃至六十，日月岁时念念迁变；则汝三岁见此河时，至年十三其水云何”？王言：“如三岁时宛然无异；乃至于今年六十二，亦无有异”。佛言：“汝今自伤发白面皱，其面必定皱于童年；则汝今时观此恒河，与昔童时观河之见，有童耄不”？王言：“不也，世尊”！佛言：“大王！汝面虽皱，而此见精性未曾皱！皱者为变，不皱非变；变者受灭，彼不变者元无生灭，云何于中受汝生死？而犹引彼末伽黎等，都言此身死后全灭”！王闻是言，信知身后舍生趣生，与诸大众踊跃欢喜，得未曾有。<span lang="EN-US"></span></span></b></p>
<p>论曰：文曰：而此见精性未曾皱……迷而不知，假说遗失耳。<span lang="EN-US"></span></p>
<p>案曰：匿王观察身之迁化，从粗入精，从浅入深，分析时间至于刹那刹那、念念之间不得停住。其推验者，可谓微细详审之极。然后始归纳为一结论曰：故知我身终从变灭。其所从事之者，岂非今之治科学者所谓客观之实验、内籀之推论之无上科学法门哉。此之观察，善者则成小乘无常之谛观，虽悟世间无常，而别求真常于世间之外；今显变灭中不变灭，正为阿难以对治其别求乎真常也。不善则成凡外断灭之疑见，将谓身坏心灭，更无流业转生之者；今显变灭中不变灭，兼为匿王洎诸凡夫外学之辈，以对治其死后断灭见也。今之治科学者，大都持断灭见，自以从经验上沉思谛观所得，不容置疑；且夸为晚世科学之发明，指古人为迷信。未知此种断灭邪见，在三四千年前若迦旃延、毗罗胝子、末伽黎辈，早发明得极精透矣。迩闻西洋人欧根等，颇知变坏中即有不变坏，不变坏体不离种种变坏之相而有，庶几此中佛说之义。其实此义原非难见，今试掩卷思之：使非有不变之真了知性，既已随诸变化迁运而逝，今又如何能了知幼少壮老种种之变化？并知三岁时与六十二岁时观河之见之未尝异哉！见分、相分皆依自证分起；若无自证分心，则相逝见灭后，曾经相见，应不能重重皆永得了知。观此，则变灭法中有不变灭性，不跃然可知乎！</p>
<p><font color="#333399">癸四<span>&nbsp; </span>借首尾换而垂臂之手无失显见性从来不增不减</font></p>
<p><b><span style="color:teal">阿难即从座起，礼佛合掌，长跪白佛：“世尊！若此见闻必不生灭，云何世尊名我等辈遗失真性，颠倒行事？愿兴慈悲洗我尘垢”！即时如来垂金色臂，轮手下指，示阿难言：“汝今见我母陀罗手为正为倒”？阿难言：“世间众生以此为倒，而我不知谁正谁倒”。佛告阿难：“若世间人以此为倒，即世间人将何为正”？阿难言：“如来竖臂，兜罗绵手上指于空，则名为正”。佛即竖臂，告阿难言：“若此颠倒首尾相换，诸世间人一倍瞻视，则知汝身与诸如来清净法身，比类发明：如来之身名正遍知，汝等之身号性颠倒。随汝谛观汝身、佛身，称颠倒者，名字何处号为颠倒”？于时阿难与诸大众，瞪瞢瞻佛目睛不瞬，不知身心颠倒所在。佛兴慈悲，哀愍阿难及诸大众，发海潮音遍告同会：“诸善男子！我常说言：色心诸缘及心所使、诸所缘法，唯心所现；汝身、汝心，皆是妙明真精妙心中所现物。云何汝等遗失本妙圆妙明心宝明妙性、认悟中迷？晦昧为空；空晦暗中结暗为色；色杂妄想，想相为身；聚缘内摇，趣外奔逸，昏扰扰相以为心性。一迷为心，决定惑为色身之内，不知色身外洎山河虚空大地，咸是妙明真心中物。譬如澄清百千大海，弃之、唯认一浮沤体目为全潮，穷尽瀛渤。汝等即是迷中倍人！如我垂手等无差别，如来说为可怜愍者”。<span lang="EN-US"></span></span></b></p>
<p>论曰：世间人说垂手为倒……回观色相同一沤耳。<span lang="EN-US"></span></p>
<p><font color="#333399">癸五<span>&nbsp; </span>借尘象可还可择见精无还无择显见性汝真</font></p>
<p><b><span style="color:teal">阿难承佛悲敕，深悔垂泣，叉手而白佛言：“我虽成佛如是妙音，悟妙明心元所圆满常住心地。而我悟佛现说法音，现以缘心，允所瞻仰；徒获此心，未敢认为本元心地。愿佛哀愍宣示圆音，拔我疑根归无上道”！佛告阿难：“汝等尚以缘心听法，此法亦缘，非得法性。如人以手指月示人，彼人因指当应看月，若复观指以为月体，此人岂唯亡失月轮，亦亡其指。何以故？以所标指为明月故。岂惟亡指，亦复不识明之与暗。何以故？即以指体为月明性，明暗二性无所了故。汝亦如是，若以分别我说法音为汝心者，此心自应离分别音、有分别性。譬如有客寄宿旅亭，暂止便去，终不常住；而掌亭人都无所去，名为亭主。此亦如是，若真汝心，则无所去，云何离声无分别性？斯则岂唯声分别心，分别我容，离诸色相无分别性；如是乃至分别都无，非色非空，拘舍离等昧为冥谛，离诸法缘无分别性：则汝心性各有所还，云何为主”？阿难言：“若我心性各有所还，则如来说妙明元心，云何无还？惟垂哀愍为我宣说”！佛告阿难：“且汝见我见精明元，此见虽非妙精明心，如第二月；非是月影。汝应谛听！今当示汝无所还地。阿难！此大讲堂，洞开东方，日轮升天则有明耀；中夜黑月，云雾晦暝，则复昏暗；户牖之隙则复见通；墙宇之间则复观壅；分别之处则复见缘；顽虚之中遍是空性；郁垺之象则纡昏尘；澄霁敛氛又观清净。阿难！汝咸看此诸变化相，吾今各还本所因处。云何本因？阿难！此诸变化，明还日轮；何以故？无日不明，明因属目，是故还日。暗还黑月；通还户牖；壅还墙宇；缘还分别；顽虚还空；郁垺还尘；清明还霁。则诸世间一切所有，不出斯类。汝见八种见精明性，当欲谁还！何以故？若还于明，则不明时无复见暗。虽明暗等种种差别，见无差别，诸可还者自然非汝；不汝还者非汝而谁？则知汝心本妙明净，汝自迷闷丧本受轮，于生死中常被漂溺，是故如来名可怜愍”。<span lang="EN-US"></span></span></b></p>
<p><b><span style="color:teal">阿难言：“我虽识此见性无还，云何得知是我真性”？佛告阿难：“吾今问汝；今汝未得无漏清净，承佛神力见于初禅，得无障碍；而阿那律见阎浮提，如观掌中庵摩罗果；诸菩萨等见百千界；十方如来穷尽微尘清净国土无所不瞩；众生洞视不过分寸。阿难！且吾与汝观四天王所在宫殿，中间遍览水陆空行，虽有昏明种种形象，无非前尘分别留碍。汝应于此分别自他，今吾将汝择于见中，谁是我体？谁为物象？阿难！极汝见源，从日月宫是物非汝，至七金山周遍谛观，虽种种光亦物非汝；渐渐更观云腾、鸟飞、风动、尘起、树木、山川、草芥、人畜，咸物非汝。阿难！是诸近远诸有物性，虽复差殊，同汝见精清净所瞩。则诸物类自有差别，见性无殊。此精妙明，诚汝见性。若见是物，则汝亦可见吾之见。若同见者名为见吾，吾不见时，何不见吾不见之处？若见不见，自然非彼不见之相。若不见吾不见之地，自然非物，云何非汝？又则汝今见物之时，汝既见物，物亦见汝；体性纷杂，则汝与我并诸世间不成安立。阿难！若汝见时，是汝非我；见性周遍，非汝而谁？云何自疑汝之真性，性汝不真，取我求实”！<span lang="EN-US"></span></span></b></p>
<p>论曰：阿难承佛前言……以见性为前境之倒想者也。<span lang="EN-US"></span></p>
<p><font color="#333399">癸六<span>&nbsp; </span>借器界局方局量见精超方超量显见性自在</font></p>
<p><b><span style="color:teal">阿难白佛言：“世尊！若此见性必我非余，我与如来观四天王胜藏宝殿，居日月宫，此见周圆遍娑婆国；退归精舍只见伽蓝，清心户堂但瞻檐庑。世尊！此见如是，其体本来周遍一界，今在室中唯满一室，为复此见缩大为小？为当墙宇夹令断绝？我今不知斯义所在，愿垂弘慈为我敷演”！佛告阿难：“一切世间大小、内外诸所事业，各属前尘，不应说言见有舒缩。譬如方器中见方空，吾复问汝：此方器中所见方空，为复定方？为不定方？若定方者，别安圆器空应不圆；若不定者，在方器中应无方空。汝言不知斯义所在，义性如是，云何为在？阿难！若复欲令入无方圆，但除器方。空体无方，不应说言更除虚空方相所在。若如汝问：入室之时缩见令小，仰观日时，汝岂挽见齐于日面？若筑墙宇能夹见断，穿为小窦，宁无续迹？是义不然。一切众生从无始来迷己为物，失于本心，为物所转；故于是中观大、观小。若能转物，则同如来身心圆明，不动道场，于一毛端遍能含受十方国土”。<span lang="EN-US"></span></span></b></p>
<p>论曰：承上章阿难已认见性……器界胥随见性而转矣。<span lang="EN-US"></span></p>
<p><font color="#333399">癸七<span>&nbsp; </span>就见精非是物非非物显见性一真绝待</font></p>
<p><b><span style="color:teal">阿难白佛言：“世尊！若此见精必我妙性，今此妙性现在我前，见必我真，我今身心复是何物？而今身心分别有实，彼见无别分辨我身。若实我心，令我今见，见性实我而身非我，何殊如来先所难言物能见我？惟垂大慈，开发未悟”！佛告阿难：“今汝所言见在汝前，是义非实。若实汝前，汝实见者，则此见精既有方所，非无指示。且今与汝坐只陀林，遍观林渠及与殿堂，上至日月，前对恒河，汝今于我师子座前，举手指陈是种种相：阴者是林，明者是日，碍者是璧，通者是空；如是乃至草树纤毫，大小虽殊，但可有形无不指著。若必其见现在汝前，汝应以手确实指陈何者是见？阿难当知：若空是见，既已成见，何者是空？若物是空，既已是见，何者为物？汝可微细披剥万象，析出精明净妙见元，指陈示我，同彼诸物分明无惑”。阿难言：“我今于此重阁讲堂，远洎恒河、上观日月，举手所指，纵目所观，指皆是物，无是见者。世尊！如佛所说，况我有漏初学声闻，乃至菩萨亦不能于万物象前剖出精见，离一切物别有自性”！佛言：“如是，如是”！佛复告阿难：“如汝所言：无有见精、离一切物别有自性，则汝所指是物之中、无是见者。今复告汝：汝与如来坐只陀林，更观林苑乃至日月种种象殊，必无见精受汝所指；汝又发明此诸物中何者非见”？阿难言：“我实遍见此只陀林，不知是中何者非见。何以故？若树非见，云何见树？若树即见，复云何树？如是乃至若空非见，云何见空？若空即见，复云何空？我又思惟：是万象中微细发明无非见者”！佛言：“如是，如是”。<span lang="EN-US"></span></span></b></p>
<p><b><span style="color:teal">于是大众非无学者，闻佛此言，茫然不知是义终始，一时惶悚，失其所守。如来知其魂虑变慑，心生怜愍，安慰阿难及诸大众：“诸善男子！无上法王是真实语！如所如说不诳不妄，非末伽黎四种不死矫乱论议。汝谛思惟，无忝哀慕”。是时、文殊师利法王子愍诸四众，在大众中即从座起，顶礼佛足，合掌恭敬而白佛言：“世尊！此诸大众，不悟如来发明二种精见色空、是非是义。世尊！若此前缘色空等象，若是见者，应有所指；若非见者，应无所瞩。而今不知是义所归，故有惊怖，非是畴昔善根轻鲜。惟愿如来大慈发明：此诸物象与此见精，元是何物，于其中间无是非是”！佛告文殊及诸大众：“十方如来及大菩萨，于其自住三摩地中，见与见缘并所想相，如虚空华本无所有；此见及缘，元是菩提妙净明体，云何于中有是非是？文殊！吾今问汝：如汝文殊，更有文殊是文殊者？为无文殊”？“如是，世尊！我真文殊，无是文殊。何以故？若有是者，则二文殊。然我今日非无文殊，于中实无是非二相”。佛言：“此见妙明与诸空尘，亦复如是。本是妙明无上菩提净圆真心，妄为色空及与闻见，如第二月，谁为是月？又谁非月？文殊！但一月真，中间自无是月、非月。是以汝今观见与尘种种发明，名为妄想，不能于中出是非是。由是真精妙觉明性，故能令汝出指非指”！<span lang="EN-US"></span></span></b></p>
<p>论曰：承上番番破除……若契真觉，无是非是。<span lang="EN-US"></span></p>
<p><font color="#333399">癸八<span>&nbsp; </span>就见精非因缘非自然显见性离相即法</font></p>
<p><b><span style="color:teal">阿难白佛言：“世尊！诚如法王所说，觉缘遍十方界湛然常住，性非生灭；与先梵志娑毗迦罗所谈冥谛，及投灰等诸外道种说有真我遍满十方，有何差别？世尊亦曾于楞伽山，为大慧等敷演斯义：彼外道等常说自然，我说因缘非彼境界。我今观此觉性自然，非生非灭，远离一切虚妄颠倒，似非因缘与彼自然；云何开示，不入群邪，获真实心妙觉明性”？佛告阿难：“我今如是开示方便，真实告汝，汝犹未悟，惑为自然。阿难！若必自然，自须甄明有自然体。汝且观此妙明见中，以何为自？此见为复以明为自？以暗为自？以空为自？以塞为自？阿难！若明为自，应不见暗？若复以空为自体者，应不见塞？如是乃至诸暗等相以为自者，则于明时见性断灭，云何见明”？阿难言：“必此妙见性非自然，我今发明是因缘生。心犹未明，咨询如来，是义云何合因缘性”？佛言：“汝言因缘，吾复问汝：汝今因见，见性现前，此见为复因明有见？因暗有见？因空有见？因塞有见？阿难！若因明有，应不见暗，如因暗有，应不见明；如是乃至因空、因塞，同于明、暗。复次、阿难，此见又复缘明有见？缘暗有见？缘空有见？缘塞有见？阿难！若缘空有，应不见塞；若缘塞有，应不见空；如是乃至缘明、缘暗，同于空、塞。当知如是精觉妙明，非因、非缘，亦非自然、非不自然；无非、不非，无是、非是；离一切相，即一切法。汝今云何于中措心，以诸世间戏论名相而得分别！如以手掌撮摩虚空，只益自劳；虚空云何随汝执捉”？阿难白佛言：“世尊！必妙觉性非因非缘，世尊！云何常与比丘宣说见性具四种缘──所谓因空、因明、因心、因眼；是义云何”？佛言：“阿难！我说世间诸因缘相，非第一义。阿难！吾复问汝：诸世间人说我能见，云何名见？云何不见”？阿难言：“世人因于日、月、灯光见种种相，名之为见。若复无此三种光明，则不能见”。“阿难！若无明时名不见者，应不见暗；若必见暗，此但无明云何无见？阿难！若在暗时，不见明故名为不见；今在明时，不见暗相还名不见；如是二相俱名不见？若复二相自相陵夺，非汝见性于中暂无；如是则知二俱名见，云何不见？是故阿难！汝今当知：见明之时见非是明，见暗之时见非是暗，见空之时见非是空，见塞之时见非是塞，四义成就。汝复应知：见见之时见非是见，见犹离见，见不能及；云何复说因缘自然及和合相？汝等声闻狭劣无识，不能通达清净实相。吾今诲汝，当善思惟，无得疲怠妙菩提路”！<span lang="EN-US"></span></span></b></p>
<p>论曰：阿难住倒想中，执取名相……无得疲怠妙菩提路耳。<span lang="EN-US"></span></p>
<p><font color="#333399">癸九<span>&nbsp; </span>就见精剖出同分妄见别业妄见显见性是本觉明心</font></p>
<p><b><span style="color:teal">阿难白佛言：“世尊！如佛世尊为我等辈宣说因缘及与自然，诸和合相与不和合，心犹未开；而今更闻见见非见，重增迷闷。伏愿弘慈施大慧目，开示我等觉心明净”！作是语已，悲泪顶礼，承受圣旨。尔时、世尊怜愍阿难及诸大众，将欲敷演大陀罗尼诸三摩提妙修行路，告阿难言：“汝虽强记，但益多闻，于奢摩他微密观照，心犹未了。汝今谛听！吾当为汝分别开示，亦令将来诸有漏者获菩提果。阿难！一切众生轮回世间，由二颠倒分别见妄，当处发生，当业轮转。云何二见？一者、众生别业妄见，二者、众生同分妄见。云何名为别业妄见？阿难！如世间人目有赤眚，夜见灯光别有圆影五色重叠。于意云何？此夜灯明所现圆光，为是灯色？为当见色？阿难！此若灯色，则非眚人何不同见，而此圆影唯眚之观。若是见色，见已成色，则彼眚人见圆影者名为何等？复次、阿难，若此圆影离灯别有，则合傍观屏帐、几筵有圆影出。离见有别，应非眼瞩，云何眚人目见圆影？是故当知色实在灯，见病为影；影、见俱眚，见眚非病。终不应言是灯是见，于是中有非灯非见；如第二月非体非影。何以故？第二之观，捏所成故。诸有智者，不应说言此捏根元，是形非形，离见非见。此亦如是，目眚所成，今欲名谁是灯、是见？何况分别非灯、非见！云何名为同分妄见？阿难！此阎浮提，除大海水，中间平陆有三千洲。正中大洲，东西括量，大国凡有二千三百；其余小洲，在诸海中，其间或有三两百国，或一或二，至于三十、四十、五十。阿难！若复此中有一小洲，只有两国。唯一国人同感恶缘，则彼小洲当土众生，睹诸一切不祥境界：或见二日，或见两月，其中乃至晕适佩玦、彗孛飞流、负耳虹霓、种种恶相，但此国见。彼国众生，本所不见，亦复不闻。阿难！吾今为汝以此二事进退合明：阿难！如彼众生别业妄见，瞩灯光中所现圆影，虽似前境，终彼见者目眚所成。眚即见劳，非色所造；然见眚者终无见咎。例汝今日，以目观见山河国土及诸众生，皆是无始见病所成。见与见缘似现前境，元我觉明见所缘眚。觉见即眚，本觉明心觉缘非眚；觉所觉眚，觉非眚中，此实见见，云何复名觉、闻、知、见？是故汝今见我及汝并诸世间十类众生，皆即见眚，非见眚者；彼见真精性非眚者，故不名见。阿难！如彼众生同分妄见，例彼妄见别业一人，一病目人同彼一国。彼见圆影，眚妄所生。此众同分所现不祥，同见业中瘴恶所起，俱是无始见妄所生。例阎浮提三千洲中，兼四大海娑婆世界，并洎十方诸有漏国及诸众生，同是觉明无漏妙心，见、闻，觉、知虚妄病缘、和合妄生，和合妄死。若能远离诸和合缘及不和合，则复灭除诸生死因；圆满菩提不生灭性，清净本心本觉常住。<span lang="EN-US"></span></span></b></p>
<p>论曰：以见性是本觉明心……余并可知<span lang="EN-US"></span></p>
<p><font color="#333399">癸十<span>&nbsp; </span>就见精重明非和合生非不和合显见性唯离言自证</font></p>
<p><b><span style="color:teal">“阿难！汝虽先悟本觉妙明性非因缘非自然性，而犹未明如是觉元非和合生及不和合。阿难！吾今复以前尘问汝，汝今犹以一切世间妄想和合诸因缘性，而自疑惑证菩提心和合起者。则汝今者妙净见精，为与明和？为与暗和？为与通和？为与塞和？若明和者，且汝观明：当明现前，何处杂见？见相可辨，杂何形像？若非见者，云何见明？若即见者，云何见见？必见圆满，何处和明？若明圆满不合见和，见必异明，杂则失彼性明名字；杂失明性，和明非义。彼暗与通及诸群塞，亦复如是。复次、阿难！又汝今者妙净见精，为与明合？为与暗合？为与通合？为与塞合？若明合者，至于暗时明相已灭，此见即不与诸暗合，云何见暗？若见暗时不与暗合，与明合者应非见明？既不见明，云何明合了明非暗？彼暗与通及诸群塞，亦复如是”。阿难白佛言；“世尊！如我思惟：此妙觉元与诸缘尘及心念虑，非和合耶”？佛言：“汝今又言觉非和合，吾复问汝：此妙见精非和合者，为非明和？为非暗和？为非通和？为非塞和？若非明和，则见与明必有边畔，汝且谛观：何处是明？何处是见？在见在明，自何为畔？阿难！若明际中必无见者，则不相及；自不知其明相所在，畔云何成？彼暗与通及诸群塞，亦复如是。又妙见精非和合者，为非明合？为非暗合？为非通合？为非塞合？若非明合，则见与明性相乖角，如耳与明了不相触；见且不知明相所在，云何甄明合非合理？彼暗与通及诸群塞，亦复如是。<span lang="EN-US"></span></span></b></p>
<p>论曰：和合之与因缘……见性唯可离言自证耶！<span lang="EN-US"></span></p>
<p>案曰：此前十章，按之科判，当知所就虽在见精，所显实唯如来藏心。从阿难之观照以言，皆随顺心真如之奢摩他观也；亦随顺一心真如生灭之止观门也。而在摄论、十章总为一科，未分列也。</p>
<p>论曰：此科虽曰专为辨明见性……在闻熏之士超然自悟耳。<span lang="EN-US"></span></p>
<p><font color="#333399">辛三<span>&nbsp; </span>会法相泯显如来藏</font></p>
<p>论曰：文中五阴六入……细观经文可知。<span lang="EN-US"></span></p>
<p><font color="#333399">壬一<span>&nbsp; </span>承前总示阴入处界本如来藏</font></p>
<p><b><span style="color:teal">“阿难！汝犹未明一切浮尘诸幻化相，当处出生，随处灭尽；幻妄称相，其性真为妙觉明体。如是乃至五阴、六入，从十二处至十八界，因缘和合虚妄有生，因缘别离虚妄名灭；殊不能知生灭去来，本如来藏常住妙明不动周圆妙真如性，性真常中求于去来、迷悟、生死了无所得。<span lang="EN-US"></span></span></b></p>
<p>案曰：此章可参观起信论心生灭门、即入心真如门一章。全妄即真，妄无不空；妄空真显，真无不圆。亦即真如门之如实空、如实不空也。</p>
<p><font color="#333399">壬二<span>&nbsp; </span>次第别明阴入处界本如来藏</font></p>
<p>论曰：此四章首又各……文义则大同也。<span lang="EN-US"></span></p>
<p><font color="#333399">癸一<span>&nbsp; </span>五阴</font></p>
<p><b><span style="color:teal">“阿难！云何五阴本如来藏妙真如性？<span lang="EN-US"></span></span></b></p>
<p>案曰：此总征何故五阴本如来藏妙真如性也。下别明为五章。</p>
<p><font color="#333399">子一<span>&nbsp; </span>色阴本妙</font></p>
<p><b><span style="color:teal">“阿难！譬如有人，以清净目观晴明空，唯一晴虚，迥无所有。其人无故不动目晴、瞪以发劳，则于虚空别见狂华；复有一切狂乱非相。色阴当知亦复如是。阿难！是诸狂华，非从空来，非从目出。如是阿难！若空来者，既从空来还从空入，若有出入即非虚空。空若非空，自不容其华相起灭，如阿难体不容阿难。若目出者，既从目出还从目入；即此华性从目出故，当合有见。若有见者，去既华空，旋合见眼。若无见者，出既翳空，旋当翳眼。又见华时目应无翳，云何晴空号清明眼？是故当知色阴虚妄，本非因缘、非自然性。<span lang="EN-US"></span></span></b></p>
<p>案曰：别见狂华，原是清净见中之晴明空，故色阴虚妄本如来藏妙真如性也。</p>
<p><font color="#333399">子二<span>&nbsp; </span>受阴本妙</font></p>
<p><b><span style="color:teal">“阿难！譬如有人，手足宴安，百骸调适，忽如忘生，性无违顺。其人无故以二手掌于空相摩，于二手中妄生涩、滑、冷、热诸相。受阴当知亦复如是。阿难！是诸幻触，不从空来，不从掌出。如是阿难！若空来者，既能触掌何不触身？不应虚空选择来触。若从掌出，应非待合。又掌出故，合则掌知，离则触入；臂腕骨髓，应亦觉知入时踪迹。必有觉心知出知入，自有一物身中往来，何待合知要名为触？是故当知受阴虚妄，本非因缘、非自然性。<span lang="EN-US"></span></span></b></p>
<p>案曰：冷、热、涩、滑，原是宴安调适无违顺性，故受阴虚妄本如来藏妙真如性也。</p>
<p><font color="#333399">子三<span>&nbsp; </span>想阴本妙</font></p>
<p><b><span style="color:teal">“阿难！譬如有人，谈说酢梅口中水出，思蹋悬崖足心酸涩。想阴当知亦复如是。阿难！如是酢说不从梅生，非从口入。如是阿难！若梅生者，梅合自谈何待人说？若从口入，自合口闻，何须待耳？若独耳闻，此水何不耳中而出？想蹋悬崖，与说相类。是故当知想阴虚妄，本非因缘、非自然性。<span lang="EN-US"></span></span></b></p>
<p><font color="#333399">子四<span>&nbsp; </span>行阴本妙</font></p>
<p><b><span style="color:teal">“阿难！譬如暴流波浪相续，前际后际不相踰越。行阴当知亦复如是。阿难！如是流性，不因空生，不因水有；亦非水性，非离空水。如是阿难！若因空生，则诸十方无尽虚空成无尽流，世界自然俱受沦溺。若因水有，则此暴流性应非水，有所、有相，今应现在。若即水性，则澄清时应非水体；若离空水，空非有外，水外无流。是故当知行阴虚妄，本非因缘、非自然性。<span lang="EN-US"></span></span></b></p>
<p><font color="#333399">子五<span>&nbsp; </span>识阴本妙</font></p>
<p><b><span style="color:teal">“阿难！譬如有人，取频伽瓶塞其两孔，满中擎空，千里远行用饷他国。识阴当知亦复如是。阿难！如是虚空，非彼方来，非此方入。如是阿难，若彼方来，则本瓶中既贮空去，于本瓶地应少虚空。若此方入，开孔倒瓶，应见空出。是故当知识阴虚妄，本非因缘、非自然性。<span lang="EN-US"></span></span></b></p>
<p>案曰：想、行、识三阴，准色、受可知。要皆虚忽靡准，妄动乱起，反观本来，妙然无事。在此一了百了，则十卷之灵文，皆五阴之实相；悟入即顿入首楞严王三摩地，证二五圆通于本心，圆六十佛慧于当念，何有乎七趣、五魔之妄哉！</p>
<p>案曰：第二卷中须注意研究者，略开其例于下：</p>
<p>一、海潮音：海潮音者何也？即“色心诸缘及心所使诸所缘法，唯心所现；汝身汝心，皆是妙明真精妙心中所现物。云何汝等遗失本妙圆妙明心宝明妙性，认悟中迷？晦昧为空；空晦暗中，结暗为色；色杂妄想，想相为身；聚缘内摇，趣外奔逸，昏扰扰相以为心性。一迷为心，决定惑为色身之内，不知色身，外洎山河虚空大地，咸是妙明真心中物！譬如澄清百千大海，弃之、唯认一浮沤体目为全潮，穷</p>
<p>尽瀛渤”是。此为点明本经宗旨之文。总观全经点明宗旨之处，不下一二十处，而最为深切著明者莫过此文。于此若能究彻源底，则不唯目无全经，且亦目无全藏矣。摄论尝发明其大端。</p>
<p>论曰：丙、本经始终唯令顿究众生心……更不假如何若何矣。<span lang="EN-US"></span></p>
<p>二、得法性：声名句文唯假智诠，非真智证；比量、非量上转，真现量中不转；但得一切法共相、差别相、因果相等虚理，不得一切法之自相实性；故曰“此法亦缘，非得法性”。成唯识论述记尝谈名句文义但假智缘之义，最为深妙。故法性唯离言自证斯得之，所谓自觉正智境界是也。</p>
<p>三、因缘自然：佛法妙谈因缘，明一切法因缘所生：因缘故生灭，因缘故空寂，因缘故假妙，因缘故中实，胥不出乎因缘义也。本经及入楞伽经等，直显诸法唯心所现，生性无故，当体空故，乃曰本非因缘、非自然性。或迷其指，乃云佛说因缘无第一因，故自然义过于因缘，以老庄等所谈自然□之。此中阿难尝云：“诚如法王所说，觉缘遍十方界湛然常住，性非生灭；与先梵志娑毗迦罗所谈冥谛、及投灰等诸外道种说有真我遍满十方，有何差别”？盖用其迷惑也。第四卷云：“若悟本头，识知狂走，因缘自然俱为戏论”。佛说本非因缘，在使悟本头、识知狂走耳；岂令舍因缘更执自然哉？尝观自然之执，实由不能善知因缘而起。故十卷云：“于妄想中立因缘性，迷因缘者称为自然”。其谓因缘无第一因，故自然义高过因缘，实为倒见。</p>
<p>四、别业同分：别业、即正报之人生，同分、即依报之世界。世人纷纷呶呶所云之人生观、世界观（或宇宙观）者，即此二颠倒分别妄见也。此中色实在灯、见病为影，正显第六、第七之二识非量所缘、“中间相分两头生”之真带质境也。此真带质境是何也？在第七识则缘藏识见分，执为内自真我；在第六识则缘五蕴幻聚，执为我人是也。息此妄见，别无所谓人生之可观者。别业妄见所持虚幻身心，较为易明；同分妄见所持虚幻天地，转更难知。其实积妄所招，似业所感，人等共类所见虚空器宇，亦复不异“同病眚者于灯光上共同所见五色圆影”。息此妄见，亦别无所谓世界之可观。故能将此二妄进退合明，则世界观与人生观二种见病，应时销落；遍法界心，性圆真净。尝谓一经大旨，唯是销尽无始妄幻乱想，显成本来圆常真心，亦于此见之矣。</p>
<p><a name="a03"></a><span style="color:#333399">卷三<span lang="EN-US"></span></span></p>
<p><font color="#333399">癸二<span>&nbsp; </span>六入</font></p>
<p><b><span style="color:teal">“复次、阿难！云何六入本如来藏妙真如性？<span lang="EN-US"></span></span></b></p>
<p>案曰：此总征何故六入本如来藏妙真如性也。下别明为六章。</p>
<p><font color="#333399">子一<span>&nbsp; </span>眼入同是菩提</font></p>
<p><b><span style="color:teal">“阿难！即彼目睛瞪发劳者，兼目与劳，同是菩提瞪发劳相。因于明暗二种妄尘，发见居中，吸此尘象，名为见性。此见离彼明暗二尘，毕竟无体。如是阿难！当知是见非明暗来，非于根出，不于空生。何以故？若从明来，暗即随灭，应非见暗。若从暗来，明即随灭，应无见明。若从根生，必无明暗，如是见精本无自性。若于空出，前瞩尘象，归当见根；又空自观，何关汝入？是故当知眼入虚妄，本非因缘、非自然性。<span lang="EN-US"></span></span></b></p>
<p><font color="#333399">子二<span>&nbsp; </span>耳入同是菩提</font></p>
<p><b><span style="color:teal">“阿难！譬如有人，以两手指急塞其耳，耳根劳故头中做声；兼耳与劳，同是菩提瞪发劳相。因于动静二种妄尘，发闻居中，吸此尘象，名听闻性。此闻离彼动静二尘，毕竟无体。如是阿难！当知是闻，非动静来，非于根出，不于空生。何以故？若从静来，动即随灭，应非闻动；若从动来，静即随灭，应无觉静。若从根生，必无动静，如是闻体本无自性。若于空出，有闻成性，即非虚空；又空自闻，何关汝入？是故当知耳入虚妄，本非因缘、非自然性。<span lang="EN-US"></span></span></b></p>
<p><font color="#333399">子三<span>&nbsp; </span>鼻入同是菩提</font></p>
<p><b><span style="color:teal">“阿难！譬如有人急畜其鼻，畜久成劳，则于鼻中闻有冷触。因触分别通塞、虚实，如是乃至诸香、臭气；兼鼻与劳，同是菩提瞪发劳相。因于通塞二种妄尘，发闻居中，吸此尘象，名嗅闻性。此闻离彼通塞二尘，毕竟无体。当知是闻，非通塞来，非于根出，不于空生。何以故？若从通来，塞则闻灭，云何知塞？如因塞有，通则无闻，云何发明香、臭等触？若从根生，必无通塞，如是闻机本无自性。若从空出，是闻自当回嗅汝鼻；空自有闻，何关汝入？是故当知鼻入虚妄，本非因缘、非自然性。<span lang="EN-US"></span></span></b></p>
<p><font color="#333399">子四<span>&nbsp; </span>舌入同是菩提</font></p>
<p><b><span style="color:teal">“阿难！譬如有人以舌舐吻，熟舐令劳，其人若病则有苦味，无病之人微有甜触；由甜与苦显此舌根，不动之时淡性常在。兼舌与劳，同是菩提瞪发劳相。因甜苦、淡二种妄尘，发知居中，吸此尘象，名知味性。此知味性，离彼甜、苦及淡二尘，毕竟无体。如是阿难！当知如是尝苦、淡知，非甜、苦来，非因淡有，又非根出，不于空生。何以故？若甜、苦来，淡则知灭，云何知淡？若从淡出，甜即知亡，复云何知甜、苦二相？若从舌生，必无甜、淡及与苦尘，斯知味根本无自性。若于空出，虚空自味，非汝口知；又空自知，何关汝入？是故当知舌入虚妄，本非因缘、非自然性。<span lang="EN-US"></span></span></b></p>
<p><font color="#333399">子五<span>&nbsp; </span>身入同是菩提</font></p>
<p><b><span style="color:teal">“阿难！譬如有人，以一冷手触于热手，若冷势多热者从冷，若热功胜冷者成热。如是以此合觉之触，显于离知；涉势若成，因于劳触。兼身与劳，同是菩提瞪发劳相。因于离、合二种妄尘，发觉居中，吸此尘象，名知觉性。此知觉体，离彼离、合、违、顺二尘，毕竟无体。如是阿难！当知是觉，非离、合来，非违、顺有，不于根出，又非空生。何以故？若合时来，离当已灭，云何觉离？违、顺二相，亦复如是。若从根出，必无离、合、违、顺四相，则汝身知元无自性。必于空出、空自知觉，何关汝入？是故当知身入虚妄，本非因缘、非自然性。<span lang="EN-US"></span></span></b></p>
<p><font color="#333399">子六<span>&nbsp; </span>意入同是菩提</font></p>
<p><b><span style="color:teal">“阿难！譬如有人，劳倦则眠，睡熟便寤，览尘斯忆，失忆为忘；是其颠倒生、住、异、灭，吸习中归，不相踰越，称意知根。兼意与劳，同是菩提瞪发劳相。因于生、灭二种妄尘，集知居中，吸撮内尘，见闻逆流，流不及地，名觉知性。此觉知性，离彼寤寐、生灭二尘，毕竟无体。如是阿难，当知如是觉知之根，非寤寐来，非生灭有，不于根出，亦非空生。何以故？若从寤来，寐即随灭，将何为寐？必生时有，灭即同无，令谁受灭？若从灭有，生即灭无，谁知生者？若从根出，寤、寐二相随身开合，离斯二体，此觉知者同于空华，毕竟无性。若从空生，自是空知，何关汝入？是故当知意入虚妄，本非因缘、非自然性。<span lang="EN-US"></span></span></b></p>
<p><font color="#333399">癸三<span>&nbsp; </span>十二处</font></p>
<p><b><span style="color:teal">“复次、阿难！云何十二处本如来藏妙真如性？<span lang="EN-US"></span></span></b></p>
<p>案曰：此总征何故十二处本如来藏妙真如性也。下别明为六章。</p>
<p><font color="#333399">子一<span>&nbsp; </span>见色俱无处所</font></p>
<p><b><span style="color:teal">“阿难！汝且观此只陀树林及诸泉池，于意云何？此等为是色生眼见，眼生色相？阿难！若复眼根生色相者，见空非色，色性应销；销则显发一切都无；色相既无，谁明空质？空亦如是。若复色尘生眼见者，观空非色，见即销亡；亡则都无，谁明空色？是故当知见与色、空俱无处所，即色与见二处虚妄，本非因缘、非自然性。<span lang="EN-US"></span></span></b></p>
<p><font color="#333399">子二<span>&nbsp; </span>听声俱无处所</font></p>
<p><b><span style="color:teal">“阿难！汝更听此只陀园中食办击鼓，众集撞钟，钟鼓音声前后相续。于意云何？此等为是声来耳边，耳往声处？阿难！若复此声来于耳边，如我乞食室罗筏城，在只陀林则无有我；此声必来阿难耳处，目连、迦叶、应不俱闻？何况其中一千二百五十沙门，一闻钟声同来食处？若复汝耳往彼声边，如我归住只陀林中，在室罗城则无有我。汝闻鼓声，其耳已往击鼓之处；钟声齐出，应不俱闻？何况其中象、马、牛、羊种种音响？若无来、往，亦复无闻？是故当知听与音声俱无处所，即听与声二处虚妄，本非因缘、非自然性。<span lang="EN-US"></span></span></b></p>
<p><font color="#333399">子三<span>&nbsp; </span>嗅香俱无处所</font></p>
<p><b><span style="color:teal">“阿难！汝又嗅此炉中栴檀，此香若复然于一铢，室罗筏城四十里内同时闻气。于意云何？此香为复生栴檀木，生于汝鼻，为生于空？阿难！若复此香生于汝鼻，称鼻所生，当从鼻出；鼻非栴檀，云何鼻中有栴檀气？称汝闻香，当于鼻入，鼻中出香，说闻非义。若生于空，空性常恒，香应常在，何藉炉中爇此枯木？若生于木，则此香质因爇成烟，若鼻得闻，合蒙烟气？其烟腾空未及遥远，四十里内云何已闻？是故当知香、鼻与闻俱无处所，即嗅与香二处虚妄，本非因缘、非自然性。<span lang="EN-US"></span></span></b></p>
<p><font color="#333399">子四<span>&nbsp; </span>尝味俱无处所</font></p>
<p><b><span style="color:teal">“阿难！汝常二时众中持钵，其间或遇酥酪醍醐，名为上味。于意云何？此味为复生于空中？生于舌中？为生食中？阿难！若复此味生于汝舌，在汝口中只有一舌，其舌尔时已成酥味，遇黑石蜜应不推移。若不变移，不名知味；若变移者，舌非多体，云何多味一舌之知？若生于食，食非有识，云何自知？又食自知，即同他食，何预于汝名味之知？若生于空，汝啖虚空，当作何味？必其虚空若作碱味，既碱汝舌亦碱汝面，则此界人同于海鱼。既常受碱，了不知淡，若不识淡亦不觉碱；必无所知，云何名味？是故当知味、舌与尝俱无处所，即尝与味二俱虚妄，本非因缘、非自然性。<span lang="EN-US"></span></span></b></p>
<p><font color="#333399">子五<span>&nbsp; </span>身触俱无处所</font></p>
<p><b><span style="color:teal">“阿难！汝常晨朝以手摩头，于意云何？此摩所知，谁为能触？能为在手、为复在头？若在于手，头则无知，云何成触？若在于头，手则无用，云何名触？若各各有，则汝阿难应有二身。若头与手，一触所生，则手与头当为一体；若一体者，触则无成。若二体者，触谁为在？在能非所，在所非能；不应虚空与汝成触。是故当知觉、触与身俱无处所，即身与触二俱虚妄，本非因缘、非自然性。<span lang="EN-US"></span></span></b></p>
<p><font color="#333399">子六<span>&nbsp; </span>意法俱无处所</font></p>
<p><b><span style="color:teal">“阿难！汝常意中所缘善、恶、无记三性，生成法则；此法为复即心所生？为当离心别有方所？阿难！若即心者，法则非尘，非心所缘，云何成处？若离于心别有方所，则法自性为知非知？知则名心，异汝非尘，同他心量。即汝即心，云何汝心更二于汝？若非知者，此尘既非色、声、香、味、离、合、冷、暖及虚空相，当于何在？今于色、空都无表示，不应人间更有空外。心非所缘，处从谁立？是故当知法则与心俱无处所，则意与法二俱虚妄，本非因缘、非自然性。<span lang="EN-US"></span></span></b></p>
<p><font color="#333399">癸四<span>&nbsp; </span>十八界</font></p>
<p><b><span style="color:teal">“复次、阿难！云何十八界本如来藏妙真如性？<span lang="EN-US"></span></span></b></p>
<p>案曰：此总征何故十八界本如来藏妙真如性也。下别明为六章。</p>
<p><font color="#333399">子一<span>&nbsp; </span>眼色识界不可得</font></p>
<p><b><span style="color:teal">“阿难！如汝所明眼、色为缘生于眼识，此识为复因眼所生、以眼为界？因色所生、以色为界？阿难！若因眼生，既无色、空，无可分别，纵有汝识，欲将何用？汝见又非青、黄、赤、白，无所表示，从何立界？若因色生，空无色时汝识应灭，云何识知是虚空性？若色变时，汝亦识其色相迁变；汝识不迁，界从何立？从变则变，界相自无；不变则恒。既从色生，应不识知虚空所在？若兼二种眼、色共生，合则中离、离则两合，体性杂乱，云何成界？是故当知眼、色为缘生眼识界，三处都无，则眼与色及色界三，本非因缘、非自然性。<span lang="EN-US"></span></span></b></p>
<p><font color="#333399">子二<span>&nbsp; </span>耳声识界不可得</font></p>
<p><b><span style="color:teal">“阿难！又汝所明耳、声为缘生于耳识，此识为复因耳所生、以耳为界？因声所生、以声为界？阿难！若因耳生，动、静二相既不现前，根不成知，必无所知。知尚无成，识何形貌？若取耳闻，无动、静故，闻无所成。云何耳形杂色、触尘名为识界？则耳识界复从谁立！若生于声，识因声有、则不关闻，无闻则亡声相所在。识从声生，许声因闻而有声相，闻应闻识，不闻非界。闻则同声，识已被闻，谁知闻识？若无知者，终如草木，不应声、闻杂成中界。界无中位，则内、外相复从何成？是故当知耳、声为缘生耳识界，三处都无，则耳与声及声界三，本非因缘、非自然性。<span lang="EN-US"></span></span></b></p>
<p><font color="#333399">子三<span>&nbsp; </span>鼻香识界不可得</font></p>
<p><b><span style="color:teal">“阿难！又汝所明鼻、香为缘生于鼻识，此识为复因鼻所生、以鼻为界？因香所生、以香为界？阿难！若因鼻生，则汝心中以何为鼻？为取肉形双爪之相？为取嗅知动摇之性？若取肉形，肉质乃身，身知即触，名身非鼻，名触即尘；鼻尚无名，云何立界？若取嗅知，又汝心中以何为知？以肉为知，则肉之知元触非鼻。以空为知，空则自知，肉应非觉。如是则应虚空是汝，汝身非知，今日阿难应无所在。以香为知，知自属香，何预于汝？若香、臭气必生汝鼻，则彼香、臭二种流气，不生伊兰及旃檀木。二物不来，汝自嗅鼻为香为臭？臭则非香、香应非臭。若香、臭二俱能闻者，则汝一人应有两鼻，对我问道有二阿难，谁为汝体？若鼻是一，香、臭无二，臭既为香，香复成臭，二性不有，界从谁立？若因香生，识因香有，如眼有见不能观眼；因香有故应不知香。知即非生，不知非识，香非知有，香界不成。识不知香，因界则非从香建立。既无中间，不成内、外，彼诸闻性毕竟虚妄！是故当知鼻、香为缘生鼻识界，三处都无，则鼻与香及香界三，本非因缘、非自然性。<span lang="EN-US"></span></span></b></p>
<p><font color="#333399">子四<span>&nbsp; </span>舌味识界不可得</font></p>
<p><b><span style="color:teal">“阿难！又汝所明舌、味为缘生于舌识，此识为复因舌所生、以舌为界？因味所生、以味为界？阿难！若因舌生，则诸世间甘蔗、乌梅、黄连、石盐、细辛、姜、桂、都无有味。汝自尝舌为甜、为苦？若舌性苦，谁来尝舌？舌不自尝，孰为知觉？舌性非苦，味自不生，云何立界？若因味生，识自为味，同于舌根，应不自尝，云何识知是味非味？又一切味非一物生，味既多生，识应多体！识体若一，体必味生，碱、淡、甘、辛、和合俱生诸变异相，同为一味，应无分别！分别既无则不名识，云何复名舌味识界？不应虚空生汝心识！舌、味和合，即于是中元无自性，云何界生？是故当知舌、味为缘生舌识界，三处都无，则舌与味及舌界三，本非因缘、非自然性。<span lang="EN-US"></span></span></b></p>
<p><font color="#333399">子五<span>&nbsp; </span>身触识界不可得</font></p>
<p><b><span style="color:teal">“阿难！又汝所明身、触为缘生于身识，此识为复因身所生、以身为界？因触所生、以触为界？阿难！若因身生，必无合、离二觉观缘，身何所识？若因触生，必无汝身，谁有非身知合、离者？阿难！物不触知，身知有触，知身即触、知触即身；即触非身，即身非触：身、触二相元无处所。合身即为身自体性，离身即是虚空等相，内、外不成，中云何立？中不复立，内、外性空，则汝识生从谁立界？是故当知身、触为缘生身识界，三处都无，则身与触及身界三，本非因缘、非自然性。<span lang="EN-US"></span></span></b></p>
<p><font color="#333399">子六<span>&nbsp; </span>意法识界不可得</font></p>
<p><b><span style="color:teal">“阿难！又汝所明意、法为缘生于意识，此识为复因意所生、以意为界？因法所生、以法为界？阿难！若因意生，于汝意中必有所思发明汝意，若无前法，意无所生，离缘无形，识将何用？有汝识心、与诸思量、兼了别性，为同为异？同意即意，云何所生？异意不同，应无所识！若无所识，云何意生？若有所识，云何识意？唯同与异二性无成，界云何立？若因法生，世间诸法不离五尘。汝观色法及诸声法、香法、味法、及与触法，相状分明以对五根，非意所摄。汝识决定依于法生，今汝谛观法法何状？若离色空、动静、通塞、合离、生灭，越此诸相，终无所得。生则色、空诸法等生，灭则色、空诸法等灭；所因既无，因生有识，作何形相？相状不有，界云何生？是故当知意、法为缘生意识界，三处都无，则意与法及意界三，本非因缘、非自然性”。<span lang="EN-US"></span></span></b></p>
<p>案曰：上来会法相泯显如来藏一大文竟。</p>
<p><font color="#333399">辛四<span>&nbsp; </span>出法体融显如来藏</font></p>
<p>论曰：一切诸法皆以色心为体……宁不惑欤！宁不惑欤！<span lang="EN-US"></span></p>
<p><font color="#333399">壬一<span>&nbsp; </span>总疑总遣</font></p>
<p><b><span style="color:teal">阿难白佛言：“世尊！如来常说和合因缘，一切世间种种变化，皆因四大和合发明。云何如来因缘、自然二俱排摈？我今不知斯义所属，惟垂哀愍，开示众生中道了义无戏论法”！尔时、世尊告阿难言：“汝先厌离声闻、缘觉诸小乘法，发心勤求无上菩提，故我今时为汝开示第一义谛；如何复将世间戏论、妄想因缘而自缠绕？汝虽多闻，如说药人，真药现前不能分别，如来说为真可怜愍！汝今谛听！吾当为汝分别开示；亦令当来修大乘者通达实相”。阿难默然，承佛圣旨。“阿难！如汝所言：四大和合发明世间种种变化。阿难！若彼大性体非和合，则不能与诸大杂和；犹如虚空不和诸色。若和合者同于变化，始终相成，生灭相续，生死死生、生生死死，如旋火轮未有休息。阿难！如水成冰，冰还成水。<span lang="EN-US"></span></span></b></p>
<p><font color="#333399">壬二<span>&nbsp; </span>别融别显</font></p>
<p><font color="#333399">癸一<span>&nbsp; </span>地大</font></p>
<p><b><span style="color:teal">“汝观地性，粗为大地，细为微尘；至邻虚尘，析彼极微色边际相，七分所成；更析邻虚，即实空性。阿难！若此邻虚析成虚空，当知虚空出生色相。汝今问言：由和合故出生世间诸变化相，汝且观此一邻虚尘，用几虚空和合而有？不应邻虚合成邻虚。又邻虚尘析入空者，用几色相合成虚空？若色合时，合色非空，若空合时，合空非色。色犹可析，空云何合？汝元不知如来藏中性色真空、性空真色，清净本然周遍法界，随众生心、应所知量。循业发现，世间无知，惑为因缘及自然性；皆是识心分别计度，但有言说，都无实义！<span lang="EN-US"></span></span></b></p>
<p><font color="#333399">癸二<span>&nbsp; </span>火大</font></p>
<p><b><span style="color:teal">“阿难！火性无我，寄于诸缘。汝观城中未食之家，欲炊爨时，手执阳燧日前求火。阿难！名和合者，如我与汝一千二百五十比丘今为一众；众虽为一，诘其根本各各有身，皆有所生氏族名字。如舍利弗、婆罗门种，优楼频螺、迦叶波种，乃至阿难、瞿昙种姓。阿难！若此火性因和合有，彼手执镜于日求火，此火为从镜中而出？为从艾出？为于日来？阿难！若日来者，自能烧汝手中之艾，来处林木皆应受焚？若镜中出，自能于镜出然于艾，镜何不镕？纡汝手执尚无热相，云何融泮？若生于艾，何藉日、镜、光明相接，然后火生？汝又谛观：镜因手执，日从天来，艾本地生；火从何方游历于此？日、镜相远，非和非合；不应火光无从自有。汝犹不知如来藏中性火真空、性空真火，清净本然周遍法界，随众生心，应所知量。阿难！当知世人一处执镜，一处火生，遍法界执、满世间起。起遍世间，宁有方所？循业发现，世间无知，惑为因缘及自然性；皆是识心分别计度，但有言说，都无实义！<span lang="EN-US"></span></span></b></p>
<p><font color="#333399">癸三<span>&nbsp; </span>水大</font></p>
<p><b><span style="color:teal">“阿难！水性不定，流息无恒。如室罗城迦毗罗仙、斫迦罗仙、及钵头摩诃萨多等诸大幻师，求太阴精用和幻药。是诸师等，于白月昼，手执方诸，承月中水。此水为复从珠中出？空中自有？为从月来？阿难！若从月来，尚能远方令珠出水，所经林木皆应吐流。流则何待方诸所出？不流明水非从月降。若从珠出，则此珠中常应流水；何待中宵承白月昼？若从空生，空性无边，水当无际；从人洎天，皆同滔溺，云何复有水、陆、空行？汝更谛观：月从天陟，珠因手持，承珠水盘本人敷设，水从何方流注于此？月珠相远，非和非合；不应水精无从自有。汝尚不知如来藏中性水真空、性空真水，清净本然周遍法界，随众生心、应所知量。一处执珠、一处水出，遍法界执、满法界生。生满世间，宁有方所？循业发现，世间无知，惑为因缘及自然性；皆是识心分别计度，但有言说，都无实义！<span lang="EN-US"></span></span></b></p>
<p><font color="#333399">癸四<span>&nbsp; </span>风大</font></p>
<p><b><span style="color:teal">“阿难！风性无体，动静不常。汝常整衣入于大众，僧伽梨角动及傍人，则有微风拂彼人面。此风为复出袈裟角？发于虚空？生彼人面？阿难！此风若复出袈裟角，汝乃披风；其衣飞摇，应离汝体！我今说法会中垂衣，汝看我衣风何所在？不应衣中有藏风地。若生虚空，汝衣不动，何因无拂？空性常住，风应常生；若无风时虚空当灭。灭风可见，灭空何状！若有生灭，不名虚空；名为虚空，云何风出？若风自生被拂之面，从彼面生，当应拂汝！自汝整衣，云何倒拂？汝审谛观：整衣在汝，面属彼人，虚空寂然不参流动，风自谁方鼓动来此？风、空性隔，非和非合；不应风性无从自有。汝宛不知如来藏中性风真空、性空真风，清净本然周遍法界，随众生心、应所知量。阿难！如汝一人微动服衣、有微风出，遍法界拂、满国土生，周遍世间，宁有方所？循业发现，世间无知，惑为因缘及自然性；皆是识心分别计度，但有言说，都无实义！<span lang="EN-US"></span></span></b></p>
<p><font color="#333399">癸五<span>&nbsp; </span>空大</font></p>
<p><b><span style="color:teal">“阿难！空性无形，因色显发。如室罗城去河遥处，诸刹利种及婆罗门、毗舍、首陀，兼颇罗堕、旃陀罗等，新立安居，凿井求水；出土一尺、于中则有一尺虚空，如是乃至出土一丈、中间还得一丈虚空，虚空浅深，随出多少。此空为当因土所出？因凿所有？无因自生？阿难！若复此空无因自生，未凿土前何不无碍？唯见大地迥无通达。若因土出，则土出时应见空入。若土先出无空入者，云何虚空因土而出？若无出入，则应空、土元无异因；无异则同，则土出时空何不出？若因凿出，则凿出空，应非出土；不因凿出，凿自出土，云何见空？汝更审谛、谛审、谛观：凿从人手随方运转，土因地移，如是虚空因何所出？凿、空虚实不相为用，非和非合；不应虚空无从自出。若此虚空性圆周遍，本不动摇，当知现前地、水、火、风均名五大。性真圆融，皆如来藏，本无生灭。阿难！汝心昏迷，不悟四大元如来藏，当观虚空为出为入？为非出入？汝全不知如来藏中性觉真空、性空真觉，清净本然周遍法界，随众生心、应所知量。阿难！如一井空、空生一井，十方虚空亦复如是，圆满十方，宁有方所？循业发现，世间无知，惑为因缘及自然性；皆是识心分别计度，但有言说，都无实义！<span lang="EN-US"></span></span></b></p>
<p><font color="#333399">癸六<span>&nbsp; </span>见大</font></p>
<p><b><span style="color:teal">“阿难！见觉无知，因色空有。如汝今者在只陀林，朝明、夕昏，设居中宵，白月则光、黑月便暗；则明暗等因见分析。此见为复与明、暗相并太虚空为同一体？为非一体？或同非同？或异非异？阿难！此见若复与明与暗及与虚空元一体者，则明与暗二体相亡，暗时无明，明时无暗。若与暗一，明则见亡；必一于明，暗时当灭，灭则云何见明见暗？若明暗殊，见无生灭，一云何成？若此见精与暗与明非一体者，汝离明暗及与虚空，分析见元作何形相？离明、离暗及离虚空，是见元同龟毛、兔角。明、暗、虚空三事俱异，从何立见？明、暗相背，云何或同？离三元无，云何或异？分空、分见本无边畔，云何非同？见暗、见明性非迁改，云何非异？汝更细审、微细审详、审谛审观：明从太阳，暗随黑月，通属虚空，壅归大地；如是见精因何所出？见觉、空顽，非和非合，不应见精无从自出。若见、闻、知性圆周遍，本不动摇，当知无边不动虚空并其动摇地、水、火，风，均名六大。性真圆融，皆如来藏，本无生灭。阿难！汝性沉沦，不悟汝之见、闻、觉，知本如来藏。汝当观此见、闻、觉、知，为生、为灭？为同、为异？为非生灭？为非同异？汝曾不知如来藏中性见觉明、觉精明见，清净本然周遍法界，随众生心、应所知量。如一见根见周法界，听、嗅、尝、触、觉触觉知，妙德莹然。遍周法界，圆满十虚，宁有方所？循业发现，世间无知，惑为因缘及自然性；皆是识心分别计度，但有言说，都无实义！<span lang="EN-US"></span></span></b></p>
<p><font color="#333399">癸七<span>&nbsp; </span>识大</font></p>
<p><b><span style="color:teal">“阿难！识性无源，因于六种根尘妄出。汝今遍观此会圣众，用目循历，其目周视，但如镜中无别分析；汝识于中次第标指，此是文殊、此富楼那、此目犍连、此须菩提、此舍利弗。此识了知，为生于见？为生于相？为生虚空？为无所因突然而出？阿难！若汝识性生于见中，如无明、暗及与色、空，四种必无，元无汝见；见性尚无，从何发识？若汝识性生于相中、不从见生，既不见明、亦不见暗，明暗不瞩，即无色、空；彼相尚无，识从何发？若生于空，非相、非见，非见无辨，自不能知明、暗、色、空；非相灭缘，见、闻、觉、知无处安立。处此二非，空则同无，有非同物；纵发汝识，欲何分别？若无所因突然而出，何不日中别识明月？汝更细详、微细详审：见托汝睛，相推前境，可状成有，不相成无，如是识缘因何所出？识动、见澄，非和非合；闻、听、觉、知亦复如是，不应识缘无从自出。若此识心本无所从，当知了别见、闻、觉、知，圆满湛然，性非从所；兼彼虚空、地、水、火、风，均名七大。性真圆融，皆如来藏，本无生灭。阿难！汝心粗浮，不悟见、闻发明了知，本如来藏。汝应观此六处识心，为同、为异？为空、为有？为非同异？为非空有？汝元不知如来藏中性识明知、觉明真识，妙觉湛然遍周法界，含吐十虚，宁有方所？循业发现，世间无知，惑为因缘及自然性；皆是识心分别计度，但有言说，都无实义”。<span lang="EN-US"></span></span></b></p>
<p>论曰：此一大章所以判为……本无生灭等是。<span lang="EN-US"></span></p>
<p>案曰：论于本经六大加立见大为七，尝出二因。今更添助一因为解：此从识大开为“见大”、“识大”之二，盖依众生因地之现量心，对比量心、非量心为二分、立现量心谓之见大，立比量心及非量心谓之识大者也。众生因心现量心，通于前六识及第八识，是此中所谓见大也。非量心、通于第六识及第七识；比量心、专属第六识，皆此中所谓识大也。所以如此将识大分别为二者，本经原从专修奢摩他观、以入无分别真如门心者；使舍比、非而用现量，从生灭门入真如门，故剖立之如此。现量心之第八藏识、即一精明，一精明之现在六和合门头者，即前六识现量。由是以观，则见大即前真妄二本中、所谓“能生诸缘缘所遗者”是也。识大则即“用攀缘心为自性者”是也。义为一经大旨所关，作此解说，亦无过咎。上来示真实性一大科竟。</p>
<p><font color="#333399">庚二<span>&nbsp; </span>获本妙心</font></p>
<p><b><span style="color:teal">尔时、阿难及诸大众，蒙佛如来微妙开示，身心荡然得无挂碍。是诸大众，各各自知心遍十方，见十方空如观手中所持叶物。一切世间诸所有物，皆即菩提妙明元心，心精遍圆含裹十方。反观父母所生之身，犹彼十方虚空之中吹一微尘，若存若亡；如湛巨海流一浮沤，起灭无从。了然自知获本妙心，常住不灭。礼佛合掌，得未曾有，于如来前说偈赞佛：“妙湛总持不动尊，首楞严王世希有！销我亿劫颠倒想，不历僧祇获法身。愿今得果成宝王，还度如是恒沙众；将此深心奉尘刹，是则名为报佛恩。伏请世尊为证明：五浊恶世誓先入，如一众生未成佛，终不于此取泥洹。大雄大力大慈悲！希更审除微细惑；令我早登无上觉，于十方界坐道场。舜若多性可销亡，烁迦罗心无动转”！<span lang="EN-US"></span></span></b></p>
<p>论曰：从破想相至出法体……大权深心，诚可依也。<span lang="EN-US"></span></p>
<p>案曰：上来历万法显如来藏而开圆悟一大科竟。若依禅宗先参后学之义，亦可将此一经。判为二分：从初至此，即是参悟宗旨；所谓第一峰头不容商量者也。从四卷起至十卷尽，皆是学修教行；所谓第二峰头略容话会者也。四卷之前半卷全为教理；四卷后半直至结成经名，则论修证之行位也；其余则为修证之人救免过患而已。昔尝论本经可种种观察，此亦一例。</p>
<p>论曰：云何别明当部要意？……于其中间，不说一字。</p>
<p><font color="#333399">己二<span>&nbsp; </span>约四谛显如来藏而劝妙修</font></p>
<p>论曰：集谛苦谛，六凡之因果……法法皆通，法法皆备耳。</p>
<p><font color="#333399">庚一<span>&nbsp; </span>因满慈蹑疑而广显</font></p>
<p>论曰：此中由富楼那问者……向人宣扬，故兴疑问。</p>
<p><a name="a04"></a><span style="color:#333399">卷四<span lang="EN-US"></span></span></p>
<p><font color="#333399">辛一<span>&nbsp; </span>承前问许</font></p>
<p><b><span style="color:teal">尔时、富楼那弥多罗尼子，在大众中即从座起，偏袒右肩，右膝著地，合掌恭敬而白佛言：“大威德世尊！善为众生敷演如来第一义谛。世尊常推说法人中我为第一，今闻如来微妙法音，犹如聋人逾百步外聆于蚊蚋，本所不见，何况得闻？佛虽宣明令我除惑，今犹未详斯义究竟无疑惑地。世尊！如阿难辈，虽则开悟，习漏未除；我等会中登无漏者，虽尽诸漏，今闻如来所说法音，尚纡疑悔。世尊！若复世间一切根、尘、阴、处、界等皆如来藏清净本然，云何忽生山河大地诸有为相，次第迁流，终而复始？又如来说地、水、火、风本性圆融、周遍法界，湛然常住，世尊！若地性遍，云何容水？水性周遍，火则不生。复云何明水、火二性俱遍虚空不相陵灭？世尊！地性障碍，空性虚通，云何二俱周遍法界？而我不知是义攸往，惟愿如来宣流大慈，开我迷云，及诸大众”！作是语已，五体投地，钦渴如来无上慈诲。尔时、世尊告富楼那及诸会中漏尽无学诸阿罗汉：“如来今日普为此会宣胜义中真胜义性，令汝会中定性声闻，及诸一切未得二空回向上乘阿罗汉等，皆获一乘寂灭场地、真阿练若正修行处。汝今谛听！当为汝说”。富楼那等钦佛法音，默然承听。<span lang="EN-US"></span></span></b></p>
<p>论曰：阿难开悟，习漏未除……正遣小圣法执故也。<span lang="EN-US"></span></p>
<p><font color="#333399">辛二<span>&nbsp; </span>次第说示</font></p>
<p>论曰：此中四章略同起信……胜义胜义谛也。<span lang="EN-US"></span></p>
<p><font color="#333399">壬一<span>&nbsp; </span>显如来藏集苦因果</font></p>
<p><b><span style="color:teal">佛言：“富楼那！如汝所言，清净本然，云何忽生山河大地；汝常不闻如来宣说性觉妙明本觉明妙”？富楼那言：“唯然，世尊！我常闻佛宣说斯义”。佛言：“汝称觉明，为复性明称名为觉？为觉不明称为明觉”？富楼那言：“若此不明名为觉者，则无所明”。佛言：“若无所明，则无明觉。有所非觉，无所非明，无明又非觉湛明性。性觉必明，妄为明觉。觉非所明，因明立所，所既妄立，生汝妄能，无同异中炽然成异。异彼所异，因异立同，因异发明，因此复立无同无异。如是扰乱相待生劳，劳久发尘自相浑浊，由是引起尘劳烦恼。起为世界，静成虚空，虚空为同，世界为异。彼无同异真有为法，觉明、空昧相待成摇，故有风轮执持世界。因空生摇，坚明立碍，彼金宝者明觉立坚，故有金轮保持国土。坚觉宝成，摇明风出，风、金相摩故有火光为变化性；宝明生润，火光上烝，故有水轮含十方界。火腾、水降，交发立坚，湿为巨海，干为洲潬。以是义故，彼大海中火光常起；彼洲潬中江河常注。水势劣火，结为高山；是故山石击则成焰，融则成水。土势劣水，抽为草本；是故林薮遇烧成土，因绞成水，交妄发生，递相为种；以是因缘世界相续。复次、富楼那，明妄非他，觉明为咎！所妄既立，明理不踰。以是因缘，听不出声，见不超色；色、香、味、触六妄成就，由是分开见、觉、闻、知。同业相缠，合离成化，见明色发，明见想成。异见成憎，同想成爱，流爱为种，纳想为胎。交遘发生，吸引同业，故有因缘生羯罗蓝、遏蒱昙等。胎、卵、湿、化，随其所应。卵唯想生，胎因情有，湿以合感，化以离应。情、想、合、离更相变易，所有受业逐其飞沈，以是因缘众生相续。富楼那！想爱同结，爱不能离；则诸世间父母子孙相生不断；是等则以欲贪为本。贪爱同滋，贪不能止，则诸世间卵、化、湿、胎，随力强弱递相吞食；是等则以杀贪为本。以人食羊，羊死为人，人死为羊，如是乃至十生之类，死死生生互来相啖，恶业俱生穷未来际；是等则以盗贪为本。汝负我命，我还汝债，以是因缘，经百千劫常在生死。汝爱我心，我怜汝色，以是因缘，经百千劫常在缠缚。唯杀、盗、淫三为根本，以是因缘业果相续。富楼那！如是三种颠倒相续，皆是觉明明了知性，因了发相，从妄见生。山河大地诸有为相，次第迁流；因此虚妄，终而复始”。<span lang="EN-US"></span></span></b></p>
<p>论曰：此答若复世间一切根尘……此亦一原因也。<span lang="EN-US"></span></p>
<p>案曰：此章解说甚多，葛藤不少，文旨参差，义门繁复。今更试为拟议，述成四论：</p>
<p>一、觉明因起论本体论缘起论<span>&nbsp; </span>一法界心，在真如门绝对平等，体自是觉；不可知而了了常知，谓之“性觉妙明”。在生灭门对始觉立，固有此觉；了了常知而不可知，谓之“本觉明妙”。义门有二，故成二言，其实唯是一心。但“性觉妙明”，应不可说为在缠与不在缠；而本觉明妙，则确指“如来藏”言（如来藏有在缠义）。故有本觉即有无明，离此别无无明不觉之始。何者？“本觉”与“无明”，必同现于“始觉心”中故。“无明”究尽，“始觉心”空，同时亦失“本觉”之名相故。故此性觉妙明，本觉明妙，本唯如来智证，非余境界。教中常言妙觉寂照，等觉照寂。然寂照如端拱太平，所谓“性觉妙明”；照寂犹属归家边事，故等觉照寂尚有一分最微细初相无明，与此中“本觉明妙”之义同。此则不唯非吾辈下凡之所知，应亦非满慈无学之所知。退按之唯识决择、通达位，有云：“现前立少物，谓是唯识性；以有所得故，非实住唯识”，此亦“本觉明妙”义也。又云：“若时于所缘，智都无所得，尔时住唯识，离二取相故”。此亦“性觉妙明”义也。窃谓以有所得者为涅槃，此正满慈分别法执无明，佛殆即从此处为满慈指出世界众生之起因耳，然此亦非吾人及知。今更证之吾人现前灵然无住之心，体原自明，虽一无所明之法亦自无不明，故为“离前尘真了知性”也。一有所明，则不明者多矣。盖以“明”“所明法”之“明”为“明”，则离“所明之前尘”无体矣。由是观之，则性觉妙明，本觉明妙，虽圣智造极之证，亦吾人日用共循而不知之心；所谓“识精元明能生诸缘缘所遗者”是也。遗此本明而务求有所明，乃从此多事耳。昔某禅者问云：“如我按指海印发光如何”？答曰：“用按指作什么”？又问：“汝才举心尘劳先起如何”？答曰：“亦是海印发光”。又问：“古镜未磨时如何”？答曰：“照天照地”。又问：“古镜既磨复如何”？答曰：“照天照地”。可谓善悟于本明矣。本经初卷来皆显此本明，顾富楼那未能善悟，徒知始觉（智也）明于本觉（得也），而不知本觉之觉性自明；执为必须有“明”以“明”乎“觉”（觉犹镜体，明犹镜明）。故依富楼那之所计，必致有所明，则转成镜所照影（喻所明法）而非镜体（喻觉）。无所明则便成非明之法，岂非将“觉”转为明“所明法”（若镜明中所现影像），而成为“自体无明之法”（是所明所照之影故）乎？既妄为有所明于“觉”，遂于同时现起能明之心；虽“觉”（镜体）终未尝为所明（犹镜体未变为镜像），而能明（照像之明）心中则细境炽然现（明照现像）矣。故曰“妄为明觉；觉非所明，因明立所；所既妄立，生汝妄能，无同异中，炽然成异（照所现像即为世界）。异彼所异，因异立同（照中无像即为虚空）。同异发明，因此复立无同无异（明照空像织妄所成，即为众生）”。真有为法，犹云真异熟识；乃业报之主体，有情之命根也。故虚空世界众生缘起之本因，亦妄为有所明于“觉”而已。其几可谓微乎微矣！若能悟“觉”元明，则“性觉妙明”、非“如来藏清净本然”乎！</p>
<p>二、空界成物论宇宙论世界论<span>&nbsp; </span>夫觉明之妄“明”乎“觉”，而“觉”实无可明。于是幻为空昧，与觉明相待为摇动（此指未成器界之初），成执持世界之风轮（此指已成器界之后）。盖空昧即世论所谓虚无自然之大道体，而风轮则混元一气、阴阳未分之太极也。近人所云之“以太”亦似之。空明摇荡，坚碍凝立（此指未成器界之初），以为保持器世界之金轮（此指已成器界之后）。风、力之原也，金、质之原也；非世论所云太空光热未成形时，力之原点、质之原点耶？坚觉宝成者，阴也、质也；摇明风出者，阳也、力也。风、金相摩，故有火光为变化性；阴、阳相荡以成变化，质力聚散以渐著成太阳等星电也。尝论恒星之成，由风（原力）持金（原质）盘鱹不息，摩荡而光焰外扬也。金、火持以风力，回旋动荡，蒸润之气遂弥漫于空界，含摄云电诸气是也。而世论所云之天清、地浊，亦将由是分出，故曰‘宝明生润火光上烝，故有水轮含十方界’。上所言即能造物之动、坚、热、润、四大体相，乃遍于十方空界者。觉明空昧远作因依与下所造之器界，盖疏而不亲下论所造之物，则姑就人类等居住之器界言之。吾人今居之须弥卢（指地球言），出由风所持金火轮中，裂出金火一团，自盘旋于空气轮中；而空气含裹环压之。动热持中，坚润凝外，乃成此海陆之器界。所谓‘火腾水降交发立坚， 湿为巨海，干为洲潬。以是义故，彼大海中火光常起，彼洲潬中江河常注’是也。或者于色身中窥见此机，反火腾水降为水腾火降，逆循水轮、火轮而上求乎明觉立坚之金；坚觉宝成，则所谓‘金丹大道’者是也。高山由地心蕴火所喷出（此为矿物），由水气势劣不能压火气之故。草木由地皮（土也）上湿气抽出（此为植物），由土碍势劣不能克水蒸之故。所谓“水势劣火，结为高山是故山；石击则成焰，融则成水。土势劣水，抽为草木；是故林薮遇烧成土，因绞成水”是也。以言吾人类等动物所依以居住生活者，要不外此海、陆、矿、植、四物而已。总结空界成物之理，乃曰“交妄发生”，是物质原因之论也。“递相为种”，是物种变化之论也。夫器世界成住坏空而相续不断者，非若是乎？第世论种种探究及空昧摇明，至矣，蔑以加矣，犹不能上悟夫妄“明”乎“觉”；况本觉明妙、性觉妙明哉！</p>
<p>三、有情生命论人生论灵魂论　夫有情生命之元，岂有他哉，亦觉明不守自性而妄欲有所明（无明缘行，行缘识也），遂发现所明之妄尘；而能明之妄心亦随所明之妄尘，失其圆融矣（识缘名色，名色缘六入也）。“以是因缘，听不出声，见不超色；色、香、味、触六妄成就，由是分开见、觉、闻、知”（六入缘触，触缘受也）；此有情生命之自业因也。然犹有无始共业作生缘者在。“同业相缠，合离成化”；此正明无始生死以来，四生、九有共业缘之感召也。“见明色发，明见想成”；盖由有情舍前有报身时，意识先销散、伏归乎藏识，即成无明晦昧。意根守持藏识、随业牵离身去，身根遂成朽败。而彼时乃完全闷绝之无意识心位，故唯昏闇。然以业缘招感之力，生缘在处，不论远近方所，即生一隙之明，而有“中有身之色想”，发现成就其处；故此二句，正言前有已舍、后有未得间之“中有身”也。由中有身转生后有之状，今且依人类之胎生言之：所谓“异见成憎（男中有见父，女中有见母成憎），同想成爱（男中有见母，女中有见父成爱）；流爱为种（因爱故流入为种也），纳想为胎（有此识想为中心力，父母精血乃凝成胎）”。此从父、母、中有三业合成人身生命。结云“交遘发生（指父母言），吸引同业（指中有言），故有因缘生羯罗蓝、遏蒱昙等”是也。此虽详于胎生，而卵生、湿生、化生等，亦大致可知耳。语其质要之点，四生所异：卵主乎想，胎主乎情，湿主合感，化主离应。而有情心行之“情、想、合、离、更相变易”靡恒；故生死之间，随业受果，；亦飞沉无定也。有情生命之相续者，如是如是。</p>
<p>四、世间业果论进化论解脱论　究论世间业果，非唯动物之类，器世界之成住坏空，要皆业所招果，故大别之为四：一者、共共业果，无量虚空世界是也。二者、共别业果，有主国土家园是也。三者、别共业果，因怨亲敌、债负爱缠，以成个人大群人伦物类、互相关系之业果者是也。四者、别别业果，各各有情自内根身是也。凡是四种，皆所谓世间业果也。今略去余三种，而专就第三种以言之者，岂无故哉？正以余三种业果之枢纽、亦端在乎是耳。有此杀、盗、淫之三业，以为四生感召之缘，死生牵引，身命系随，根身、器界二皆不能不相续耳。将此淫、杀、盗三种之业缘，扩充发挥，改革迁变，使世间业果续续常新者，是流俗之所谓“进化论”也。经云：“三缘（杀盗淫也）断故，三因（贪嗔痴也）不生”，则诸世间业果自空，则佛法出世之“解脱论”也。解脱者，即解脱此世界之业果相续，小乘之教，此为宗要。</p>
<p>案曰：然上三种相续，皆从觉明欲有所明，妄见有相而起。经云：“如是三种颠倒相续，皆是觉明明了知性，因了发相，从妄见生。山河大地诸有为相，次第迁流；因此虚妄，终而复始”是也。故上四论，可总题为“觉明缘起世间论”也。</p>
<p><span style="color:#333399">壬二　显如来藏道灭因果<span lang="EN-US"></span></span></p>
<p><b><span style="color:teal">富楼那言：“若此妙觉本妙觉明与如来心不增不减，无状忽生山河大地诸有为相；如来今得妙空明觉，山河大地有为习漏何当复生”？佛告富楼那：“譬如迷人，于一聚落惑南为北，此迷为复因迷而有？因悟所出”？富楼那言：“如是迷人，亦不因迷又不因悟。何以故？迷本无根，云何因迷？悟非生迷，云何因悟”？佛言：“彼之迷人正在迷时，倏有悟人指示令悟；富楼那！于意云何？此人纵迷，于此聚落更生迷不”？“不也。也尊”！“富楼那！十方如来，亦复如是。此迷无本，性毕竟空。昔本无迷，似有迷觉，觉迷迷灭，觉不生迷。亦如翳人见空中华，翳病若除，华于空灭。忽有愚人，于彼空华所灭空地，待华更生；汝观是人为愚为慧”？富楼那言：“空元无华，妄见生灭，见华灭空已是颠倒，敕令更出斯实狂痴；云何更名如是狂人为愚为慧”？佛言：“如汝所解，云何问言诸佛如来妙觉明空，何当更出山河大地？又如金矿杂于精金。其金一纯，更不成杂；如木成灰，不重为木；诸佛如来菩提涅槃，亦复如是”。<span lang="EN-US"></span></span></b></p>
<p>论曰：此蹑上章而疑问者……无非常乐也明矣。<span lang="EN-US"></span></p>
<p><span style="color:#333399">壬三　显如来藏相本圆融<span lang="EN-US"></span></span></p>
<p><b><span style="color:teal">“富楼那！又汝问言：地、水、火、风本性圆融周遍法界，疑水、火性不相陵灭？又微虚空及诸大地俱遍法界，不合相容。富楼那！譬如虚空体非群相，而不拒彼诸相发挥。所以者何？富楼那！彼太虚空，目照则明，云屯则暗，风摇则动，霁澄则清，气凝则浊，土积成霾，水澄成映。于意云何？如是殊方诸有为相，为因彼生？为复空有？若彼所生，富楼那！且日照时既是日明，十方世界同为日色，云何空中更见圆日？若是空明，空应自照，云何中屑云雾之时，不生光耀？当知是明，非日、非空，不异空、日。观相元妄，无可指陈，犹邀空华结为空果，云何诘其相陵灭义？观性元真，唯妙觉明，妙觉明心先非水、火；云何复问不相容者！真妙觉明，亦复如是。汝以空明则有空现，地、水、火、风各各发明，则各各现；若俱发明，则有俱现。云何俱现？富楼那！如一水中现于日影，两人同观水中之日，东西各行，则各有日随二人去；一东一西，先无准的。不应难言：此日是一，云何各行？各日既双，云何现一？宛转虚妄，无可凭据。富楼那！汝以色空相倾相夺于如来藏，而如来藏随为色空，周遍法界，是故于中风动、空澄、日明、云暗。众生迷闷背觉合尘，故发尘劳有世间相。我以妙明不灭不生合如来藏，而如来藏唯妙觉明，圆照法界，是故于中一为无量、无量为一，小中现大、大中现小，不动道场遍十方界，身含十方无尽虚空，于一毛端现宝王刹，坐微尘里转大法轮。灭尘合觉，故发真如妙觉明性。而如来藏本妙圆心，非心、非空，非地、非水、非风、非火；非眼、非耳、鼻、舌、身、意，非色、非声、香、味、触、法；非眼识界、如是乃至非意识界；非明、无明、明、无明尽，如是乃至非老、非死、非老死尽；非苦、非集、非灭、非道；非智、非得；非檀那、非尸罗、非毗梨耶、非羼提、非禅那、非般剌若、非波罗密多；如是乃至非怛闼阿竭，非阿罗诃，三耶三菩；非大涅槃，非常、非乐、非我、非净：以是俱非世出世故。即如来藏元明心妙，即心、即空、即地、即水、即风、即火；即眼、即耳、鼻、舌、身、意、即色、即声、香、味、触、法；即眼识界、如是乃至即意识界；即明、无明、明、无明尽，如是乃至即老、即死、即老死尽；即苦、即集、即灭、即道；即智、即得；即檀那、即尸罗、即毗梨耶、即羼提、即禅那、即般剌若、即波罗密多；如是乃至即怛闼阿竭，即阿罗诃，三耶三菩；即大涅槃，即常、即乐、即我、即净：以是俱即世出世故。即如来藏妙明心元，离即、离非，是即、非即。如何世间三有众生、及出世间声闻、缘觉，以所知心测度如来无上菩提！用世语言入佛知见！譬如琴、瑟、箜篌、琵琶，虽有妙音，若无妙指终不能发。汝与众生亦复如是。宝觉真心各各圆满，如我按指，海印发光；汝暂举心，尘劳先起，由不勤求无上觉道，爱念小乘，得少为足”。<span lang="EN-US"></span></span></b></p>
<p>论曰：此答又如来说……理具事造苦集灭道也。<span lang="EN-US"></span></p>
<p><font color="#333399">壬四<span>&nbsp; </span>显如来藏妄本空寂</font></p>
<p><b><span style="color:teal">富楼那言：“我与如来宝觉圆明真妙净心无二圆满；而我昔遭无始妄想久在轮回，今得圣乘犹未究竟；世尊诸妄一切圆灭，独妙真常。敢问如来：一切众生何因有妄，自蔽妙明，受此沦溺”？佛告富楼那：“汝虽除疑，余惑未尽。吾以世间现前诸事？，今复问汝：汝岂不闻室罗城中演若达多，忽于晨朝以镜照面，爱镜中头眉目可见，嗔责己头不见面目，以为魑魅，无状狂走。于意云何？此人何因无故狂走”？富楼那言：“是人心狂，更无他故”。佛言：“妙觉明圆、本圆明妙，既称为妄，云何有因？若有所因，云何名妄？自诸妄想展转相因，从迷积迷以历尘劫；虽佛发明，犹不能返。如是迷因，因迷自有。识迷无因，妄无所依；尚无有生，欲何为灭？得菩提者，如寤时人、说梦中事；心纵精明，欲何因缘取梦中物？况复无因本无所有。如彼城中演若达多，岂有因缘自怖头走？忽然狂歇，头非外得。纵未歇狂，亦何遗失？富楼那！妄性如是，因何为在？汝但不随分别世间、业果、众生、三种相续，三缘断故，三因不生；则汝心中演若达多狂性自歇。歇即菩提，胜净明心本周法界，不从人得；何藉劬劳肯綮修证？譬如有人，于自衣中、系如意珠，不自觉知，穷露他方，乞食驰走；虽实贫穷，珠不曾失，忽有智者指示其珠，所愿从心，致大饶富，方悟神珠非从外得”。<span lang="EN-US"></span></span></b></p>
<p>论曰：此蹑上章而疑问者……下特更择之详之耳。<span lang="EN-US"></span></p>
<p><span style="color:#333399">庚二　因阿难滞闻而劝修<span lang="EN-US"></span></span></p>
<p><b><span style="color:teal">即时阿难在大众中，顶礼佛足，起立白佛：“世尊现说杀、盗、淫业三缘断故，三因不生；心中达多狂性自歇，歇即菩提，不从人得，斯则因缘皎然明白，云何如来顿弃因缘？我从因缘心得开悟；世尊！此义何独我等年少有学声闻，今此会中大目犍连，及舍利弗、须菩提等，从老梵志，闻佛因缘，发心开悟得成无漏。今说菩提不从因缘，则王舍城拘舍梨等所说自然，成第一义！惟垂大悲开发迷闷”！佛告阿难：“即如城中演若达多，狂性因缘，若得灭除，则不狂性自然而出。因缘、自然，理穷于是。阿难！演若达多头本自然，本自其然，无然非自，何因缘故怖头狂走？若自然头因缘故狂，何不自然因缘故失？本头不失，狂怖妄出，曾无变易，何藉因缘？本狂自然，本有狂怖，未狂之际狂何所潜？不狂自然，头本无妄，何为狂走？若悟本头，识知狂走，因缘、自然俱为戏论。是故我言：三缘断故即菩提心，菩提心生，生灭心灭。此但生灭，灭生俱尽，无功用道。若有自然，如是则明自然心生，生灭心灭，此亦生灭；无生灭者名为自然。犹如世间诸相杂和成一体者，名和合性；非和合者称本然性。本然非然，和合非合，合、然俱离，离、合俱非，此句方名无戏论法。菩提涅槃尚在遥远，非汝历劫辛勤修证，虽复忆持十方如来十二部经清净妙理如恒河沙，祗益戏论。汝虽谈说因缘、自然决定明了，人间称汝多闻第一，以此积劫多闻熏习，不能免离摩登伽难。何须待我佛顶神咒，摩登伽心淫火顿歇得阿那含；于我法中成精进林，爱河干枯，令汝解脱。是故阿难！汝虽历劫忆持如来秘密妙严，不如一日修无漏业，远离世间憎、爱二苦。如摩登伽宿为淫女，由神咒力销其爱欲，法中今名性比丘尼。与罗侯母耶输陀罗同悟宿因，知历世因贪爱为苦，一念熏修无漏善故，或得出缠，或蒙授记。如何自欺，尚留观听”！<span lang="EN-US"></span></span></b></p>
<p>论曰：阿难谓佛今说菩提……悟即当修矣乎！<span lang="EN-US"></span></p>
<p>论曰：甲、本经始终唯令了达如来藏……不戾本经全部之纲骨耳。<span lang="EN-US"></span></p>
<p>案曰：至此悟理圆满，信解成就；所须进究之者，逆妄归真初下手时，当取何法为专观境，及用何行为专修门耳。故来下文择“闻”为专观境；用“旋”（即奢摩它）为专修门也。从初卷至三卷，理则顿悟也。从四卷至此，乘悟并销也。事非顿除，因次第尽，则从第三渐次中修圆通门、增进圣位，至妙觉果海是也。上来一大章显如来藏竟。</p>
<p><span style="color:#333399">戊二　明圆通门<span lang="EN-US"></span></span></p>
<p>论曰：圆通亦称解脱……必要之前行法门者也。<span lang="EN-US"></span></p>
<p><font color="#333399">己一<span>&nbsp; </span>正教当机双审性修</font></p>
<p>论曰：审不生灭心为因地……亦非所必需矣。<span lang="EN-US"></span></p>
<p><span style="color:#333399">庚一　阿难悟请<span lang="EN-US"></span></span></p>
<p><b><span style="color:teal">阿难及诸大众，闻佛示诲，疑惑销除，心悟实相；身意轻安得未曾有！重复悲泪，顶礼佛足，长跪合掌而白佛言：“无上大悲清净宝王善开我心！能以如是种种因缘方便提奖，引诸沉冥出于苦海。世尊！我今虽承如是法音，知如来藏妙觉明心遍十方界，含育如来十方国土、清净宝严妙觉王刹；如来复责多闻无功，不逮修习。我今犹如旅泊之人，忽蒙天王赐与华屋。虽获大宅，要因门入，惟愿如来不舍大悲，示我在会诸蒙暗者捐舍小乘，毕获如来无余涅槃本发心路！令有学者，从何摄伏畴昔攀缘，得陀罗尼，入佛知见”？作是语已，五体投地。在会一心，伫佛慈旨。<span lang="EN-US"></span></span></b></p>
<p>论曰：此中重叙阿难及诸大众……下文所宣，不外乎此。<span lang="EN-US"></span></p>
<p><span style="color:#333399">庚二　世尊许说<span lang="EN-US"></span></span></p>
<p><span style="color:#333399">辛一　普为开示<span lang="EN-US"></span></span></p>
<p><b><span style="color:teal">尔时、世尊哀愍会中缘觉、声闻于菩提心未自在者，及为当来佛灭度后末法众生发菩提心，开无上乘妙修行路。<span lang="EN-US"></span></span></b></p>
<p>论曰：一为回向大乘声闻……结经人所叙佛意也。<span lang="EN-US"></span></p>
<p><span style="color:#333399">辛二　正令审择<span lang="EN-US"></span></span></p>
<p><span style="color:#333399">壬一　总示修圆通须先明二决定义<span lang="EN-US"></span></span></p>
<p><b><span style="color:teal">宣示阿难及诸大众：“汝等决定发菩提心，于佛如来妙三摩提不生疲倦，应当先明发觉初心二决定义。<span lang="EN-US"></span></span></b></p>
<p>论曰：妙三摩地，即圆通也。<span lang="EN-US"></span></p>
<p>案曰：于佛如来妙三摩地发觉初心，盖佛至此、正许阿难经首所请十方如来得成菩提之妙奢摩它、三摩、禅那也。亦即所许之“有三摩提，名大佛顶首楞严王，十方如来一门超出妙庄严路”也。故文殊师利选定观世音耳根圆通时，亦谓“此是微尘佛，一路涅槃门”也。而前此三卷半之文，则正为发明此中第一决定义作本依耳。</p>
<p><span style="color:#333399">壬二　征释修圆通门云何为二决定义<span lang="EN-US"></span></span></p>
<p><span style="color:#333399">癸一　双征<span lang="EN-US"></span></span></p>
<p><b><span style="color:teal">“云何初心二义决定？<span lang="EN-US"></span></span></b></p>
<p><span style="color:#333399">癸二　别释<span lang="EN-US"></span></span></p>
<p><span style="color:#333399">子一　重审因地心令依全性起修<span lang="EN-US"></span></span></p>
<p><b><span style="color:teal">“阿难！第一义者：汝等若欲捐舍声闻，修菩萨乘，入佛知见，应当审观因地发心，与果地觉为同、为异？阿难！若于因地，以生灭心为本修因，而求佛乘不生不灭，无有是处。以是义故，汝当照明诸器世间可作之法，皆从变灭。阿难！汝观世间可作之法，谁为不坏？然终不闻烂坏虚空。何以故？空非可作，由是始终无坏灭故。则汝身中坚相为地，润湿为水，暖触为火，动摇为风。由此四缠，分汝湛圆妙觉明心为视、为听、为觉、为察，从始入终，五叠浑浊。云何为浊？阿难！譬如清水清洁本然；即彼尘土灰沙之伦，本质留碍，二体法尔，性不相循，有世间人，取彼土尘投于净水，土失留碍，水亡清洁，容貌汨然，名之为浊。汝浊五重，亦复如是。阿难！汝见虚空遍十方界，空见不分。有空无体，有见无觉，相织妄成；是第一重名为劫浊。汝身现博四大为体，见、闻、觉、知壅令留碍，水、火、风、土旋令觉知，相织妄成；是第二重名为见浊。又汝心中忆识诵习，性发知见，容现六尘，离尘无相，离觉无性，相织妄成；是第三重名烦恼浊，又汝朝夕生灭不停，知见每欲留于世间，业运每常迁于国土，相织妄成；是第四重名众生浊。汝等见闻元无异性，众尘隔越，无状异生，性中相知，用中相背，同异失准，相织妄成；是第五重名为命浊。阿难！汝今欲令见、闻、觉、知远契如来常、乐、我、净，应当先择死生根本，依不生灭圆湛性成，以湛旋其虚妄灭生，复还元觉，得元明觉无生灭性，为因地心；然后圆成果地修证。如澄浊水贮于静器，静深不动，沙土自沈，清水现前，名为初伏客尘烦恼。去泥纯水，名为永断根本无明。明相精纯，一切变现不为烦恼，皆合涅槃清净妙德。<span lang="EN-US"></span></span></b></p>
<p>论曰：此即是示第一决定义者……与果地觉同。<span lang="EN-US"></span></p>
<p>案曰：此第一义，点睛在一旋字，即是决定修门。而第二义，点睛在一闻字，即是决定观境。</p>
<p><span style="color:#333399">子二　详示圆通境令选一门深入<span lang="EN-US"></span></span></p>
<p>论曰：此下阿难重重请问……得圆明觉之法门也。<span lang="EN-US"></span></p>
<p><span style="color:#333399">丑一　示六结根功德圆缺令选一深入一净全净<span lang="EN-US"></span></span></p>
<p><b><span style="color:teal">“第二义者：汝等必欲发菩提心，于菩萨乘生大勇猛，决定弃捐诸有为相，应当审详烦恼根本。此无始来发业润生，谁作谁受？阿难！汝修菩提，若不审观烦恼根本，则不能知虚妄根尘何处颠倒？处尚不知，云何降伏取如来位？阿难！汝观世间解结之人，不见所结，云何知解？不闻虚空被汝隳裂。何以故？空无形相无结、解故。则汝现前眼、耳、鼻、舌、及与身、心，六为贼媒，自劫家宝；由此无始众生世界生缠缚故，于器世间不能超越。阿难！云何名为众生世界？世为迁流，界为方位。汝今当知东、西、南、北，东南、西南、东北、西北、上、下、为界。过去、未来、现在、为世。方位有十，流数有三。一切众生织妄相成，身中贸迁，世界相涉。而此界性设虽十方定位可明，世间祗目东、西、南、北；上、下无位，中无定方。四数必明，与世相涉；三四、四三，宛转十二；流变三叠，一、十、百、千。总括始终，六根之中，各各功德有千二百。阿难！汝复于中克定优劣：如眼观见，后暗、前明，前方全明，后方全暗，左、右旁观三分之二，统论所作功德不全；三分言功，一分无德，当知眼唯八百功德。如耳周听十方无遗，动若迩遥，静无边际，当知耳根圆满一千二百功德。如鼻嗅闻通出入息，有出有入而阙中交，验于鼻根三分阙一，当知鼻唯八百功德。如舌宣扬尽诸世间、出世间智，言有方分，理无穷尽，当知舌根圆满一千二百功德。如身觉触识于违顺，合时能觉，离中不知，离一合双，验于身根三分阙一，当知身唯八百功德。如意默容十方三世一切世间出世间法，唯圣与凡、无不包容尽其涯际，当知意根圆满一千二百功德。阿难！汝今欲逆生死欲流，返穷流根至不生灭；当验此等六受用根，谁合、谁离？谁深、谁浅？谁为圆通？谁不圆满？若能于此悟圆通根，逆彼无始织妄业流，得循圆通；与不圆根日劫相倍。我今备显六湛圆明本所功德，数量如是。随汝详择其可入者，吾当发明令汝增进。十方如来于十八界一一修行，皆得圆满无上菩提。于其中间，亦无优劣。但汝下劣，未能于中圆自在慧；故我宣扬，令汝但于一门深入，入一无妄，彼六知根一时清净”。<span lang="EN-US"></span></span></b></p>
<p>论曰：结即缠缚，指织所妄成……此已密示根门及耳门矣。<span lang="EN-US"></span></p>
<p>论曰：丙、方位有十，流数有三……作流变三叠一十百千图明之。<span lang="EN-US"></span></p>
<p><span style="color:#333399">丑二　明六结根体用融隔令知一随拔一脱圆脱<span lang="EN-US"></span></span></p>
<p><b><span style="color:teal">阿难白佛言：“世尊！云何逆流深入一门，能令六根一时清净”？佛告阿难：“汝今已得须陀洹果，已灭三界众生世间见所断惑；然犹未知根中积生无始虚习，彼习要因修所断得，何况此中生、住、异、灭分齐头数？今汝且观现前六根，为一、为六？阿难！若言一者，耳何不见？目何不闻？头奚不履？足奚无语？若此六根决定成六，如我今会与汝宣扬微妙法门，汝之六根谁来领受”？阿难言：“我用耳闻”。佛言：“汝耳自闻，何关身、口？口来问义，身起钦承。是故应知：非一终六，非六终一。终不汝根元一、元六，阿难！当知是根非一、非六，由无始来颠倒沦替，故于圆湛一、六义生，汝须陀洹难得六销，犹未亡一，如太虚空参合群器，由器形异名之异空，除器观空说空为一。彼太虚空，云何为汝成同、不同？何况更名是一、非一？则汝了知六受用根，亦复如是。由明、暗等二种相形，于妙圆中黏湛发见，见精映色，结色成根；根元目为清净四大，因名眼体，如蒲萄朵，浮根四尘流逸奔色。由动、静等二种相击，于妙圆中黏湛发听，听精映声，卷声成根；根元目为清净四大，因名耳体，如新卷叶，浮根四尘流逸奔声。由通、塞等二种相发，于妙圆中黏湛发嗅，嗅精映香，纳香成根；根元目为清净四大，因名鼻体，如双垂爪，浮根四尘流逸奔香。由恬、变等二种相参，于妙圆中黏湛发尝，尝精映味，绞味成根；根元目为清净四大，因名舌体，如初偃月，淫根四尘流逸奔味。由离、合等二种相摩，于妙圆中黏湛发觉，觉精映触，抟触成根；根元目为清净四大，因名身体，如腰鼓颡，浮根四尘流逸奔触。由生、灭等二种相续，于妙圆中黏湛发知，知精映法，揽法成根；根元目为清净四大，因名意思，如幽室见，浮根四尘流逸奔法，阿难！如是六根，由彼觉明有明明觉，失彼精了黏妄发光。是以汝今离暗、离明无有见体，离动、离静元无听质，无通、无塞嗅性不生，非变、非恬尝无所出，不离、不合觉触本无，无灭、无生了知安寄！汝但不循动静、合离、恬变、通塞、生灭、明暗，如是十二诸有为相；随拔一根，脱黏内伏，伏归元真，发本明耀，耀性发明，诸余五黏应拔圆脱，不由前尘所起知见。明不循根，寄根明发，由是六根互相为用。阿难！汝岂不知今此会中，阿那律陀无目而见；跋难陀龙无耳而听；殑伽神女非鼻闻香；骄梵钵提异舌知味；舜若多神无身觉触，如来光中映令暂现，既为风质，其体元无；诸灭尽定得寂声闻，如此会中摩诃迦叶，久灭意根，圆明了知不因心念。阿难！今汝诸根若圆拔已，内莹发光；如是浮尘及器世间诸变化相，如汤销冰，应念化成无上知觉。阿难！如彼世人聚见于眼，若令急合，暗相现前。六根黯然，头足相类。彼人以手循体外绕，彼虽不见，头足一辨，知觉是同。缘见因明，暗成无见；不明自发，则诸暗相永不能昏。根尘既销，云何觉明不成圆妙”？<span lang="EN-US"></span></span></b></p>
<p>论曰：阿难此中且置六根……何疑乎一拔不能圆脱哉！<span lang="EN-US"></span></p>
<p><span style="color:#333399">丑三　验闻根不生灭性密令选耳门圆通<span lang="EN-US"></span></span></p>
<p><b><span style="color:teal">阿难白佛言：“世尊！如佛说言：因地觉心欲求常住，要与果位名目相应。世尊！如果位中，菩提、涅槃、真如、佛性、庵摩罗识、空如来藏、大圆镜智，是七种名称谓虽别，清净圆满体性坚凝，如金刚王常住不坏。若此见、听离于明暗、动静、通塞，毕竟无体；犹如念心离于前尘，本无所有。云何将此毕竟断灭以为修因，欲获如来七常住果？世尊！若离明暗，见毕竟空，如无前尘，念自性灭。进退循环，微细推求，本无我心及我心所，将谁立因求无上觉？如来先说湛精圆常，违越诚言，终成戏论；云何如来真实语者？惟垂大慈开我蒙吝”！佛告阿难：“汝学多闻，未尽诸漏，心中徒知颠倒所因，真倒现前实未能识。恐汝诚心犹未信伏，吾今试将尘俗诸事，当除汝疑”。即时如来敕罗侯罗击钟一声，问阿难言：“汝今闻不”？阿难、大众俱言：“我闻”。钟歇无声，佛又问言：“汝今闻不”？阿难、大众俱言：“不闻”。时罗侯罗又击一声，佛又问言：“汝今闻不”？阿难、大众又言：“俱闻”。佛问阿难：“汝云何闻？云何不闻”？阿难、大众俱白佛言：“钟声若击则我得闻；击久声销，音响双绝，则名无闻”。如来又敕罗侯击钟，问阿难言：“尔今声不”？阿难、大众俱言：“有声”。少选声销，佛又问言：“尔今声不”？阿难、大众答言：“无声”。有顷，罗侯更来撞钟，佛又问言：“尔今声不”？阿难、大众俱言：“有声”。佛问阿难：“汝云何声？云何无声”？阿难、大众俱白佛言：“钟声若击则名有声；击久声销，音响双绝，则名无声”。佛语阿难及诸大众：“汝今云何自语矫乱”？大众、阿难俱时问佛：“我今云何名为矫乱”？佛言：“我问汝闻，汝则言闻；又问汝声，汝则言声。唯闻与声报答无定，如是云何不名矫乱？阿难！声销无响，汝说无闻；若实无闻，闻性已灭同于枯木，钟声更击，汝云何知？知有、知无，自是声尘或无、或有，岂彼闻性为汝有、无？闻实云无，谁知无者？是故阿难！声于闻中自有生灭；非为汝闻声生、声灭，令汝闻性为有、为无。汝尚颠倒，惑声为闻，何怪昏迷，以常为断？终不应言离诸动静、闭塞、开通，说闻无性。如重睡人眠熟床枕，其家有人于彼睡时捣练、舂米，其人梦中闻舂捣声别作他物，或为击鼓，或为撞钟；即于梦时，自怪其钟为木石响。于时忽寤，遄知杵音。自告家人：我正梦时，惑此舂音将为鼓响。阿难！是人梦中，岂忆静摇、开闭、通塞？其形虽寐，闻性不昏。纵汝形销命光迁谢，此性云何为汝销灭？以诸众生从无始来，循诸色、声逐念流转，曾不开悟性净妙常。不循所常，逐诸生灭，由是生生杂染流转。若弃生灭，守于真常，常光现前，根、尘、识心应时销落。想想为尘，识情为垢，二俱远离；则汝法眼应时清明，云何不成无上知觉”？<span lang="EN-US"></span></span></b></p>
<p>论曰：此章是蹑第一决定议……安有此重重开显哉！<span lang="EN-US"></span></p>
<p><a name="a05"></a><span style="color:#333399">卷五<span lang="EN-US"></span></span></p>
<p><span style="color:#333399">丑四　证六根即真妄元密令选根门圆通<span lang="EN-US"></span></span></p>
<p><b><span style="color:teal">阿难白佛言：“世尊！如来虽说第二义门，今观世间解结之人，若不知其所结之元，我信是人终不能解。世尊！我及会中有学声闻，亦复如是。从无始际，与诸无明俱灭俱生，虽得如是多闻善根，名为出家，犹隔加疟，惟愿大慈哀愍沦溺！今日身心云何是结？从何名解？亦令未来苦难众生，得免轮回，不落三有”。作是语已，普及大众五体投地，雨泪翘诚，伫佛如来无上开示。尔时、世尊怜愍阿难及诸会中诸有学者，亦为未来一切众生为出世因，作将来眼。以阎浮檀紫金光手摩阿难顶，即时十方普佛世界六种震动，微尘如来住世界者，各有宝光从其顶出，其光同时于彼世界来只陀林灌如来顶。是诸大众得未曾有！于是阿难及诸大众，俱闻十方微尘如来异口同音告阿难言：“善哉！阿难！汝欲识知俱生无明，使汝轮转生死结根，唯汝六根更无他物。汝复欲知无上菩提，令汝速证安乐解脱寂静妙常，亦汝六根更非他物”！阿难虽闻如是法音，心犹未明，稽首白佛：“云何令我生死轮回，安乐妙常，同是六根更非他物”？佛告阿难：“根、尘同源，縳、脱无二，识性虚妄，犹如空华。阿难！由尘发知，因根有相，相见无性同于交芦。是故汝今，知见立知即无明本；知见无见斯即涅槃无漏真净。云何是中更容他物”？<span lang="EN-US"></span></span></b></p>
<p><b><span style="color:teal">尔时、世尊欲重宣此义，而说偈言：“真性有为空，缘生故、如幻；无为无起灭，不实、如空华。言妄显诸真，妄、真同二妄。犹非真、非真，云何见所见？中间无实性，是故若交芦。结解同所因，圣凡无二路。汝观交中性，空有二俱非。迷晦即无明，发明便解脱。解结因次第。六解一亦亡。根选择圆通，入流成正觉。陀那微细识，习气成暴流，真非真恐迷，我常不开演。自心取自心，非幻成幻法。不取无非幻，非幻尚不生；幻法云何立？是名妙莲华，金刚王宝觉、如幻三摩提，弹指超无学。此阿毗达磨，十方薄伽梵，一路涅槃门”。<span lang="EN-US"></span></span></b></p>
<p>论曰：此摄上章根尘识心应时销落……则非一非六之真觉耳。<span lang="EN-US"></span></p>
<p>案曰：古禅德云：“在眼曰见，在耳曰闻，在鼻曰嗅，在舌曰尝，在身曰觉，在意曰知；悟者知是佛性，不语祗弄精魂”。用此以观今经“汝欲识知俱生无明，使汝轮转生死结根，唯汝六根更无他物（精魂）；汝复欲知无上菩提，令汝速证安乐解脱寂静妙常，亦汝六根更非他物（佛性）”。“是故汝今知见立知即无明本（精魂）；知见无见斯即涅槃无漏真净（佛性）”。“陀那微细识，习气成瀑流，真非真恐迷，我常不开演。自心取自心，非幻成幻法（精魂）；不取无非幻，非幻尚不生，幻法云何立（佛性）”！不灿然甚明乎？此皆依如来藏藏识直显如来法身德者。盖但将陀那识之一精明映发在门头者，谓之六根。而此识精之元明，既即缘所遗之清净体，即此明元之精识，又为能生诸缘之攀缘性也。翻覆唯在一手，真妄祗在一心，此为本经一贯之旨。六十佛位皆依此立，故曰：“是名妙莲花、金刚王宝觉、如幻三摩地，弹指超无学。此阿毗达磨，十方婆伽梵，一路涅槃门”也。此独大乘不共之殊胜法门也”。解结因次第，六解一亦亡；根选择圆通，入流成正觉”。则是“汝今欲令见、闻、觉、知，远契如来常、乐、我、净，应当先择死生根本，依不生灭圆湛性成，以湛旋其虚妄灭生，复还元觉得元明觉，无生灭心为因地心”者也。此门则许通于出世三乘者也。“根、尘同源，缚、脱无二，识性虚妄，犹如空华！阿难！由尘发知，因根立相，相见无性同于交芦”。“真性有为空，缘生故、如幻；无为无起灭，不实、如空华。言妄显诸真，妄、真同二妄；犹非真非真，云何见所见？中间无实性是故若交芦。结解同所因，圣凡无二路。汝观交中性，空有二俱非，迷晦即无明，发明便解脱”。此同显如来藏以开圆悟，是大乘般若之宗旨。故昔梵士大乘空宗清辨论师、尝宗此中之第一偈造掌珍论二卷。“真性有为空，缘生故、如幻；无为无起灭，不实、如空华”；以遍荡一切有为无为诸法皆毕竟空也。此偈有二因明比量：真性二字，是宗上寄言区别之名，以示别是宗本真性而说，是故如此。若依俗谛而说，则无为之不生灭法与有为之生灭法，又皆应许有故也。举其比量之式如下：</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌有为法是空──宗。以缘生故──因。如幻──喻。</p>
<p>若依真性而说┤</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└无为法不实──宗。无起灭故──因。如空华──喻。</p>
<p>真性犹云真理，亦云胜义。以示原与随顺世间流俗之说不同，故他人不得举世俗之说以斥之也。第一偈则立真以空“有为无为诸法”为妄；第二偈更进一步以空此“破妄之真”亦妄。然则真与非真犹且不立，何况见、所见之根尘有为法哉？要皆缘生无起灭，不实如空华者耳。何结、何解？何圣、何凡？在縳但因迷晦，发明便成解脱。所谓理则顿悟，乘悟并销者也。详观此中九颂，端为大佛顶首楞严一经之蕴陀南，如有心乐总持之士，但专诵此三十六句之文，其功德等于诵持全经咒；以此即是大神咒、大明咒、无上咒、无等等咒故</p>
<p><span style="color:#333399">丑五　借结巾明六解一亡即渐解而喻修圆通伦次<span lang="EN-US"></span></span></p>
<p><b><span style="color:teal">于是阿难及诸大众，闻佛如来无上慈诲，祇夜伽陀杂糅精莹，妙理清彻，心目开明，叹未曾有。阿难合掌、顶礼白佛：“我今闻佛无遮大悲、性净妙常真实法句，心犹未达六解一亡舒结伦次；惟垂大慈，再愍斯会及与将来，施以法音洗涤沈垢”！即时如来于师子座，整涅槃僧，敛僧伽黎，揽七宝儿，引手于儿，取劫波罗天所奉华巾，于大众前绾成一结。示阿难言：“此名何等”？阿难、大众俱白佛言：“此名为结”。于是如来绾叠华巾，又成一结，重问阿难：此名何等”？阿难、大众又白佛言：“此亦名结”。如是伦次绾叠华巾，总成六结。一一结成，皆取手中所成之结持问阿难：“此名何等”？阿难、大众，亦复如是次第詶佛：“此名为结”。佛告阿难：“我初绾巾；汝名为结，此叠华巾先实一条，第二第三云何汝曹复名为结”？阿难白佛言：“世尊！此宝叠华缉绩成巾，虽本一体。如我思惟：如来一绾得一结名，若百绾成终名百结。何况此巾祗有六结，终不至七，亦不停五？云何如来祗许初时，第二、第三不名为结”？佛告阿难：“此宝华巾，汝知此巾元止一条，我六绾时名为六结。汝审观察：巾体是同，因结有异。于意云何？初绾结成名为第一，如是乃至第六结生，吾今欲将第六结名成第一不”？“不也，世尊！六结若存，斯第六名终非第一。纵我历生尽其明辩，如何令是六结乱名”？佛言：“如是，六结不同，循顾本因一巾所造，令其杂乱终不得成。则汝六根亦复如是，毕竟同中生毕竟异”。佛告阿难：“汝必嫌此六结不成，愿乐一成复云何得”？阿难言：“此结若存，是非锋起，于中自生此结非彼，彼结非此。如来今日若总解除，结若不生，则无彼此，尚不名一，六云何成”？佛言：“六解一亡，亦复如是，由汝无始心性狂乱，知见妄发，发妄不息，劳见发尘。如劳目睛，则有狂华。于湛精明无因乱起；一切世间山河大地，生死涅槃，皆即狂劳颠倒华相”。阿难言：“此劳同结，云何解除”？如来以手，将所结巾偏掣其左，问阿难言：“如是解不”？“不也，世尊”！旋复以手偏牵右边，又问阿难：“如是解不”？“不也，世尊”！佛告阿难：“吾今以手左右各牵，竟不能解，汝设方便云何解成”？阿难白佛言：“世尊！当于结心，解即分散”。佛告阿难：“如是，如是！若欲除结，当于结心。阿难！我说佛法从因缘生，非取世间和合粗相。如来发明世出世法，知其本因随所缘出，如是乃至恒沙界外一滴之雨亦知头数，现前种种松直、棘曲、鹄白、乌玄皆了元由。是故阿难！随汝心中选择六根，根结若除，尘相自灭；诸妄销亡，不真何待！阿难！吾今问汝：此劫波罗巾六结现前，同时解萦得同除不”？“不也，世尊！是结本以次第绾生，今日当须次第而解。六结同体，结不同时，则结解时云何同除”？佛言：“六根解除，亦复如是。此根初解，先得人空；空性圆明，成法解脱；解脱法已俱空不生，是名菩萨从三摩地得无生忍”。<span lang="EN-US"></span></span></b></p>
<p>论曰：此蹑上章六解一亦亡……越世出世间，其余如文。<span lang="EN-US"></span></p>
<p>论曰：丁、六结不同，一巾所造……我已示汝劫波罗巾，何所不明！<span lang="EN-US"></span></p>
<p><span style="color:#333399">丑六　敕众圣说余门同证广耳门而密授圆通本根<span lang="EN-US"></span></span></p>
<p>论曰：此请圆通本根，正第二决定义……入佛乘正定聚耳。<span lang="EN-US"></span></p>
<p>论曰：己、本经始终唯令得就佛乘……大旨可见。<span lang="EN-US"></span></p>
<p>案曰：由是观之，全经无非十方如来得成菩提妙奢摩他、三摩、禅那最初方便审矣。此科今按经文，应更分析为二。</p>
<p><span style="color:#333399">寅一　阿难请世尊授圆通本根<span lang="EN-US"></span></span></p>
<p><b><span style="color:teal">阿难及诸大众蒙佛开示，慧觉圆通，得无疑惑。一时合掌、顶礼双足而白佛言：“我等今日，身心皎然，快得无碍。虽复悟知一六亡义，然犹未达圆通本根。世尊！我辈飘零，积劫孤露，何心何虑预佛天伦，如失乳儿忽遇慈母！若复因此际会道成，所得密言还同本悟，则与未闻无有差别？惟垂大悲惠我秘严，成就如来最后开示”！作是语已，五体投地，退藏密机，冀佛冥授。<span lang="EN-US"></span></span></b></p>
<p><span style="color:#333399">寅二　世尊敕众圣说最初悟门<span lang="EN-US"></span></span></p>
<p><span style="color:#333399">卯一　世尊普敕<span lang="EN-US"></span></span></p>
<p><b><span style="color:teal">尔时、世尊普告众中诸大菩萨及诸漏尽大阿罗汉：“汝等菩萨及阿罗汉，生我法中得成无学。吾今问汝：最初发心悟十八界，谁为圆通？从何方便入三摩地”？<span lang="EN-US"></span></span></b></p>
<p><span style="color:#333399">卯二　众圣各陈<span lang="EN-US"></span></span></p>
<p><span style="color:#333399">辰一　众圣略说余门<span lang="EN-US"></span></span></p>
<p><span style="color:#333399">巳一　音声圆通<span lang="EN-US"></span></span></p>
<p><b><span style="color:teal">憍陈那五比丘即从座起，顶礼佛足而白佛言：“我在鹿苑及于鸡园，观见如来最初成道，于佛音声悟明四谛。佛问比丘，我初称解；如来印我名阿若多。妙音密圆，我于音声得阿罗汉。佛问圆通，如我所证音声为上”。<span lang="EN-US"></span></span></b></p>
<p>案曰：此方真教体，清净在音闻。所余法门皆藉音声彰显，故以音声居首。皆归闻根受持，故以闻根殿后。始音终闻，所由圆摄此方之真清净教体者也。得多闻阿难之人，修观音旋闻之行，洵宏传释尊遗教者不二门哉。</p>
<p><span style="color:#333399">巳二　色因圆通<span lang="EN-US"></span></span></p>
<p><b><span style="color:teal">优波尼沙陀即从座起，顶礼佛足而白佛言；“我亦观佛最初成道，观不净相，生大厌离，悟诸色性，以从不净、白骨、微尘归于虚空；空色二无，成无学道。如来印我名尼沙陀。尘色既尽，妙色密圆，我从色相得阿罗汉。佛问圆通，如我所证色因为上”。<span lang="EN-US"></span></span></b></p>
<p><span style="color:#333399">巳三　香严圆通<span lang="EN-US"></span></span></p>
<p><b><span style="color:teal">香严童子即从座起，顶礼佛足而白佛言：“我闻如来教我谛观诸有为相。我时辞佛，宴晦清斋，见诸比丘烧沉水香，香气寂然来入鼻中。我观此气，非木、非空、非烟、非火，去无所著，来无所从，由是意销，发明无漏，如来印我得香严号，尘气倏灭，妙香密圆，我从香严得阿罗汉。佛问圆通，如我所证香严为上”。<span lang="EN-US"></span></span></b></p>
<p><span style="color:#333399">巳四　味因圆通<span lang="EN-US"></span></span></p>
<p><b><span style="color:teal">药王、药上二法王子，并在会中五百梵天即从座起，顶礼佛足而白佛言：“我无始劫为世良医，口中尝此娑婆世界草木、金石，名数凡有十万八千。如是悉知苦、醋、碱、淡、甘、辛等味，并诸和合、俱生、变异。是冷、是热，有毒、无毒，悉能遍知。承事如来，了知味性非空非有，非即身心、非离身心。分别味因，从是开悟，蒙佛如来印我昆季药王、药上二菩萨名，今于会中为法王子。因味觉明，位登菩萨。佛问圆通，如我所证味因为上”。<span lang="EN-US"></span></span></b></p>
<p><span style="color:#333399">巳五　触因圆通<span lang="EN-US"></span></span></p>
<p><b><span style="color:teal">跋陀婆罗并其同伴十六开士，即从座起，顶礼佛足而白佛言：“我等先于威音王佛闻法出家，于浴僧时随例入室。忽悟水因，既不洗尘，亦不洗体；中间安然，得无所有。宿习无忘，乃至今时从佛出家，令得无学。彼佛名我跋陀婆罗。妙触宣明，成佛子住。佛问圆通，如我所证触因为上”。<span lang="EN-US"></span></span></b></p>
<p><span style="color:#333399">巳六　法因圆通<span lang="EN-US"></span></span></p>
<p><b><span style="color:teal">摩诃迦叶及紫金光比丘尼等即从座起，顶礼佛足而白佛言；“我于往劫，于此界中有佛出世名日月灯，我得亲近闻法修学。佛灭度后供养舍利，然灯续明，以紫光金涂佛形像。自尔已来，世世生生身常圆满紫金光聚，此紫金光比丘尼等即我眷属，同时发心。我观世间六尘变坏。唯以空寂修于灭尽，身心乃能度百千劫犹如弹指。我以空法成阿罗汉，世尊说我头陀为最。妙法开明，销灭诸漏。佛问圆通，如我所证法因为上”。<span lang="EN-US"></span></span></b></p>
<p><span style="color:#333399">巳七　旋见圆通<span lang="EN-US"></span></span></p>
<p><b><span style="color:teal">阿那律陀即从座起，顶礼佛足而白佛言：“我初出家常乐睡眠，如来诃我为畜生类。我闻佛诃，啼泣自责，七日不眠，失其双目。世尊示我乐见照明金刚三昧，我不因眼观见十方，精真洞然如观掌果，如来印我成阿罗汉。佛问圆通，如我所证，旋见循元斯为第一”！<span lang="EN-US"></span></span></b></p>
<p><span style="color:#333399">巳八　反息圆通<span lang="EN-US"></span></span></p>
<p><b><span style="color:teal">周利槃特迦即从座起，顶礼佛足而白佛言：“我阙诵持，无多闻性，最初值佛闻法出家，忆持如来一句伽陀，于一百日得前遗后，得后遗前。佛愍我愚，教我安居调出入息。我时观息，微细穷尽，生、住、异、灭，诸行刹那，其心豁然得大无碍，乃至漏尽成阿罗汉，住佛座下印成无学。佛问圆通，如我所证，反息循空斯为第一”！<span lang="EN-US"></span></span></b></p>
<p><span style="color:#333399">巳九　旋知圆通<span lang="EN-US"></span></span></p>
<p><b><span style="color:teal">憍梵钵提即从座起，顶礼佛足而白佛言：“我有口业，于过去劫轻弄沙门，世世生生有牛齝病。如来示我一味清净心地法门，我得灭心入三摩地，观味之知非体非物，应念得超世间诸漏。内脱身心，外遗世界，远离三有，如鸟出笼；离垢销尘，法眼清净，成阿罗汉，如来亲印登无学道。佛问圆通，如我所证，还味旋知斯为第一”！<span lang="EN-US"></span></span></b></p>
<p><span style="color:#333399">巳十　纯觉圆通<span lang="EN-US"></span></span></p>
<p><b><span style="color:teal">毕陵伽婆蹉即从座起，顶礼佛足而白佛言：“我初发心从佛入道，数闻如来说诸世间不可乐事。乞食城中，心思法门，不觉路中毒刺伤足，举身疼痛。我念有知，知此深痛，虽觉觉痛，觉清净心无痛痛觉。我又思惟：如是一身宁有双觉？摄念未久，身心忽空；三七日中诸漏虚尽，成阿罗汉，得亲印记，发明无学。佛问圆通，如我所证，纯觉遗身斯为第一”！<span lang="EN-US"></span></span></b></p>
<p><span style="color:#333399">巳十一　旋法圆通<span lang="EN-US"></span></span></p>
<p><b><span style="color:teal">须菩提即从座起，顶礼佛足而白佛言；“我旷劫来心得无碍，自忆受生如恒河沙。初在母胎即知空寂，如是乃至十方成空，亦令众生证得空性。蒙如来发性觉真空，空性圆明得阿罗汉，顿入如来宝明空海。同佛知见，印成无学，解脱性空我为无上。佛问圆通，如我所证：诸相入非，非所非尽，旋法归无，斯为第一”！<span lang="EN-US"></span></span></b></p>
<p><span style="color:#333399">巳十二　心见圆通<span lang="EN-US"></span></span></p>
<p><b><span style="color:teal">舍利弗即从座起，顶礼佛足而白佛言：“我旷劫来心见清净，如是受生如恒河沙，世出世间种种变化，一见则通，获无障碍。我于中路逢迦叶波兄弟相逐，宣说因缘，悟心无际，从佛出家。见觉明圆，得大无畏，成阿罗汉，为佛长子。从佛口生，从法化生。佛问圆通，如我所证，心见发光，光极知见，斯为第一”！<span lang="EN-US"></span></span></b></p>
<p><span style="color:#333399">巳十三　心闻圆通<span lang="EN-US"></span></span></p>
<p><b><span style="color:teal">普贤菩萨即从座起，顶礼佛足而白佛言：“我已曾与恒沙如来为法王子，十方如来教其弟子菩萨根者修普贤行，从我立名。世尊！我用心闻分别众生所有知见，若于他方恒沙界外，有一众生心中发明普贤行者，我于尔时乘六牙象，分身百千皆至其处。纵彼障深未得见我，我与其人暗中摩顶，拥护安慰，令其成就。佛问圆通，我说本因，心闻发明，分别自在，斯为第一”！<span lang="EN-US"></span></span></b></p>
<p><span style="color:#333399">巳十四　息观圆通<span lang="EN-US"></span></span></p>
<p><b><span style="color:teal">孙陀罗难陀即从座起，顶礼佛足而白佛言：“我初出家从佛入道，虽具戒律，于三摩地心常散动，未获无漏。世尊教我及俱絺罗观鼻端白。我初谛观经三七日，见鼻中气出入如烟，身心内明，圆洞世界，遍成虚净，犹如琉璃。烟相渐销，鼻息成白，心开漏尽；诸出入息化为光明，照十方界，得阿罗汉，世尊记我，当得菩提。佛问圆通，我以销息，息久发明，明圆灭漏，斯为第一”！<span lang="EN-US"></span></span></b></p>
<p><span style="color:#333399">巳十五　辩才圆通<span lang="EN-US"></span></span></p>
<p><b><span style="color:teal">富楼那弥多罗尼子即从座起，顶礼佛足而白佛言：“我旷劫来辩才无碍，宣说苦、空，深达实相，如是乃至恒沙如来秘密法门，我于众中微妙开示，得无所畏。世尊知我有大辩才，以音声轮教我发扬。我于佛前助佛转轮。因师子吼成阿罗汉，世尊印我，说法无上。佛问圆通，我以法音降伏魔怨，销灭诸漏，斯为第一”！<span lang="EN-US"></span></span></b></p>
<p><span style="color:#333399">巳十六　持戒圆通<span lang="EN-US"></span></span></p>
<p><b><span style="color:teal">优波离即从座起，顶礼佛足而白佛言：“我亲随佛踰城出家，亲观如来六年勤苦，亲见如来降伏诸魔、制诸外道，解脱世间贪欲诸漏。承佛教戒，如是乃至三千威仪、八万微细性业、遮业，悉皆清净。身心寂灭，成阿罗汉。我是如来众中纲纪，亲印我心，持戒修身众推为上。佛问圆通，我以执身身得自在，次第执心心得通达，然后身心一切通利，斯为第一”！<span lang="EN-US"></span></span></b></p>
<p><span style="color:#333399">巳十七　神力圆通<span lang="EN-US"></span></span></p>
<p><b><span style="color:teal">大目犍连即从座起，顶礼佛足而白佛言：“我初于路乞食，逢遇优楼频螺、伽耶、那提三迦叶波，宣说如来因缘深义。我顿发心，得大通达。如来惠我袈裟著身，须发自落。我游十方得无挂碍，神通发明推为无上，成阿罗汉。宁唯世尊，十方如来叹我神力，圆明清净自在无畏。佛问圆通，我以旋湛心光发宣，如澄浊流久成清莹，斯为第一”！<span lang="EN-US"></span></span></b></p>
<p><span style="color:#333399">巳十八　火大圆通<span lang="EN-US"></span></span></p>
<p><b><span style="color:teal">乌刍瑟摩于如来前，合掌顶礼佛之双足而白佛言；“我常先忆久远劫前，性多贪欲。有佛出世名曰空王，说多淫人成猛火聚。教我遍观百骸、四肢、诸泠暖气；神光内凝，化多淫心成智慧火。从是诸佛皆呼召我名为火头。我以火光三昧力故，成阿罗汉。心发大愿，诸佛成道我为力士，亲伏魔怨。佛问圆通，我以谛观身心暖触无碍流通，诸漏既销生大宝焰，登无上觉，斯为第一”！<span lang="EN-US"></span></span></b></p>
<p><span style="color:#333399">巳十九　地大圆通<span lang="EN-US"></span></span></p>
<p><b><span style="color:teal">持地菩萨即从座起，顶礼佛足而白佛言：“我念往昔普光如来出现于世，我为比丘。常于一切要路津口，田地险隘，有不如法妨损车马，我皆平填。或作桥梁，或负沙土。如是勤苦，经无量佛出现于世。或有众生于阛闇处要人擎物，我先为擎，至其所诣放物即行，不取其直。毗舍浮佛现在世时，世多饥荒，我为负人，无问远近唯取一钱。或有车牛被于泥溺，我有神力为其推轮，拔其苦恼。时国大王延佛设斋，我于尔时平地待佛。毗舍如来摩顶谓我：当平心地，则世界地一切皆平！我即心开，见身微尘，与造世界所有微尘等无差别，微尘自性不相触摩，乃至刀兵亦无所触。我于法性悟无生忍，成阿罗汉，回心今入菩萨位中，闻诸如来宣妙莲华佛知见地，我先证明而为上首。佛问圆通，我以谛观身界二尘等无差别，本如来藏虚妄发尘，尘销智圆成无上道，斯为第一”！<span lang="EN-US"></span></span></b></p>
<p><span style="color:#333399">巳二十　水大圆通<span lang="EN-US"></span></span></p>
<p><b><span style="color:teal">月光童子即从座起，顶礼佛足而白佛言：“我忆往昔恒河沙劫，有佛出世名为水天，教诸菩萨修习水观入三摩地。观于身中水性无夺，初从涕唾，如是穷尽津液精血、大小便利，身中旋复水性一同；见水身中，与世界外浮幢王刹诸香水海、等无差别。我于是时初成此观，但见其水，未得无身。当为比丘室中安禅。我有弟子窥窗观室，唯见清水遍在室中，了无所见。童稚无知，取一瓦砾投于水内，激水作声，顾盼而去。我出定后顿觉心痛，如舍利弗遭违害鬼。我自思惟：今我已得阿罗汉道，久离病缘，云何今日忽生心痛？将无退失？尔时、童子捷来我前，说如上事。我则告言：“汝更见水，可即开门入此水中，除去瓦砾”。童子奉教，后入定时，还复见水，瓦砾宛然，开门除出。我后出定，身质如初。逢无量佛，如是至于山海自在通王如来，方得亡身；与十方界诸香水海，性合真空，无二无别。今于如来得童真名，预菩萨会。佛问圆通，我以水性一味流通，得无生忍，圆满菩提，斯为第一”！<span lang="EN-US"></span></span></b></p>
<p><span style="color:#333399">巳二一　风大圆通<span lang="EN-US"></span></span></p>
<p><b><span style="color:teal">琉璃光法王子即从座起，顶礼佛足而白佛言：“我忆往音经恒沙劫，有佛出世名无量声，开示菩萨本觉妙明，观此世界及众生身、皆是妄缘风力所转，我于尔时观界安立，观世动时、观身动止、观心动念、诸动无二，等无差别。我时觉了此群动性，来无所从，去无所至；十方微尘颠倒众生，同一虚妄。如是乃至三千大千一世界内所有众生，如一器中贮百蛟蚋啾啾乱鸣，于分寸中鼓发狂闹。逢佛未几，得无生忍；尔时心开，乃见东方不动佛国，为法王子，事十方佛。身心发光，洞彻无碍。佛问圆通，我以观察风力无依，悟菩提心，入三摩地，合十方佛，传一妙心，斯为第一”！<span lang="EN-US"></span></span></b></p>
<p><span style="color:#333399">巳二二　空大圆通<span lang="EN-US"></span></span></p>
<p><b><span style="color:teal">虚空藏菩萨即从座起，顶礼佛足而白佛言：“我与如来定光佛所，得无边身。尔时手执四大宝珠，照明十方微尘佛刹化成虚空。又于自心现大圆镜，内放十种微妙宝光。流灌十方尽虚空际，诸幢王刹来入镜内，涉入我身。身同虚空不相妨碍，身能善入微尘国土，广行佛事，得大随顺，此大神力，由我谛观四大无依，妄想生灭，虚空无二，佛国本同。于同发明，得无生忍。佛问圆通，我以观察虚空无边入三摩地，妙力圆明，斯为第一”！<span lang="EN-US"></span></span></b></p>
<p><span style="color:#333399">巳二三　唯识圆通<span lang="EN-US"></span></span></p>
<p><b><span style="color:teal">弥勒菩萨即从座起，顶礼佛足而白佛言：“我忆往昔经微尘劫，有佛出世名日月灯明。我从彼佛而得出家，心重世名，好游族姓。尔时、世尊教我修习唯心识定，入三摩地。历劫已来，以此三昧事恒沙佛，求世名心歇灭无有。至然灯佛出现于世，我乃得成无上妙圆识心三昧；乃至尽空如来国土，净秽有无，皆是我心变化所现。世尊！我了如是唯心识故，识性流出无量如来。今得授记，次补佛处。佛问圆通，我以谛观十方唯识，识心圆明入圆成实，远离依他及遍计执；得无生忍，斯为第一”！<span lang="EN-US"></span></span></b></p>
<p><span style="color:#333399">巳二四　念佛圆通<span lang="EN-US"></span></span></p>
<p><b><span style="color:teal">大势至法王子与其同伦五十二菩萨，即从座起，顶礼佛足而白佛言：“我忆往昔恒河沙劫，有佛出世名无量光，十二如来相继一劫，其最后佛名超日月光。彼佛教我念佛三昧：譬如有人，一专为忆，一人专忘，如是二人若逢不逢，或见非见。二人相忆，二忆念深，如是乃至从生至生，同于形影不相乖异。十方如来邻念众生，如母忆子，若子逃逝，虽忆何为！子若忆母如母忆时，母子历生不相违远。若众生心忆佛念佛，现前当来必定见佛，去佛不远。不假方便自得心开。如染香人，身有香气，此则名曰香光庄严。我本因地，以念佛心入无生忍。今于此界，摄念佛人归于净土，佛问圆通，我无选择，都摄六根净念相继，得三摩地，斯为第一”！<span lang="EN-US"></span></span></b></p>
<p>案曰：上众圣略说余门竟。</p>
<p><a name="a06"></a><span style="color:#333399">卷六<span lang="EN-US"></span></span></p>
<p><span style="color:#333399">辰二　观音广说耳门<span lang="EN-US"></span></span></p>
<p><span style="color:#333399">巳一　略叙最初修证<span lang="EN-US"></span></span></p>
<p><b><span style="color:teal">尔时、观世音菩萨即从座起，顶礼佛足而白佛言：“世尊！忆念我昔无数恒河沙劫，于时有佛出现于世，名观世音。我于彼佛发菩提心，彼佛教我从闻思修入三摩地。初于闻中入流亡所；所入既寂，动静二相了然不生。如是渐增，闻所闻尽；尽闻不住，觉所觉空；空觉极圆，空所空灭。生灭既灭，寂灭现前，忽然超越世出世间，十方圆明，获二殊胜：一者、上合十方诸佛本妙觉心，与佛如来同一慈力。二者、下合十方一切六道众生，与诸众生同一悲仰。<span lang="EN-US"></span></span></b></p>
<p><span style="color:#333399">巳二　广明成就功德<span lang="EN-US"></span></span></p>
<p><span style="color:#333399">午一　三十二应<span lang="EN-US"></span></span></p>
<p><b><span style="color:teal">“世尊！由我供养观音如来，蒙彼如来授我如幻闻熏闻修金刚三昧。与佛如来同慈力故，令我身成三十二应入诸国土。世尊！若诸菩萨入三摩地，进修无漏胜解现圆；我现佛身而为说法，令其解脱。若诸有学，寂静妙明胜妙现圆；我于彼前，现独觉身而为说法，令其解脱。若诸有学断十二缘，缘断胜性胜妙现圆；我于彼前，现缘觉身而为说法，令其解脱。若诸有学得四谛空，修道入灭胜性现圆；我于彼前、现声闻身而为说法，令其解脱。若诸众生欲心明悟，不犯欲尘欲身清净；我于彼前、现梵王身而为说法，令其解脱。若诸众生，欲为天主统领诸天；我于彼前、现帝释身而为说法，令其成就。若诸众生，欲身自在游行十方；我于彼前、现自在天身而为说法，令其成就。若诸众生，欲身自在飞行虚空；我于彼前、现大自在天身而为说法，令其成就。若诸众生，爱统鬼神救护国土；我于彼前、现天大将军身而为说法，令其成就。若诸众生，爱统世界保护众生；我于彼前、现四天王身而为说法，令其成就。若诸众生，爱生天宫驱使鬼神；我于彼前、现为天王国太子身而为说法，今其成就。若诸众生，乐为人王；我于彼前、现人王身而为说法，令其成就。若诸众生，爱主族姓世间推让；我于彼前、现长者身而为说法，令其成就。若诸众生，爱谈名言清净自居；我于彼前、现居士身而为说法，令其成就。若诸众生，爱治国土剖断邦邑；我于彼前、现宰官身而为说法，令其成就。若诸众生、爱诸数术摄卫自居；我于彼前、现婆罗门身而为说法，令其成就。若有男子好学出家、持诸戒律；我于彼前、现比丘身而为说法，令其成就。若有女人好学出家、持诸禁戒；我于彼前、现比丘尼身而为说法，令其成就。若有男子乐持五戒；我于彼前、现优婆塞身而为说法，令其成就。若有女子五戒自居；我于彼前、现优婆夷身而为说法，令其成就。若有女人，内政立身以修家国；我于彼前、现女主身及国夫人、命妇、大家而为说法，令其成就。若有众生，不坏男根；我于彼前、现童男身而为说法，令其成就。若有处女爱乐处身，不求侵暴；我于彼前、现童女身而为说法，令其成就。若有诸天乐出天伦，我现天身而为说法，令其成就。若有诸龙乐出龙伦，我现龙身而为说法，令其成就。若有药叉乐度本伦，我于彼前、现药叉身而为说法，令其成就。若乾闼婆乐脱其伦，我于彼前、现乾闼婆身而为说法，令其成就。若阿修罗乐脱其伦，我于彼前、现阿修罗身而为说法，令其成就，若紧那罗乐脱其伦，我于彼前、现紧那罗身而为说法，令其成就。若摩呼罗伽乐脱其伦，我于彼前、现摩呼罗伽身而为说法，令其成就。若诸众生乐人修人，我现人身而为说法，令其成就。若诸非人，有形无形、有想无想乐度其伦，我于彼前、皆现其身而为说法，令其成就。是名妙净三十二应，入国土身。皆以三昧闻熏闻修无作妙力，自在成就。<span lang="EN-US"></span></span></b></p>
<p><span style="color:#333399">午二　十四无畏<span lang="EN-US"></span></span></p>
<p><b><span style="color:teal">“世尊！我复以此闻熏闻修金刚三昧无作妙力，与诸十方三世六道一切众生，同悲仰故；令诸众生，于我身心获十四种无畏功德：一者、由我不自观音以观观者，令彼十方苦恼众生，观其音声即得解脱。二者、知见旋复，令诸众生设入大火火不能烧。三者、观听旋复，令诸众生大水所漂水不能溺。四者、断灭妄想心无杀害，令诸众生入诸鬼国鬼不能害。五者、熏闻成闻，六根销复同于声听，能令众生临当被害刀段段坏，使其兵戈犹如割水，亦如吹光，性无摇动。六者、闻熏精明明遍法界，则诸幽暗性不能全，能令众生药叉、罗刹、鸠槃茶鬼及毗舍遮、富单那等，虽近其傍目不能视。七者、音性圆销，观听返入离诸尘妄，能令众生禁系枷锁所不能著。八者、灭音圆闻遍生慈力，能令众生经过险路贼不能劫。九者、熏闻离尘色所不劫，能令一切多淫众生远离贪欲。十者、纯音无尘，根境圆融无对所对，能令一切忿恨众生离诸嗔恚。十一者、销尘旋明，法界身心犹如琉璃朗彻无碍，能令一切昏钝障诸阿颠迦，永离痴暗。十二者、融形复闻，不动道场涉入世间不坏世界，能遍十方供养微尘诸佛如来，各各佛边为法王子；能令法界无子众生欲求男者，诞生福德智慧之男。十三者、六根圆通明照无二，含十方界，立大圆镜空如来藏，承顺十方微尘如来秘密法门受领无失；能令法界无子众生欲求女者，诞生端正福德柔顺众人爱敬有相之女。十四者、此三千大千世界百亿日月，现住世间诸法王子有六十二恒河沙数，修法垂范教化众生，随顺众生方便智慧各各不同：由我所得圆通本根发妙耳门，然后身心微妙含容周遍法界，能令众生持我名号，与彼共持六十二恒河沙诸法王子，二人福德正等无异。世尊！我一名号，与彼众多名号无异。由我修习，得真圆通。是名十四施无畏力，福备众生。<span lang="EN-US"></span></span></b></p>
<p><span style="color:#333399">午三　四不思议<span lang="EN-US"></span></span></p>
<p><font color="#008080"><b>“世尊！我又获是圆通，修证无上道故，又能善获四不思议无作妙德：一者、由我初获妙妙闻心，心精遗闻，见、闻、觉、知不能分隔，成一圆融清净宝觉。故我能现众多妙容，能说无边秘密神咒。其中或现一首、三首、五首、七首、九首、十一首，如是乃至一百八首，千首、万首、八万四千烁迦罗首。二臂、四臂、六臂、八臂、十臂、十二臂、十四、十六、十八、二十、至二十四，如是乃至一百八臂，千臂、万臂、八万四千母陀罗臂。二目、三目、四目、九目、如是乃至一百八目，千目、万目、八万四千清净宝目。或慈、或威、或定、或慧<span lang="EN-US">；救护众生得大自在。二者、由我闻思脱出六尘，如声度垣不能为碍。故我妙能现一一形、诵一一咒，其形、其咒能以无畏施诸众生。是故十方微尘国土，皆名我为施无畏者。三者、由我修习本妙圆通清净本根，所游世界，皆令众生舍身珍宝，求我哀愍。四者、我得佛心，证于究竟。能以珍宝种种供养十方如来，傍及法界六道众生：求妻得妻，求子得子，求三昧得三昧，求长寿得长寿，如是乃至求大涅槃得大涅槃。</span></b></font></p>
<p>案曰：上广明成就功德竟。</p>
<p><span style="color:#333399">巳三　结显圆通名号<span lang="EN-US"></span></span></p>
<p><b><span style="color:teal">“佛问圆通，我从耳目圆照三昧，缘心自在，因入流相得三摩提，成就菩提斯为第一。世尊！彼佛如来叹我善得圆通法门，于大会中授记我为观世音号。由我观听十方圆明，故观音名遍十方界”。<span lang="EN-US"></span></span></b></p>
<p>案曰：上众圣各陈竟。</p>
<p><span style="color:#333399">卯三　光瑞齐现<span lang="EN-US"></span></span></p>
<p><b><span style="color:teal">尔时、世尊于师子座，从其五体同放宝光，远灌十方微尘如来及法王子诸菩萨顶。彼诸如来亦于五体同放宝光，从微尘方来灌佛顶，并灌会中诸大菩萨及阿罗汉。林木池沼皆演法音，交光相罗，如宝丝网。是诸大众得未曾有，一切获金刚三昧。即时天雨百宝莲华，青黄赤白间错纷糅，十方虚空成七宝色。此娑婆界，大地山河俱时不现，唯见十方微尘国土合成一界，梵呗咏歌自然敷奏。<span lang="EN-US"></span></span></b></p>
<p>案曰：上敕众圣说余门同证，广耳门而密授圆通本根竟。</p>
<p><span style="color:#333399">丑七　由文殊代当机选耳门为圆通本根<span lang="EN-US"></span></span></p>
<p><b><span style="color:teal">于是如来告文殊师利法王子：“汝今观此二十五无学诸大菩萨及阿罗汉，各说最初成道方便，皆言修习真实圆通；彼等修行，实无优劣、前后差别。我今欲令阿难开悟，二十五行谁当其根？兼我灭后，此界众生入菩萨乘求无上道，何方便门得易成就”？文殊师利法王子奉佛慈旨，即从座起，顶礼佛足，承佛威神，说偈对佛：“觉海性澄圆，圆澄觉元妙；元明照生所，所立照性亡。迷妄有虚空，依空立世界。想澄成国土，知觉乃众生。空生大觉中，如海一沤发；有漏微尘国，皆依空所生。沤灭空本无，况复诸三有？归元性无二，方便有多门。圣性无不通，顺逆皆方便；初心入三昧，迟速不同伦：色想结成尘，精了不能彻，如何不明彻于是获圆通？音声杂语言，但伊名句味，一非含一切，云何获圆通？香以合中知，离则元无有，不恒其所觉，云何获圆通？味性非本然，要以味时有，其觉不恒一，云何获圆通？触以所触明，无所不明触，合离性非定，云何获圆通？法称为内尘：凭尘必有所，能所非遍涉，云何获圆通？见性虽洞然，明前不明后，四维亏一半，云何获圆通？鼻息出入通，现前无交气，支离匪涉入，云何获圆通？舌非入无端，因味生觉了，味亡了无有，云何获圆通？身与所触同，各非圆觉观，涯量不冥会，云何获圆通？知根杂乱思，湛了终无见，想念不可脱，云何获圆通？识见杂三和，诘本称非相，自体先无定，云何获圆通？心闻洞十方，生于大因力，初心不能入，云何获圆通？鼻想本权机，祗令摄心住，住成心所住，云何获圆通？说法弄音文，开悟先成者，名句非无漏，云何获圆通？持犯但束身，非身无所束，元非遍一切，云何获圆通？神通本宿因，何关法分别，念缘非离物，云何获圆通？若以地性观，坚碍非通达，有为非圣性，云何获圆通？若以水性观，想念非真实，如如非觉观，云何获圆通？若以火性观，厌有非真离，非初心方便，云何获圆通？若以风性观，动寂非无对，对非无上觉，云何获圆通？若以空性观。昏钝先非觉，无觉异菩提，云何获圆通？若以识性观，观识非常住，存心乃虚妄，云何获圆通？诸行是无常，念性元生灭，因果今殊感，云何获圆通？我今白世尊：佛出娑婆界，此方真教体，清净在音闻；欲取三摩提，实以闻中入。离苦得解脱，良哉观世音！于恒沙劫中，入微尘佛国，得大自在力，无畏施众生。妙音、观世音、梵音、海潮音，救世悉安宁，出世获常住。我今启如来，如观音所说。譬如人静居，十方俱击鼓，十处一时闻，此则圆真实。目非观障外，口、鼻亦复然。身以合方知，心念纷无绪；隔垣听音响，遐迩俱可闻；五根所不齐，是则通真实。音声性动静，闻中为有无；无声号无闻，非实闻无性。声无既无灭，声有亦非生；生灭二圆离，是则常真实。纵令在梦想，不为不思无，觉观出思惟，身心不能及。今此娑婆国，声论得宣明，众生迷本闻，循声故流转。阿难纵强记，不免落邪思，岂非随所沦，旋流获无妄？阿难汝谛听：我承佛威力，宣说金刚王、如幻不思议、佛母真三昧。汝闻微尘佛一切秘密门，欲漏不先除，畜闻成过误。将闻持佛佛，何不自闻闻？闻非自然生，因声有名字。旋闻与声脱，能脱欲谁名？一根既返源，六根成解脱。见、闻如幻翳，三界若空华。闻复翳根除，尘销觉圆净；净极光通达，寂照含虚空。却来观世间，犹如梦中事。摩登伽在梦，谁能留汝形？如世巧幻师，幻作诸男女，虽见诸根动，要以一机抽。息机归寂然，诸幻成无性。六根亦如是，元依一精明，分成六和合，一处成休复，六用皆不成。尘垢应念销，成圆明净妙，余尘尚诸学，明极即如来。大众及阿难！旋汝倒闻机，反闻闻自性，性法无上道，圆通实如是。此是微尘佛，一路涅槃门。过去诸如来，斯门已成就；现在诸菩萨，今各入圆明；未来修学人，当依如是法。我亦从中证，非唯观世音。诚如佛世尊，询我诸方便，以救诸末劫，求出世间人。成就涅槃心，观世音为最。自余诸方便，皆是佛威神。即事舍尘劳，非是长修学，浅深同说法。顶礼如来藏，无漏不思议，愿加被未来，于此门无惑。方便易成就，堪以教阿难，及末劫沉沦，但以此根修，圆通超余者，真实心如是”。<span lang="EN-US"></span></span></b></p>
<p>论曰：佛观二十五行……叮咛复叮咛已。<span lang="EN-US"></span></p>
<p><span style="color:#333399">丑八　叙阿难洎大众闻法主说圆通利益<span lang="EN-US"></span></span></p>
<p><b><span style="color:teal">于是阿难及诸大众，身心了然，得大开示，观佛菩提及大涅槃：犹如有人，因事远游未得归还，明了其家所归道路。普会大众，天龙八部、有学二乘、及诸一切新发心菩萨，其数凡有十恒河沙，皆得本心，远尘离垢，获法眼净。性比丘尼闻说偈已，成阿罗汉。无量众生，皆发无等等阿耨多罗三藐三菩提心。<span lang="EN-US"></span></span></b></p>
<p>论曰：此中法主有三……皆闻说佛母真三昧利益也。<span lang="EN-US"></span></p>
<p>案曰：上来正教当机双审性修竟。（注一）论系大佛顶首楞严经摄论，论文已别行，故此略引之。</p>
<p><span style="color:#333399">巳二　追为末世重宣戒咒<span lang="EN-US"></span></span></p>
<p>论曰：曰追为末世者……咒亦是所曾说，故曰重宣。<span lang="EN-US"></span></p>
<p><span style="color:#333399">庚一　并问摄心远魔<span lang="EN-US"></span></span></p>
<p><b><span style="color:teal">阿难整衣服，于大众中合掌顶礼。心迹圆明，悲欣交集，欲益未来诸众生故，稽首白佛：“大悲世尊！我今已悟成佛法门，是中修行得无疑惑。常闻如来说如是言：“自未得度先度人者，菩萨发心；自觉已圆能觉他者，如来应世”。我虽未度，愿度末劫一切众生。世尊！此诸众生去佛渐远，邪师涚法如恒河沙，欲摄其心入三摩地，云何令其安立道场，远诸魔事？于菩提心得无退屈”？尔时、世尊于大众中，称赞阿难：“善哉！善哉！如汝所问安立道场，救护众生末劫沉溺。汝今谛听，当为汝说”。阿难、大众，唯然奉教。<span lang="EN-US"></span></span></b></p>
<p>论曰：戒能摄心，欲摄其心入三摩地，则当持戒。咒能遮恶，欲立道场远诸魔事，则当持咒。<span lang="EN-US"></span></p>
<p>案曰：齐此以前，庆喜尊者已得参学事毕，故就此经当机者以言之。此后经文，皆是阿难为利益当时，及末世未能严净律行、具足闻持之初学禅人而发问。在阿难自己，则观佛菩提及大涅槃，已如明了其家所归道路，更无疑矣。且亦已能严持净戒，远魔邪矣。故佛赞曰：“善哉！汝问安立道场，救护众生末劫沉溺”。后问菩提路章，亦赞“善哉！汝能普为大众及诸末世一切众生”。后问七趣业报章，亦赞曰：“快哉此问！令诸众生不入邪见”。而于五阴魔意，佛每嘱阿难曰：“我今度汝已出生死，汝遵佛语名报佛恩”。终曰：“汝应将此妄想根元心得开通，传示将来末法之中诸修行者”。可知阿难虽曰：“自未得度先度人者菩萨发心”，非同“自觉已圆能觉他者诸佛应世”；其实以大乘信成就而论菩萨发心，发心即为成佛。起信论中说一万劫修行信心方得成就；彼论修行信心，即是此经修证圆通。阿难修证圆通虽未成就，固已能从耳门圆照中缘心自在，因入流相得三摩地矣。故虽谓之自己能觉便须觉他，始名菩萨，亦无不可。何以知阿难已全自觉后但觉他耶？盖从最初请求十方如来得成妙奢摩它、三摩、禅那以来，于一卷终悟得见无摇动、见无舒卷，便是初参心人于悟门乍获一个入处样子。顾湛然盈目前，宛然成目前法，为缘为对，不泯不融。直至三卷终尽，方能脱落无余，便是参心人大彻大悟底样子。上来便为参悟一周。至四卷前半卷，历闻佛开示富楼那之说，知滞闻之无益，望华屋至请门，便是学佛人于修门乍获一个见处样子。顾真心本妙，而妄法又不可依，欲何所修？修复何自？直至选定耳门圆通，方能决定明了，便是学佛人圆解、圆修底样子。上来便为学修一周。阿难悟、修两周参学俱毕，能解他人之缚，故曰：“我虽未度，愿度末劫一切众生”。盖末劫出家修行之士，不能与阿难比者，凡有数端：一者、阿难已预圣流，末世多为凡质。二者、阿难能净律仪，末世多为粗行。三者、阿难具足多闻，末世多为寡学。四者、阿难亲从佛悟，末世众生去佛渐远。五者、阿难圣贤为友，末世邪师如恒河沙。有兹五因，故末世中虽得出家闻经开悟，发心修学，设非重宣毗捺明诲，务使依遵，并持佛顶神咒，密为加护；深明七趣因果不敢或昧，深识五阴魔妄勿令稍迷；欲得善摄其心入三摩地，安立道场远诸魔事，于菩提心得无退屈，洵难乎其难也！故欲于末世中安立道场（即今丛林），救护诸修行人沉溺，必焉严守禁戒（即今清规），密仗加持（即今课诵）方可！故今欲安立真修行人之道场，不可不谋僧众丛林之整顿也。<span lang="EN-US"></span></p>
<p><span style="color:#333399">庚二　历说持戒诵咒<span lang="EN-US"></span></span></p>
<p><span style="color:#333399">辛一　诫持心戒<span lang="EN-US"></span></span></p>
<p>论曰：三决定义即戒定慧……诸修行人愿共遵之。<span lang="EN-US"></span></p>
<p><span style="color:#333399">壬一　提叙三无漏学<span lang="EN-US"></span></span></p>
<p><b><span style="color:teal">佛告阿难：“汝常闻我毗奈耶中，宣说修行三决定义：所谓摄心为戒，因戒生定，因定发慧；是则名为三无漏学。<span lang="EN-US"></span></span></b></p>
<p><span style="color:#333399">壬二　历说四决定戒<span lang="EN-US"></span></span></p>
<p><span style="color:#333399">癸一　总征<span lang="EN-US"></span></span></p>
<p><b><span style="color:teal">“阿难！云何摄心我名为戒？<span lang="EN-US"></span></span></b></p>
<p><span style="color:#333399">癸二　别说<span lang="EN-US"></span></span></p>
<p><span style="color:#333399">子一　戒淫<span lang="EN-US"></span></span></p>
<p><b><span style="color:teal">“若诸世界六道众生，其心不淫，则不随其生死相续。汝修三昧本出尘劳，淫心不除，尘不可出。纵有多智，禅定现前，如不断淫，必落魔道：上品魔王，中品魔民，下品魔女。彼等诸魔亦有徒众，各各自谓成无上道。我灭度后，末法之中多此魔民，炽盛世间。广行贪淫，为善知识，令诸众生落爱见坑，失菩提路。汝教世人修三摩地，先断心淫，是名如来先佛世尊第一决定清净明诲。是故阿难！若不断淫修禅定者，如蒸砂石欲其成饭，经百千劫祗名热砂。何以故？此非饭本，砂石成故。汝以淫身求佛妙果，纵得妙悟皆是淫根。根本成淫，轮转三涂必不能出。如来涅槃何路修证？必使淫机身心俱断，断性亦无；于佛菩提斯可希冀。如我此说，名为佛说；不如此说，即波旬说。<span lang="EN-US"></span></span></b></p>
<p>案曰：诸大乘菩萨戒皆先杀戒，菩萨利他普修万行，唯大慈悲为真根本故也。而本经独同苾刍律、首戒淫者，有多缘故：一者、发起因缘在是故，二者、专重修证禅定故，三者、普为出世三乘故，四者、出家人所修行故。身淫不断，不出地居，心淫不断，不出欲界；而□之以禅定、多智（此中多智，亦指能读诵了解于佛之经义，及于禅定中所生种种解悟言，而尽非证真之般若），自谓成无上道，师导徒众迷诳世间，故落于有神通福报之魔道中。魔业穷尽，仍堕三恶。其有多智、禅定现前，犹未能断淫欲，然能不落邪见，常深自渐冀能渐净；斯亦不能即超三界，须留欲界人天或为护法之神，可重闻正法以修行而已。故不能断淫，则即身必难解脱生死；有之唯带业往生之一净土法门耳。</p>
<p><span style="color:#333399">子二　戒杀<span lang="EN-US"></span></span></p>
<p><b><span style="color:teal">“阿难！又诸世界六道众生，其心不杀，则不随其生死相续。汝修三昧本出尘劳，杀心不除，尘不可出。纵有多智、禅定现前，如不断杀，必落神道：上品之人为大力鬼，中品则为飞行夜叉、诸鬼帅等，下品当为地行罗刹。彼诸鬼神亦有徒众，各各自谓成无上道。我灭度后末法之中，多此鬼神炽盛世间，自言食肉得菩提路。阿难！我令比丘食五净肉，此肉皆我神力化生，本无命根。汝婆罗门地多蒸湿，加以砂石，草菜不生；我以大悲神力所加，因大慈悲假名为肉，汝得其味。奈何如来灭度之后，食众生肉，名为释子？汝等当知是食肉人，纵得心开似三摩地，皆大罗刹，报终必沉生死苦海，非佛弟子。如是之人，相杀、相吞、相食未已，云何是人得出三界？汝教世人修三摩地，次断杀生；是名如来先佛世尊第二决定清净明诲。是故阿难！若不断杀修禅定者，譬如有人自塞其耳，高声大叫求人不闻，此等名为欲隐弥露，清净比丘及诸菩萨，于岐路行不蹋生草，况以手拔？云何大悲，取诸众生血肉充食？若诸比丘不服东方丝绵绢帛，及是此土靴覆裘毳、乳酪醍醐，如是比丘于世真脱，酬还宿债，不游三界。何以故？服其身分皆为彼缘。如人食其地中百谷，足不离地。必使身心，于诸众生若身、身分，身心二涂不服不食，我说是人真解脱者。如我此说，名为佛说；不如此说，即波旬说。<span lang="EN-US"></span></span></b></p>
<p>案曰：不能除杀，设非嗔恚心强，必因慈悲心弱。而夜叉、罗刹、阿修罗等诸鬼神，皆有福德世智，因嗔心杀业以招其报也。故关羽、岳飞等，以聪明正直赏善罚恶成神者，即此中所云大力鬼神也。此般有福力之鬼神，其因大别为三：人世贞刚愤烈之所转生，一也。三恶趣及天魔、修罗、或升或降之所转生，二也。本为人中修行之士，且亦能得多智、禅定现前，第因嗔心杀业不能净除；或现人中先为彼诸鬼神之所摄属，奉事鬼神，习鬼神行，若炼精、炼气、炼剑、炼符等；或死时因杀业本应堕入地狱、畜生，以修行福智之力故，转生鬼神道中，三也。今此所说，正指此中第三者言。然上三者又各有二：一者、信奉佛法，常自惭悔以求断除解脱。二者、自率徒众，各谓成无上道，对于佛法毁谤不信。前者仍为出离苦海方便，后者则福尽必堕落三涂剧苦。而今此文中，又似专对虽闻佛法、虽习禅定，而有邪见种子摄属于鬼神者言。现时迷俗妄人，多混鬼神为佛、菩萨，谓佛菩萨亦由天帝或人王册封者。捏造谣言，自云已由天帝封为某佛、某佛，或某神现已晋封为某佛。如谓关羽晋封为盖天古佛，及现有妖首自云已由玉帝封为道通佛等是也。因此迷惑无知男女，虽亦修习禅定，及于定中发生种种鬼神智境，要皆摄属鬼神邪见。舍人身后，先堕鬼神之报，展转迷惑他人，摄为眷属。此中所云彼诸鬼神亦有徒众，各各自谓成无上道，我灭度后末法之中，多此鬼神炽盛世间是也。鬼神业尽，更堕地狱、畜生，从苦入苦，无有穷期。谁有智者发修出世行心，而肯盲从乎此！</p>
<p><span style="color:#333399">子三　戒欺世偷<span lang="EN-US"></span></span></p>
<p><b><span style="color:teal">“阿难！又复世界六道众生，其心不偷，则不随其生死相续。汝修三昧本出尘劳，偷心不除，尘不可出。纵有多智、禅定现前，如不断偷，必落邪道：上品精灵，中品妖魅，下品邪人、诸魅所著。彼等群邪亦有徒众，各各自谓成无上道。我灭度后末法之中，多此妖邪炽盛世间。潜匿奸欺，称善知识，各自谓已得上人法。兹惑无识，恐令失心，所过之处，其家耗散。我教比丘循方乞食，令其舍贪，成菩提道。诸比丘等不自熟食，寄于残生，旅泊三界，示一往还去已无返。云何贼人假我衣服、裨贩如来？造种种业，皆言佛法。却非出家具戎比丘，为小乘道。由是疑误无量众生，堕无间狱。若我灭后，其有比丘发心决定修三摩提，能于如来形像之前，身然一灯，烧一指节，及于身上爇一香炷，我说是人无始宿债一时酬毕，长揖世间，永脱诸漏。虽未即明无上觉路，是人于法已决定心。若不为此舍身微因，纵成无为，必还生人酬其宿债。如我马麦，正等无异。汝教世人修三摩地，后断偷盗；是名如来先佛世尊第三决定清净明诲。是故阿难！若不断偷修禅定者，譬如有人水灌漏卮，欲求其满，纵经尘劫终无平复。若诸比丘，衣钵之余分寸不畜，乞食余分施饿众生，于大集会合掌礼众，有人捶詈同于称赞。必使身心二俱捐舍，身肉骨血与众生共。不将如来不了义说回为已解，以误初学。佛印是人，得真三昧。如我所说，名为佛说；不如此说，即波旬说。<span lang="EN-US"></span></span></b></p>
<p>案曰：此所戒偷与平常所戒之偷盗，较为狭深。乃专指修行人用术欺作庸俗而取财者。今用圆光扶乩、踏罡布斗、设坛传道、通神查天等术。各率邪徒，遍惑愚俗，皆是精灵妖魅（皆畜生、饿鬼等所为）阴主于上，潜匿奸欺称善知识之邪师等阳煽于下，借释尊、孔子作招牌，将却病、延年为广告，烘动愚俗，动计千万，正此中所云邪道也。戢戢之氓，蚩蚩者众，坐陷其网罟陷阱之中而不知，犹日出其毒以自毒毒人，深可悲已！余昔闻长江沿岸有捕螃蟹者，遇星月晦黑之夜，先于江岸向江凿一穴，深广丈余，于穴内置灯光，光露江上，群蟹寻光咸奔赴堕穴中。人伏其旁，待空穴中蟹满，覆而取之。妖邪用释尊、孔子、却病、延年以惑诱愚人，轻则耗家败财，重则作乱丧命，不犹渔人之捕蟹耶？有智者不可不先知此也！</p>
<p><span style="color:#333399">子四　戒大妄语<span lang="EN-US"></span></span></p>
<p><b><span style="color:teal">“阿难！如是世界六道众生，虽则身心无杀、盗、淫，三行已圆；若大妄语，即三摩提不得清净，成爱见魔，失如来种。所谓未得谓得，未证言证，或求世间尊胜第一。谓前人言：我今已得须陀洹果、斯陀含果、阿那含果、阿罗汉道、辟支佛乘、十地、地前诸位菩萨。求彼礼忏，贪其供养，是一颠迦，销灭佛种。如人以刀断多罗木，佛记是人永殒善根，无复知见，沈三苦海，不成三昧。我灭度后，敕诸菩萨及阿罗汉，应身生彼末法之中作种种形，度诸轮转：或作沙门、白衣居士、人王、宰官、童男、童女，如是乃至淫女、寡妇、奸偷、屠贩，与其同事称赞佛乘，令其身心入三摩地；终不自言我真菩萨、真阿罗汉，泄佛密因，轻言未学。唯除命终，阴有遗付。云何是人惑乱众生，成大妄语？汝教世人修三摩地，后复断除诸大妄语，是名如来先佛世尊第四决定清净明诲。是故阿难！若不断其大妄语者，如刻人粪为旃檀形，欲求香气无有是处。我教比丘直心道场，于四威仪一切行中尚无虚假，云何自称得上人法？譬如穷人妄号帝王，自取诛灭。况复法王，如何妄窃？因地不真，果招纡曲。求佛菩提，如噬脐人欲谁成就？若诸比丘心如直弦，一切真实，入三摩提永无魔事。我印是人，成就菩萨无上知觉。如我所说，名为佛说；不如此说，即波旬说。<span lang="EN-US"></span></span></b></p>
<p>案曰：此中妄语，亦专指未得谓得、未证谓证大妄语以言。然前三种多属魔鬼邪外，皆欲界摄。此则单就妄言登圣，而杀、盗、淫三已能断除矣。故虽亦堕魔外，而通于色界、无色界天也。四皆结云不如此说，即波旬说，以淫、杀、偷、妄必摄属魔故。中国之道教，虽有修人中十仙，或间可得生欲色诸天者，而大多皆摄属于前所说之魔道、鬼道、邪道也。有智者用此以勘其经教行法，自能了知，不须详辨。至晚明来种种三教合一之邪师徒，则绝无一个出于魔鬼、邪道者。故真正修学人，如未能从佛法修世出世之善，不如单依孔孟等专修其人天之善，免堕种种杂恶趣中也。上诫持心戒竟。</p>
<p><span style="color:#333399">辛二　启宣顶咒<span lang="EN-US"></span></span></p>
<p>论曰：启亦起也。若有宿习难除，教诵佛顶神咒，即说咒缘起故。<span lang="EN-US"></span></p>
<p><a name="a07"></a><span style="color:#333399">卷七<span lang="EN-US"></span></span></p>
<p><span style="color:#333399">壬一　因宿习难净而劝持顶咒<span lang="EN-US"></span></span></p>
<p><b><span style="color:teal">“阿难！汝问摄心，我今先说入三摩地修学妙门。求菩萨道，要先持此四种律仪，皎如冰霜，自不能生一切枝叶。心三口四，生必无因。阿难！如是四事若不遗失，心尚不缘色、香、味、触，一切魔事云何发生？若有宿习不能灭除，汝教是人一心诵我佛顶光明摩诃萨怛多般怛罗无上神咒。斯是如来无见顶相无为心佛，从顶发辉，坐宝莲华所说心咒。且汝宿世与摩登伽，历劫因缘恩爱习气，非是一生及与一劫，我一宣扬，爱心永脱成阿罗汉。彼尚淫女无心修行，神力冥资速证无学，云何汝等在会声闻，求最上乘决定成佛。譬如以尘扬于顺风，有何艰险？若有末世欲坐道场，先持比丘清净禁戒，要当选择戒清净者第一沙门以为其师。若其不遇真清净僧，汝戒律仪必不成就。戒成已后，著新净衣，然相闲居。诵此心佛所说神咒一百八遍，然后结界建立道场。求于十方现住国土无上如来，放大悲光来灌其顶。阿难！如是末世清净比丘，若比丘尼、白衣檀越，心灭贪淫，持佛净戒；于道场中发菩萨愿，出入澡浴，六时行道。如是不寐，经三七日，我自现身至其人前，摩顶安慰，令其开悟”。<span lang="EN-US"></span></span></b></p>
<p>论曰：修学妙门求菩萨道……永离迂曲相哉。<span lang="EN-US"></span></p>
<p>案曰：摩诃萨怛多般怛罗，有译大白伞盖。法喻双彰，乃是体相宏深皓洁，力能荫覆遮持一切众生，使皆安住本来圆遍、本来清净之法性中者也。谓之佛顶光明摩诃萨怛多般怛罗无上神咒。大佛顶义，重见于此：“斯是如来无见顶相无为心佛、从顶发辉、坐宝莲华所说心咒”，亦大佛顶义也。心佛所说心咒，谓无见顶相中所现宝光莲华化佛及所演之神咒，皆是全彰如来藏无漏不思议心者。即是如来密因修证了义，即是诸菩萨万行首楞严，故曰心佛、心咒。若悟见闻一切皆见闻心，便无在非心佛、心咒。</p>
<p><span style="color:#333399">壬二　因持咒行道而建立坛仪<span lang="EN-US"></span></span></p>
<p><b><span style="color:teal">阿难白佛言：“世尊！我蒙如来无上悲诲，心已开悟，自知修证无学道成；末法修行建立道场，云何结界，合佛世尊清净轨则”？佛告阿难：“若末世人愿立道场，先取雪山大力白牛，食其山中肥腻香草，此牛唯饮雪山清水；其粪微细，可取其粪和合旃檀以泥其地。若非雪山，其牛臭秽不堪涂地。别于平原穿去地皮，五尺已下取其黄土，和上旃檀、沉水、苏合、薰陆、郁金、白胶、青木、零陵、甘松、及鸡舌香，以此十种细罗为粉，合土成泥，以涂场地。方圆丈六，为八角坛。坛心置一金、银、铜、木所造莲华，华中安钵，钵中先盛八月露水，水中随安所有华叶。取八圆镜各安其方，围绕华钵。镜外建立十六莲华，十六香炉间华铺设。庄严香炉，纯烧沉水，无令见火。取白牛乳置十六器，乳为煎饼，并诸砂糖、油饼、乳糜、苏合、蜜姜、纯酥、纯蜜，于莲华外各各十六，围绕华外，以奉诸佛及大菩萨。每以食时，若在中夜，取蜜半升，用酥三合；坛前别安一小火炉，以兜楼婆香，煎取香水，沐浴其炭，然令猛炽；投是酥蜜于炎炉内，烧令烟尽，享佛、菩萨。令其四外遍悬幡华。于坛室中，四壁敷设十方如来及诸菩萨所有形像。应于当阳，张卢舍那、释迦、弥勒、阿<img src="../articleimages/1200.files/image001.gif" width="16" height="16" align="absmiddle">、弥陀，诸大变化观音形像、兼金刚藏，安其左右。帝释、梵王、乌刍瑟摩、并蓝地迦、诸军茶利、与毗俱胝、四天王等、频那夜迦，张于门侧，左右安置。又取八镜，覆悬虚空。与坛场中所安之镜，方面相对，使其形影重重相涉。于初七中，至诚顶礼十方如来，诸大菩萨阿罗汉号。恒于六时诵咒围坛，至心行道。一时常行一百八遍。第二七中，一向专心发菩萨愿，心无间断。我毗奈耶，先有愿教。第三七中，于十二时一向持佛般怛罗咒。至第七日，十方如来一时出现，镜交光处承佛摩顶。即于道场修三摩地，能令如是末世修学，身心明净犹如琉璃。阿难！若此比丘本受戒师及同会中十比丘等，其中有一不清净者，如是道场多不成就。从三七后，端坐安居经一百日，有利根者不起于座，得须陀洹。纵其身心圣果未成，决定自知成佛不谬。汝问道场，建立如是”。<span lang="EN-US"></span></span></b></p>
<p>论曰：净外资内，借境观心……无异今之禅堂也。</p>
<p>案曰：此中所说结坛行道之仪轨，诸疏颇多解释。今以申问者多，再为略显于此：</p>
<p>一、坛仪：凡末世中人欲修证如来无上菩提而确立其基础（若末世人愿立道场），当先得从本觉心发生之有力始觉妙悟（先取雪山大力白牛），念念回照本心中悲智以为长养（食其山中肥腻香草，此牛唯饮雪山清水）；由此妙悟所成定慧及自性清净戒，以为根本依持（其粪微细，可取其粪和合旃坛以泥其地）。若用无明妄心中所有之觉观，则不能为无上菩提本也（若非雪山，其牛臭秽不堪涂地）。上来即是悟如来藏为本因地心也。于此处悟得，更须向那处修入？从旋闻圆通门逆流亡所，以破五阴、五浊之妄，而成金刚心中初干慧地（别于平原，穿去地皮五尺已下，取其黄土）。具修十种信心，以莹发初心住（和上旃檀、沉水、苏合、薰陆、郁金、白胶、青木、零陵、甘松及鸡舌香，以此十种细罗为粉，合土成泥，以涂场地）。于十六特胜（方圆丈六）、八胜处定（为八角坛）、禅那心中，用如来奢摩他、毗婆舍那清净修证。经历十住（铁）、十行（铜）、十向（银）、十地（金）因位（坛心置一金银铜铁，所造莲华），圆成佛果（钵）；满智（八月）大悲（露水），悲济菩萨法界以下之九法界众生。因该果海，果彻因源（华中安钵，钵中先盛八月露水，水中随安所有华叶）。上来是修圆通门证菩提位也。又上两段，便是总表大佛顶首楞严性定，由悟而修、由修而证之法门者。次下方表末世行人，都摄八识心王，宗如来藏本不生灭因果而趣修证（取八圆镜各安其方，围绕华钵）。八识心王各各有慧心所之见分相分，及定心所之见分相分相应（镜外建立十六莲华，十六香炉间华铺设），妙定湛寂，无动无出（庄严香炉，纯烧沉水无令见火）。具修八圣道行，各各以妙智为主导。从八识心王之见相二分，起不思议熏，成不思议变；以资发自性清净心果觉、因觉（取白牛乳置十六器，乳为煎饼，并诸砂糖、油饼、乳糜、苏合、蜜姜、纯酥、纯蜜，于莲花外各各十六，围绕华外，以奉诸佛及大菩萨）。此一段是通修常行。而于关节切要之时，则须观察五阴或五浊之妄想根本（蜜半升），及杀、盗、淫或贪、嗔、痴之轮回因缘（酥三合）；专择一门（坛前别安一小火炉）致力加行，以定慧力而豁破之，以超六十佛菩萨位（每以食时，若在中夜，取蜜半升用酥三合，坛前别安一小火炉，以兜楼婆香煎取香水，然令猛炽，投是酥蜜于炎炉内，烧令烟尽、享佛菩萨）。此一段是专修加行。上之二段正行，而更普修一切助行（令其四外遍悬幡华）。上来正助之行皆依自力，并藉诸佛菩萨他力密辅成之（于坛室中，四璧敷设十方如来及诸菩萨所有形像，应于当阳张卢舍那、释迦、弥勒、阿<img src="../articleimages/1200.files/image001.gif" width="16" height="16" align="texttop">（音同触ㄔㄨˋ）、弥陀、诸大变化观音形像，兼金刚藏安其左右，帝释、梵王、乌刍瑟摩、并蓝地迦、诸军茶利、与毗俱胝、四天王等、频那夜迦、张于门侧，左右安置）；使诸佛菩萨之八识心王，与行人之八识心王感应道交，以成不可思议之事（又取八镜覆悬虚空，与坛场中所安之镜方面相对，使其形影重重相涉）。故能悟此坛仪，则显密之大佛顶首楞严经，乃无余义矣。</p>
<p>二、行轨：坛中所修行法，唯三七日。第一七日，以称名顶礼三乘之圣众为主，所以悔除先业，增长新信；兼以六时经行诵咒，则十二时皆在礼拜经行，无复坐、卧等仪。第二七中，不拘行、住、坐、卧，远离昏散，发众生无边誓愿度等菩萨宏誓愿；专一间断，所以引发善根，坚固宏愿。第三七日，一向持佛般怛罗咒，则为正修三密，克成一行。信、愿、行三修习圆满，故第三七之第七日，自心佛心感应之中，承佛摩顶，得身心明净犹如琉璃也。按此观下三渐次位，正同第二渐次之位。由是安居道场百日，利根者成须陀洹果、或决定知成佛不谬，即进入第三渐次位，而成就佛菩提之基础也。</p>
<p><span lang="EN-US" style="&quot;Courier New&quot;">&nbsp;</span></p>
<p><span style="color:#333399">壬三　因闻咒功德而求宣顶咒<span lang="EN-US"></span></span></p>
<p>论曰：若自若他，若现若未……故曰大白伞盖。</p>
<p><span style="color:#333399">癸一　同请宣说<span lang="EN-US"></span></span></p>
<p><b><span style="color:teal">阿难顶礼佛足，而白佛言：“自我出家，恃佛憍爱，求多闻故未证无为；遭彼梵天邪术所禁，心虽明了力不自由，赖遇文殊令我解脱。虽蒙如来佛顶神咒，冥获其力，尚未亲闻。惟愿大慈重为宣说，悲救此会诸修行辈，末及当来在轮回者，承佛密音身意解脱”！于时会中一切大众，普皆作礼，伫闻如来秘密章句。<span lang="EN-US"></span></span></b></p>
<p><span style="color:#333399">癸二　宣说神咒<span lang="EN-US"></span></span></p>
<p><span style="color:#333399">子一　叙大众所见闻<span lang="EN-US"></span></span></p>
<p><b><span style="color:teal">尔时、世尊从肉髻中涌百宝光，光中涌出千叶宝莲，有化如来坐宝华中，顶放十道百宝光明，一一光明，皆遍示现十恒河沙金刚密迹，擎山持杵遍虚空界。大众仰观，畏爱兼抱，求佛哀祐，一心听佛无见顶相放光如来宣说神咒。<span lang="EN-US"></span></span></b></p>
<p><span style="color:#333399">子二　录如来所说咒<span lang="EN-US"></span></span></p>
<p><b><font color="#008080">“南无萨怛他苏伽多耶阿罗诃帝三藐三菩陀写<span lang="EN-US">[一]萨怛他佛陀俱胝瑟尼钐[二]南无萨婆勃陀勃地萨跢鞞弊[三]毗迦切南无萨多南三藐三菩陀俱知南[四]娑舍啰婆迦僧伽喃[五]南无卢鸡阿罗汉跢喃[六]南无苏卢多波那喃[七]南无娑羯唎陀伽弥喃[八]南无卢鸡三藐伽跢喃[九]三藐伽波啰底波多那喃[十]南无提婆离瑟□[十一]南无悉陀耶毗地耶陀啰离瑟□[十二]舍波奴揭啰诃娑诃娑啰摩他喃[十三]南无跋啰诃摩泥[十四]南无因陀啰耶[十五]南无婆伽婆帝[十六]嚧陀啰耶[十七]乌摩般帝[十八]娑醯夜耶[十九]南无婆伽婆帝[二十]那啰野拏耶[二十一]槃遮摩诃三慕陀啰[二十二]南无悉羯唎多耶[二十三]南无婆伽婆帝[二十四]摩诃迦罗耶[二十五]地唎般剌那伽啰[二十六]毗陀啰波拏迦啰耶[二十七]阿地目帝[二十八]尸摩舍那泥婆悉泥[二十九]摩怛唎伽拏[三十]南无悉羯唎多耶[三十一]南无婆伽婆帝[三十二]多他伽跢俱啰耶[三十三]南无般头摩俱啰耶[三十四]南无跋闇罗俱啰耶[三十五]南无摩尼俱啰耶[三十六]南无伽阇俱啰耶[三十七]南无婆伽婆帝[三十八]帝唎茶输啰西那[三十九]波啰诃啰拏啰阇耶[四十]跢他伽多耶[四十一]南无婆伽婆帝[四十二]南无阿弥多婆耶[四十三]跢他伽多耶[四十四]阿啰诃帝[四十五]三藐三菩陀耶[四十六]南无婆伽婆帝[四十七]阿刍鞞那[四十八]跢他伽多耶[四十九]阿啰诃帝[五十]三藐三菩陀耶[五十一]南无婆伽婆帝[五十二]鞞沙阇耶俱卢吠柱唎耶[五十三]般啰婆啰阇耶[五十四]跢他伽多耶[五十五]南无婆伽婆帝[五十六]三补师毖多[五十七]萨怜捺啰剌阇耶[五十八]跢他伽多耶[五十九]阿啰诃帝[六十]三藐三菩陀耶[六十一]南无婆伽婆帝[六十二]舍鸡野母那曳[六十三]跢他伽多耶[六十四]阿啰诃帝[六十五]三藐三菩陀耶[六十六]南无婆伽婆帝[六十七]剌怛那鸡都啰阇耶[六十八]跢他伽多耶[六十九]阿啰诃帝[七十]三藐三菩陀耶[七十一]帝瓢南无萨羯唎多[七十二]翳昙婆伽婆多[七十三]萨怛他伽都瑟尼钐[七十四]萨怛多般怛□[七十五]南无阿婆啰视耽[七十六]般啰帝杨岐啰[七十七]萨啰婆部多揭啰诃[七十八]尼羯啰诃揭迦啰诃尼[七十九]跋啰毖地耶叱陀你[八十]阿迦啰蜜唎柱[八十一]般唎怛啰耶儜揭唎[八十二]萨啰婆槃陀那自叉尼[八十三]萨啰婆突瑟吒[八十四]突悉乏般那你伐啰尼[八十五]赭都啰失帝南[八十六]羯啰诃娑诃萨啰若阇[八十七]毗多崩娑那羯唎[八十八]阿瑟吒冰舍帝南[八十九]那叉刹怛啰若阇[九十]波啰萨陀那羯唎[九十一]阿瑟吒南[九十二]摩诃揭啰诃若阇[九十三]毗多崩萨那羯唎[九十四]萨婆舍都嚧你婆啰若阇[九十五]呼蓝突悉乏难遮那舍尼[九十六]毖沙舍悉怛啰[九十七]阿吉尼乌陀迦啰若阇[九十八]阿般啰视多具啰[九十九]摩诃般啰战持[一百]摩诃叠多[一百一]摩诃帝阇[二]摩诃税多阇婆啰[三]摩诃跋啰槃陀啰婆悉你[四]阿唎耶多啰[五]毗唎俱知[六]誓婆毗阇耶[七]跋阇啰摩礼底[八]毗舍嚧多[九]勃腾罔迦[十]跋阇啰制喝那阿遮[一百十一]摩啰制婆般啰质多[十二]跋阇啰擅持[十三]毗舍啰遮[十四]扇多舍鞞提婆补视多[十五]苏摩嚧波[十六]摩诃税多[十七]阿唎耶多啰[十八]摩诃婆啰阿般啰[十九]跋阇啰商羯啰制婆[二十]跋阇啰俱摩唎[一百二十一]俱蓝陀唎[二十二]跋阇啰喝萨多遮[二十三]毗地耶干遮那摩唎迦[二十四]啒苏母婆羯啰跢那[二十五]鞞嚧遮那俱唎耶[二十六]夜啰□瑟尼钐[二十七]毗折蓝婆摩尼遮[二十八]跋阇啰迦那迦波啰婆[二十九]嚧阇那跋阇啰顿稚遮[三十]税多遮迦摩啰[一百三十一]刹奢尸波啰婆[三十二]翳帝夷帝[三十三]母陀啰羯拏[三十四]娑鞞啰忏[三十五]掘梵都[三十六]印兔那么么写[三十七]◆</span><span style="font-size:10.0pt;">诵咒者至此句称弟子某甲受持</span>◆乌□<span lang="EN-US">[三十八]唎瑟揭拏[三十九]般剌舍悉多[四十]萨怛他迦都瑟尼钐[一百四十一]虎□[四十二]都嚧雍[四十三]瞻婆那[四十四]虎□[四十五]都嚧雍[四十六]悉耽婆那[四十七]虎□[四十八]都嚧雍[四十九]波罗瑟地耶三般叉拏羯啰[五十]虎□[一百五十一]都嚧雍[五十二]萨婆药叉喝啰刹娑[五十三]揭啰诃若阇[五十四]毗腾崩萨那羯啰[五十五]虎□[五十六]都嚧雍[五十七]者都啰尸底南[五十八]揭啰诃娑诃萨啰南[五十九]毗腾崩萨那啰[六十]虎□[一百六十一]都嚧雍[六十二]啰叉[六十三]婆伽梵[六十四]萨怛他伽都瑟尼钐[六十五]波啰点阇吉唎[六十六]摩诃娑诃萨啰[六十七]勃树娑诃萨啰室唎沙[六十八]俱知娑诃萨泥帝□[六十九]阿弊提视婆唎多[七十]吒吒罂迦[一百七十一]摩诃跋阇嚧陀啰[七十二]帝唎菩婆那[七十三]曼茶啰[七十四]乌□[七十五]莎悉帝薄婆都[七十六]么么[七十七]印兔那么么写[七十八] ◆</span><span style="font-size:10.0pt;">至此句准前称名若俗人称弟子某甲</span>◆啰阇婆夜<span lang="EN-US">[七十九]主啰跋夜[八十]阿只尼婆夜[一百八十一]乌陀迦婆夜[八十二]毗沙婆夜[八十三]舍萨多啰婆夜[八十四]婆啰斫羯啰婆夜[八十五]突瑟叉婆夜[八十六]阿舍你婆夜[八十七]阿迦啰密唎柱婆夜[八十八]陀啰尼部弥剑波伽波陀婆夜[八十九]乌啰迦婆多婆夜[九十]刺阇檀茶婆夜[一百九十一]那伽婆夜[九十二]毗条怛婆夜[九十三]苏波啰拏婆夜[九十四]药叉揭啰诃[九十五]啰叉私揭啰诃[九十六]毕唎多揭啰诃[九十七]毗舍遮揭啰诃[九十八]部多揭啰诃[九十九]鸠槃茶揭啰诃[二百]补丹那揭啰诃[二百一]迦吒补丹那揭啰诃[二]悉干度揭啰诃[三]阿播悉摩啰揭啰诃[四]乌檀摩陀揭啰诃[五]车夜揭啰诃[六]醯唎婆帝揭啰诃[七]社多诃唎南[八]揭婆诃唎南[九]嚧地啰诃唎南[十]忙娑诃唎南[二百十一]谜陀诃唎南[十二]摩阇诃唎南[十三]阇多诃唎女[十四]视比多诃唎南[十五]毗多诃唎南[十六]婆多诃唎南[十七]阿输遮诃唎女[十八]质多诃唎女[十九]帝钐萨鞞钐[二十]萨婆揭啰诃南[二百二十一]毗陀耶阇嗔陀夜弥[二十二]鸡啰夜弥[二十三]波唎跋啰者迦讫唎担[二十四]毗陀夜阇嗔陀夜弥[二十五]鸡啰夜弥[二十六]茶演尼讫唎担[二十七]毗陀夜阇嗔陀夜弥[二十八]鸡啰夜弥[二十九]摩诃般输般怛夜[三十]嚧陀啰讫唎担[二百三十一]毗陀夜闇嗔陀夜弥[三十二]鸡啰夜弥[三十三]那啰夜拏讫唎担[三十四]毗陀夜阇嗔陀夜弥[三十五]鸡啰夜弥[三十六]怛埵伽嚧茶西讫唎担[三十七]毗陀夜阇嗔陀夜弥[三十八]鸡啰夜弥[三十九]摩诃迦啰摩怛唎伽拏讫唎担[四十]毗陀夜阇嗔陀夜弥[二百四十一]鸡啰夜弥[四十二]迦波唎迦讫唎担[四十三]毗陀夜阇嗔陀夜弥[四十四]鸡啰夜弥[四十五]阇耶羯啰摩度羯啰[四十六]萨婆啰他娑达那讫唎担[四十七]毗陀夜阇嗔陀夜弥[四十八]鸡啰夜弥[四十九]赭咄啰婆耆你讫唎担[五十]毗陀夜闇嗔陀夜弥[二百五十一]鸡啰夜弥[五十二]毗唎羊讫唎知[五十三]难陀鸡沙啰伽拏般帝[五十四]索醯夜讫唎担[五十五]毗陀夜阇嗔陀夜弥[五十六]鸡啰夜弥[五十七]那揭那舍啰婆拏讫唎担[五十八]毗陀夜阇嗔陀夜弥[五十九]鸡啰夜弥[六十]阿罗汉讫唎担毗陀夜阇嗔陀夜弥[二百六十一]鸡啰夜弥[六十二]毗多啰伽讫唎担[六十三]毗陀夜阇嗔陀夜弥[六十四]鸡啰夜弥跋阇啰波你[六十五]具醯夜具醯夜[六十六]迦地般帝讫唎担[六十七]毗陀夜阇嗔陀夜弥[六十八]鸡啰夜弥[六十九]啰叉罔[七十]婆伽梵[二百七十一]印兔那么么写[七十二] ◆</span><span style="font-size:10.0pt;">至此依前称弟子名</span>◆婆伽梵<span lang="EN-US">[七十三]萨怛多般怛啰[七十四]南无粹都帝[七十五]阿悉多那啰剌迦[七十六]波啰婆悉普吒[七十七]毗迦萨怛多钵帝唎[七十八]什佛啰什佛啰[七十九]陀啰陀啰[八十]频陀啰频陀啰嗔陀嗔陀[二百八十一]虎□[八十二]虎□[八十三]泮吒[八十四]泮吒泮吒泮吒泮吒[八十五]娑诃[八十六]醯醯泮[八十七]阿牟迦耶泮[八十八]阿波啰提诃多浮[八十九]婆啰波啰陀泮[九十]阿素啰毗陀啰波迦泮[二百九十一]萨婆提鞞弊泮[九十二]萨婆那伽弊泮[九十三]萨婆药叉弊泮[九十四]萨婆乾闼婆弊泮[九十五]萨婆补丹那弊泮[九十六]迦吒补丹那弊泮[九十七]萨婆突狼枳帝弊泮[九十八]萨婆突涩比□讫瑟帝弊泮[九十九]萨婆什婆唎弊泮[三百]萨婆阿播悉摩□弊泮[三百一]萨婆舍啰婆拏弊泮[二]萨婆地帝鸡弊泮[三]萨婆怛摩陀继弊泮[四]萨婆毗陀耶啰誓遮□弊泮[五]阇夜羯啰摩度羯啰[六]萨婆罗他娑陀鸡弊泮[七]毗地夜遮唎弊泮[八]者都啰缚耆你弊泮[九]跋阇啰俱摩唎[十]毗陀夜啰誓弊泮[三百十一]摩诃波啰丁羊又耆唎弊泮[十二]跋阇啰商羯啰夜[十三]波啰丈耆啰阇耶泮[十四]摩诃迦啰夜[十五]摩诃末怛唎迦拏[十六]南无娑羯唎多夜泮[十七]毖瑟拏婢曳泮[十八]勃啰诃牟尼曳泮[十九]阿耆尼曳泮[二十]摩诃羯唎曳泮[三百二十一]羯啰檀迟曳泮[二十二]蔑怛唎曳泮[二十三]唠怛唎曳泮[二十四]遮文茶曳泮[二十五]羯逻啰怛唎曳泮[二十六]迦般唎曳泮[二十七]阿地目质多迦尸摩舍那[二十八]婆私你曳泮[二十九]演吉质[三十]萨埵婆写[三百三十一]么么印兔那么么写[三十二] ◆</span><span style="font-size:10.0pt;">至此句依前称弟子某人</span>◆突瑟吒质多<span lang="EN-US">[三十三]阿末怛唎质多[三十四]乌阇诃啰[三十五]伽婆诃啰[三十六]嚧地啰诃啰诃啰[三十七]婆婆诃啰[三十八]摩阇诃啰[三十九]阇多诃啰[四十]视毖多诃啰[三百四十一]跋略夜诃啰[四十二]乾陀诃啰[四十三]布史波诃啰[四十四]颇啰诃啰[四十五]婆写诃啰[四十六]般波质多[四十七]突瑟托质多[四十八]唠陀啰质多[四十九]药叉揭啰诃[五十]啰刹娑揭啰诃[三百五十一]闭□多揭啰诃[五十二]毗舍遮揭啰诃[五十三]部多揭啰诃[五十四]鸠槃茶揭啰诃[五十五]悉乾陀揭啰诃[五十六]乌怛摩陀揭啰诃[五十七]车夜揭啰诃[五十八]阿播萨摩啰揭啰诃[五十九]宅袪革茶耆尼揭啰诃[六十]唎佛帝揭啰诃[三百六十一]阇弥迦揭啰诃[六十二]舍俱尼揭啰诃[六十三]姥陀啰难地迦揭啰诃[六十四]阿蓝婆揭啰诃[六十五]干度波尼揭啰诃[六十六]什伐啰堙迦醯迦[六十七]坠帝药迦[六十八]怛隶帝药迦[六十九]者突托迦[七十]昵提什伐啰毖钐摩什伐啰[三百七十一]薄底迦[七十二]鼻底迦[七十三]室隶瑟密迦[七十四]娑你般帝迦[七十五]萨婆什伐啰[七十六]室嚧吉帝[七十七]末陀鞞达嚧制剑[七十八]阿绮嚧钳[七十九]目佉嚧钳[八十]羯唎突嚧钳[三百八十一]揭啰诃揭蓝[八十二]羯拏输蓝[八十三]惮多输蓝[八十四]迄唎夜输蓝[八十五]末么输蓝[八十六]跋唎室婆输蓝[八十七]毖栗瑟吒输蓝[八十八]乌陀啰输蓝[八十九]羯知输蓝[九十]跋悉帝输蓝[三百九十一]邬嚧输蓝[九十二]常伽输蓝[九十三]喝悉多输蓝[九十四]跋陀输蓝[九十五]娑房盎伽般啰丈伽输蓝[九十六]部多毖跢茶[九十七]茶耆尼什婆啰[九十八]陀突嚧迦建咄嚧吉知婆路多毗[九十九]萨般嚧诃淩伽[四百]输沙怛啰娑那羯啰[四百一]毗沙喻迦[二]阿耆尼乌陀迦[三]末啰鞞啰建跢啰[四]阿迦啰密唎咄怛敛部迦[五]地粟剌吒[六]毖唎瑟质迦[七]萨婆那俱啰[八]肆引伽弊揭啰唎药叉怛啰刍[九]末啰视吠帝钐娑鞞钐[十]悉怛多钵怛啰[四百十一]摩诃跋闇嚧瑟尼钐[十二]摩诃般赖丈耆蓝[十三]夜波突陀舍喻阇那[十四]辫怛隶拏[十五]毗陀耶槃昙迦嚧弥[十六]帝殊槃昙迦嚧弥[十七]般啰毗陀槃昙迦嚧弥[十八]跢侄他[十九]唵[二十]阿那隶[四百二十一]毗舍提[二十二]鞞啰拔阇啰陀唎[二十三] 槃陀槃陀你[二十四]跋阇啰谤尼泮[二十五]虎□都嚧瓮泮[二十六]莎婆诃[二十七]</span></font></b></p>
<p>案曰：上来因闻咒功德，而求宣顶咒竟。</p>
<p><span style="color:#333399">壬四　因重宣顶咒而显咒功德<span lang="EN-US"></span></span></p>
<p><span style="color:#333399">癸一　乘此咒心万行成就<span lang="EN-US"></span></span></p>
<p><b><span style="color:teal">“阿难！是佛顶光聚悉怛多般怛罗秘密伽陀微妙章句，出生十方一切诸佛，十方如来因此咒心，得成无上正遍知觉。十方如来执此咒心，降伏诸魔、制诸外道，十方如来乘此咒心，坐宝莲华应微尘国。十方如来含此咒心，于微尘国转大法轮。十方如来持此咒心，能于十方摩顶授记；自果未成，亦于十方蒙佛授记。十方如来依此咒心，能于十方拔济群苦：所谓地狱、饿鬼、畜生，盲聋喑哑，怨憎会苦、爱别离苦、求不得苦、五阴炽盛，大小诸横同时解脱。贼难、兵难、王难、狱难、风、火、水难，饥渴贫穷，应念销散。十方如来随此咒心，能于十方事善知识，四威仪中供养如意；恒沙如来会中，推为大法王子。十方如来行此咒心，能于十方摄受亲因，令诸小乘闻秘密藏不生惊怖。十方如来诵此咒心，成无上觉，坐菩提树入大涅槃。十方如来传此咒心，于灭度后，付佛法事究竟住持。严净戒律，悉得清净。若我说是佛顶光聚般怛罗咒，从旦至暮，音声相联，字句中间亦不重叠，经恒沙劫终不能尽。亦说此咒，名如来顶。汝等有学未尽轮回，发心至诚取阿罗汉，不持此咒而坐道场，令其身心远诸魔事，无有是处。阿难！若诸世界，随所国土所有众生，随国所生桦皮、贝叶、纸素、白毡，书写此咒贮于香囊，是人心昏未能诵忆，或带身上、或书宅中，当知是人，尽其生年，一切诸毒所不能害。阿难！我今为汝更说此咒，救护世间得大无畏，成就众生出世间智。若我灭后，末世众生，有能自诵，若教他诵，当知如是诵持众生，火不能烧、水不能溺、大毒小毒所不能害，如是乃至龙天、鬼神、精只、魔魅、所有恶咒皆不能著，心得正受。一切咒诅、厌蛊、毒药、金毒、银毒、草木虫蛇万物毒气，入此人口成甘露味。一切恶星、并诸鬼神，碜心毒人，于如是人不能起恶。频那夜迦诸恶鬼王，并其眷属皆领深恩，常加守护。阿难！当知是咒，常有八万四千那由他恒河沙俱胝金刚藏王菩萨种族，一一皆有诸金刚众而为眷属，昼夜随侍。设有众生，于散乱心非三摩地，心忆口持，是金刚王常随从彼诸善男子，何况决定菩提心者？此诸金刚菩萨藏王，精心阴速发彼神识，是人应时心能记忆八万四千恒河沙劫，周遍了知得无疑惑。从第一劫乃至后身，生生不生药叉、罗刹、及富单那、迦吒富单那、鸠槃茶、毗舍遮等，并诸饿鬼、有形无形、有想无想，如是恶处。是善男子若读若诵、若书若写、若带若藏、诸色供养，劫劫不生贫穷下贱不可乐处。此诸众生，纵其自身不作福业，十方如来所有功德，悉与此人。由是得于恒河沙阿僧祇不可说不可说劫，常与诸佛同生一处。无量功德如恶叉聚，同处熏修永无分散。是故能令破戒之人戒根清净，未得戒者令其得戒，未精进者令得精进，无智慧者令得智慧，不清净者速得清净，不持斋戒自成斋戒。阿难！是善男子持此咒时，设犯禁戒于未受时，持咒之后，众破戒罪无问轻重，一时销灭。纵经饮酒、食啖五辛、种种不净，一切诸佛、菩萨、金刚、天仙、鬼神，不将为过。设著不净破弊衣服，一行一住，悉同清净。纵不作坛、不入道场、亦不行道，诵持此咒，还同入坛行道功德，无有异也。若造五逆无间重罪，及诸比丘、比丘尼、四弃八弃，诵此咒已，如是重业，犹如猛风吹散沙聚，悉皆灭除更无毫发。阿难！若有众生，从无量无数劫来所有一切轻重罪障，从前世来未及忏悔；若能读诵、书写此咒，身上带持，若安住处庄宅园馆，如是积业犹汤销雪，不久皆得悟无生忍。复次、阿难！若有女人未生男女，欲求孕者，若能至心忆念斯咒，或能身上带此悉怛多般怛罗者，便生福德智慧男女。求长命者即得长命；欲求果报速圆满者，速得圆满。身、命、色、力，亦复如是。命终之后，随愿往生十方国土。必定不生边地下贱，何况杂形？阿难！若诸国土州县、聚落，饥荒、疫疠，或复刀兵贼难斗诤，兼余一切厄难之地，写此神咒，安城四门，并诸支提、或脱阇上，令其国土所有众生奉迎斯咒，礼拜恭敬一心供养，令其人民各各身佩，或各各安所居宅地，一切灾厄悉皆销灭，阿难！在在处处国土众生，随有此咒，天龙欢喜，风雨顺时，五谷丰殷，兆庶安乐。亦复能镇一切恶星，随方变怪，灾障不起，人无横夭。杻械、枷锁不著其身，昼夜安眠常无恶梦。阿难！是娑婆界有八万四千灾变恶星，二十八大恶星而为上首。复有八大恶星以为其主，作种种形出现世时，能生众生种种灾异；有此咒地，悉皆销灭。十二由旬成结界地，诸恶灾祥，永不能入。是故如来宣示此咒，于未来世，保护初学诸修行者入三摩提。身心泰然，得大安隐。更无一切诸魔鬼神，及无始来冤横宿殃，旧业陈债，来相恼害。汝及众中诸有学人，及未来世诸修行者，依我坛场如法持戒，所受戒主逢清净僧，于此咒心不生疑悔。是善男子，于此父母所生之身，不得心通；十方如来便为妄语”。<span lang="EN-US"></span></span></b></p>
<p>论曰：须知此与观世音大士所成妙德同。彼约人，此约法；故此遍十方如来一切众生，彼专归观音耳。</p>
<p><span style="color:#333399">癸二　感诸善神共愿护持<span lang="EN-US"></span></span></p>
<p><b><span style="color:teal">说是语已，会中无量百千金刚，一时佛前合掌顶礼，而白佛言：“如佛所说，我当诚心保护如是修菩提者”。尔时梵王并天帝释、四天大王，亦于佛前同时顶礼，而白佛言：“审有如是修学善人，我当尽心至诚保护，令其一生所作如愿”。复有无量药叉大将、诸罗刹王、富单那王、鸠槃茶王、毗舍遮王、频那夜迦诸大鬼王，及诸鬼帅，亦于佛前合掌顶礼：“我亦誓愿护持是人，令菩提心速得圆满”。复有无量日月天子、风师、雨师、云师、雷师、并电伯等，年岁巡官、诸星眷属，亦于会中顶礼佛足，而白佛言：“我亦保护是修行人，安立道场得无所畏”。复有无量山神、海神、一切土地水、陆、空行万物精只、并风神王、无色界天，于如来前，同时稽首而白佛言：“我亦保护是修行人得成菩提，永无魔事”。尔时八万四千那由他恒河沙俱胝金刚藏王菩萨，在大会中即从座起，顶礼佛足而白佛言：“世尊！如我等辈所修功业，久成菩提不取涅槃，常随此咒，救护末世修三摩提正修行者。世尊！如是修心求正定人，若在道场及余经行，乃至散心游戏聚落，我等徒众常当随从侍卫此人。纵令魔王大自在天，求其方便终不可得。诸小鬼神，去此善人十由旬外，除彼发心乐修禅者。世尊！如是恶魔、若魔眷属，欲来侵扰是善人者，我以宝杵殒碎其首，犹如微尘。恒令此人，所作如愿”。<span lang="EN-US"></span></span></b></p>
<p>案曰：上来明圆通门一大章竟。</p>
<p><span style="color:#333399">戊三　示菩提路<span lang="EN-US"></span></span></p>
<p>论曰：菩提路者，即五十五位 ……就三摩地增进相略说耳。</p>
<p><span style="color:#333399">己一　总起<span lang="EN-US"></span></span></p>
<p><b><span style="color:teal">阿难即从座起，顶礼佛足而白佛言：“我辈愚钝，好为多闻，于诸漏心，未求出离；蒙佛慈诲，得正熏修，身心快然，获大饶益。世尊！如是修证佛三摩提，未到涅槃，云何名为干慧之地？四十四心至何渐次、得修行目？诣何方所，名入地中？云何名为等觉菩萨”？作是语已，五体投地，大众一心，伫佛慈音，瞪瞢瞻仰。尔时、世尊赞阿难言：“善哉！善哉！汝等乃能普为大众，及诸末世一切众生修三摩提求大乘者，从于凡夫，终大涅槃，悬示无上正修行路。汝今谛听！当为汝说”。阿难、大众，合掌、刳心，默然受教。<span lang="EN-US"></span></span></b></p>
<p>案曰：阿难此中之所问者，乃从始修佛三摩提而未到涅槃之中间所历途程也。此中所云佛三摩提，与阿难最初所问之十方如来得成菩提（佛）妙奢摩它、三摩、禅那（三摩地）无异。故今此如来所说之正修行路，亦专从修证此佛三摩提渐渐增进之功行位次以言也。按阿难之所问，应分为五：一、问云何名为干慧之地：如来所说干有其慧名干慧地，及云阿难从干慧心至等觉已，是觉始获金刚心中初干慧地，是答此第一问者也。二、问四十四心：佛说十信、十住、十行、十回向及四加行以答之。三、问至何渐次得修行目：乃问四十四心之前河者，佛说三种修行渐次答之。四、问诣何方所名入地中：乃问四十四心之后海者，佛说十地答之。五、问云何名为等觉菩萨：乃问修因之极位者，佛说等觉地以答之。佛于阿难所问之外，重说如来藏非即真妄并十二类生逆修因果，及云方尽妙觉成无上道，所以明本有佛性与究竟佛果体性不二，但转其行相德用耳。故阿难之问意犹为历别，而如来之答意则极其圆顿也。</p>
<p><span style="color:#333399">己二　详示<span lang="EN-US"></span></span></p>
<p><span style="color:#333399">庚一　重明如来藏非即真妄<span lang="EN-US"></span></span></p>
<p><b><span style="color:teal">佛言：“阿难当知！妙性圆明离诸名相，本来无有世界、众生。因妄有生，因生有灭，生灭名妄，灭妄名真；是称如来无上菩提及大涅槃二转依号。<span lang="EN-US"></span></span></b></p>
<p>论曰：全非真妄，全即真妄……说有如来藏诸功德相也。</p>
<p>案曰：妙性圆明离诸名相，本来无有世界、众生；兹则绝生、佛之假名，无物、我之幻相，所谓如来藏全非真妄也。此初三卷阿难之所悟也。因妄有生，因生有灭，生灭名妄，灭妄名真；是称如来无上菩提及大涅槃二转依号。此四卷初佛答富楼那之所说，所谓如来藏全即真妄也。或云：因妄有生，因何有妄？以此举问，管教释迦老儿蚊咬铁牛。虽然，此亦医生未出门，又报牙齿痛者耳。而阿难于此，则无复演若达多未歇之狂心矣。</p>
<p><span style="color:#333399">庚二　广显如来藏逆顺因果<span lang="EN-US"></span></span></p>
<p>案曰：尝论本经发明佛乘因果，而令一切众生确立因果常住之信，即入佛位；正由逆顺因果，皆如来藏随缘之所成耳。</p>
<p>论曰：本经始始终唯令确立因果……即是成佛已。</p>
<p>案曰：此科即分为二。</p>
<p><span style="color:#333399">辛一　明逆修十二生类因果<span lang="EN-US"></span></span></p>
<p>论曰：因妄显真，灭妄名真……无体性无依住之虚妄想也。</p>
<p>案曰：此科又分为二。</p>
<p><span style="color:#333399">壬一　明由二颠倒因成十二生类<span lang="EN-US"></span></span></p>
<p><b><span style="color:teal">“阿难！汝今欲修真三摩地，直诣如来大涅槃者，先当识此众生、世界二颠倒因。颠倒不生，斯则如来真三摩地。阿难！云何名为众生颠倒？阿难！由性明心，性明圆故，因明发性，性妄见生，从毕竟无成究竟有。此有所有，非因所因；住所住相，了无根本。本此无住，建立世界及诸众生。迷本圆明，是生虚妄，妄性无体，非有所依。将欲复真，欲真已非真真如性；非真求复，宛成非相。非生、非住，非心、非法，展转发生，生力发明。熏以成业，同业相感，因有感业，相灭、相生，由是故有众生颠侧。阿难！云何名为世界颠倒？是有所有，分段妄生，因此界立。非因所因，无住所住，迁流不住，因此世成。三世、四方和合相涉，变化众生成十二类。是故世界，因动有声，因声有色，因色有香，因香有触，因触有味，因味知法。六乱妄想成业性故，十二区分由此轮转。是故世间声、香、味、触，穷十二变为一旋复。乘此轮转颠倒相故，是有世间──卵生、胎生、湿生、化生、有色、无色、有想、无想、若非有色、若非无色、若非有想、若非无想。<span lang="EN-US"></span></span></b></p>
<p>案曰：将欲破妄，必先显真，真显则妄自销。将欲诣真，必先除妄，妄除则真可证。故曰：汝今欲修真三摩地，乃至斯则如来真三摩地。此中众生颠倒，由性明心性明圆故，以至建立世界及诸众生，即四卷初之觉明因起论。“迷本圆明，是生虚妄，妄性无体，非有所依。将欲复真，欲真已非真真如性；非真求复，宛成非相。非生、非住，非心、非法，展转发生，生力发明”。此则通说诸菩萨地、诸二乘地灭妄求真，所有变易生死之因果也。“非生、非住，非心、非法，展转发生，生力发明。熏以成业，同业相感，因有感业，相灭相生”。此则通说世出世变易、分段生死因果也。总言之，则九法界众生所有颠倒相是也。</p>
<p>此中世界颠倒，即四卷初世界、众生、业果之三种相续论，专指六凡法界分段生死、有漏因果以言。是有所有，指从毕竟无中所成之究竟有。此究竟有之所有者，分段之界宇因此立，西洋之积极论似之。非因所因，谓分段之界宇虽因此立，而其所因以成立界宇者，实非界宇成立之因。认此非因为因，故虽欲此界宇常住，以元无所住故，遂成迁流不住之世，西洋之进化论似之。此为世界相续之义。因三世、四界相涉，变成十二类众生。此中六乱妄想，即为有情众生。其第一因唯在于动，因动有声至于因味知法；还复因法有动，轮转无已，故曰六乱妄想成业性故，十二区分由此轮转。此为众生相续之义。是故世间声、香、味、触，穷十二变为一旋复，乃至若非有想、若非无想，此为业果相续之义。</p>
<p><span style="color:#333399">壬二　明由十二乱想成十二生类<span lang="EN-US"></span></span></p>
<p><b><span style="color:teal">“阿难！由因世界虚妄轮回，动颠倒故，和合气成八万四千飞沉乱想；如是故有卵羯逻蓝，流转国土，鱼、鸟、龟、蛇、其类充塞。由因世界杂染轮回，欲颠倒故，和合滋成八万四千横竖乱想；如是故有胎遏蒲昙，流转国土，人、畜、龙、仙、其类充塞。由因世界执著轮回，趣颠倒故，和合暖成八万四千翻覆乱想；如是故有湿相蔽尸，流转国土，含蠢、蠕动、其类充塞。由因世界变易轮回，假颠倒故，和合触成八万四千新故乱想；如是故有化相羯南，流转国土，转蜕、飞行、其类充塞。由因世界留碍轮回，障颠倒故，和合著成八万四千精耀乱想；如是故有色相羯南，流转国土，休咎、精明、其类充塞。由因世界销散轮回，惑颠倒故，和合暗成八万四千阴隐乱想；如是故有无色羯南，流转国土，空散、销沈、其类充塞。由因世界罔象轮回，影颠倒故，和合忆成八万四千潜结乱想；如是故有想相羯南，流转国土，神鬼、精灵、其类充塞。由因世界愚钝轮回，痴颠倒故，和合顽成八万四千枯槁乱想；如是故有无想羯南，流转国土，精神化为土木金石、其类充塞。由因世界相待轮回，伪颠倒故，和合染成八万四千因依乱想；如是故有非有色相成色羯南，流转国土，诸水母等以虾为目，其类充塞。由因世界相引轮回，性颠倒故，和合咒成八万四千呼召乱想；由是故有非无色相无色羯南，流转国土，咒诅厌生、其类充塞。由因世界告妄轮回，罔颠倒故，和合异成八万四千回互乱想；如是故有非有想相成想羯南，流转国土，彼蒲卢等异质相成，其类充塞。由因世界怨害轮回，杀颠倒故，和合怪成八万四千食父母想；如是故有非无想相无想羯南，流转国土，如土枭等附块为儿，及破镜鸟以毒树果抱为其子，子成、父母皆遭其食，其类充塞。是名众生十二种类。<span lang="EN-US"></span></span></b></p>
<p>案曰：此说十二生类之所由充塞于宇宙间者，盖由十二轮回颠倒之惑，起为十二乱想之业，乃受此十二流转之苦也，惑业苦三图表如下：</p>
<p>┌────────┬──────┬──────┐</p>
<p>│惑<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│业&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │苦&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │</p>
<p>├────────┼──────┼──────┤</p>
<p>│虚妄轮回动颠倒故│气成飞沉乱想│故有鱼鸟龟蛇│</p>
<p>├────────┼──────┼──────┤</p>
<p>│杂染轮回欲颠倒故│滋成横竖乱想│故有人畜龙仙│</p>
<p>├────────┼──────┼──────┤</p>
<p>│执著轮回趣颠倒故│暖成翻覆乱想│故有含蠢蠕动│</p>
<p>├────────┼──────┼──────┤</p>
<p>│变易轮回假颠倒故│触成新故乱想│故有转蜕飞行│</p>
<p>├────────┼──────┼──────┤</p>
<p>│留碍轮回障颠倒故│著成精耀乱想│故有休咎精明│</p>
<p>├────────┼──────┼──────┤</p>
<p>│销散轮回惑颠倒故│暗成阴隐乱想│故有空散消沉│</p>
<p>├────────┼──────┼──────┤</p>
<p>│罔象轮回影颠倒故│忆成潜结乱想│故有神鬼精灵│</p>
<p>├────────┼──────┼──────┤</p>
<p>│愚钝轮回痴颠倒故│顽成枯槁乱想│故有土木金石│</p>
<p>├────────┼──────┼──────┤</p>
<p>│相待轮回伪颠倒故│染成因依乱想│故有水母虾目│</p>
<p>├────────┼──────┼──────┤</p>
<p>│相引轮回性颠倒故│咒成呼召乱想│故有咒诅厌生│</p>
<p>├────────┼──────┼──────┤</p>
<p>│合妄轮回妄颠倒故│异成回互乱想│故有蒲卢异质│</p>
<p>├────────┼──────┼──────┤</p>
<p>│怨害轮回杀颠倒故│怪成食父母想│故有土枭破镜│</p>
<p>└────────┴──────┴──────┘</p>
<p>案曰：轮回、指惑之夙习，颠倒、指惑之现行。有虚妄之种子，故起种之现行，以真实则无所动故。动则飞沉不定，有如游气，游气成此飞沉相之乱想，想业力故，飞沉不定之鱼鸟等形物乃流衍世间矣。盖形相皆由业力所成，既有飞沉之想，便卒有飞沉之物也。出此一例，余可类推。</p>
<p><span style="color:#333399">辛二　明顺修六十佛位因果<span lang="EN-US"></span></span></p>
<p>论曰：六十佛位，始凡夫地……略兼习所成种性者也</p>
<p><a name="a08"></a><span style="color:#333399">卷八<span lang="EN-US"></span></span></p>
<p><span style="color:#333399">壬一　明反妄正修三重渐次<span lang="EN-US"></span></span></p>
<p><span style="color:#333399">癸一　总标除妄须立三渐次<span lang="EN-US"></span></span></p>
<p><b><span style="color:teal">“阿难！如是众生，一一类中亦各各具十二颠倒。犹如捏目，乱华发生。颠倒妙圆真净明心，具足如斯虚妄乱想。汝今修证佛三摩提，于是本因元所乱想，立三渐次方得除灭。如净器中除去毒蜜，以诸汤水并杂灰香洗涤其器，后贮甘露，云何名为三种渐次？一者、修习除其助因。二者、真修刳其正性。三者、增进违其现业。<span lang="EN-US"></span></span></b></p>
<p>案曰：本经可将二句包恬全旨，二句维何？“销尽无始妄幻乱想，显成本来圆常真心”。想之与心，他处亦无定义。今专指破除者皆为想，而悟证者皆为心，以便言论。今解说时，先别为二。</p>
<p>一、设喻：譬如有一国家，全体国民不知主权在于国民全体，混扰昏散，鄙卑偷惰，无有真正权衡，以张施民意而执持国本。遂致是非不辨，黑白莫分，倒认二三强力攘窃篡夺之辈，奉为国家主权。因此主权不时移转，忽张忽王，国家不时摇动；忽安忽危，而真正国家主权所在之全体国民，乃日在恐慌艰苦中，度其受罪造恶之堕落生活矣。于此若论末标救治方法，自有种种。若论根本救治方法，须有真正理论，唤醒全体国民，彻底自觉。了然悟知国家主权所在之国民全体，与国家主权确在国民全体。其在于国民全体之国家主权，力量之大，无与伦匹。回观二三攘窃篡夺之辈所据权力，乃有巨海浮沤之较。虽复国权时为占取移动，而本来在于国民全体之国家主权，仍常住圆满，无失无减，但须发扬施展出来而已。此理若能成为普遍舆论，则民心正而国是定，而认贼为主之第一颠倒妄见销落矣。亦儒书必先正名之义也。然此名分虽正，舆论虽成，彼贼辈依凭向来积迷所成之集势，仍旧存在；且其集势之所由来，甚为源远流长，根深蒂固。今者虽已穷其原委，知其于国民全体之真正国家主权本无依据，但彼犹然委蛇迁就，一面吸持其势力地位以横行，一面诪张为幻，莠言乱听，淆惑国民心理。不唯事实上国权依然在贼之掌握，久之或又迷戴以为主权，岂唯都无实益，抑且尽弃前功！故不可不急起直追以灭除之也。然此灭贼，当慎择其方法：第一、须依据在于国民全体之本来常住圆满之真正国家主权以进行；第二、须知贼势何由成立存在，从其所由成立存在之枢纽上以旋灭之。若不昧第一义，则贼势虽雄厚，可无恐怖。若知第二义，乃由国民听任其取求驱役敬谨奉事所致；则旋转头来，一一不应其取求驱役，而但向国家主权所在之国民全体自寻生活，与贼绝端脱离关系，不稍假借依赖于贼，则贼势将穷蹙涣离而自亡矣。贼势亡，则本在国民全体之真正国家主权始巩固，而能实施治化，而主受贼制之第二颠倒幻力灭除矣。然而贼众虽散，贼军虽亡，而全体国民各各心理中无始来所有迷信贼权、仰赖贼势之谬习，若不洗除干净，培滋教养，使于国民全体之主权中获得真正安生乐业之果，智用福德骎骎日进无疆；则散亡隐沦在全体国民中之积贼，及新兴破贼之主力，皆足为利用谬习而乘机又演盗窃之举，或为积聚谬习环拥而终成攘据之变式。若能于贼势倾灭后，奉国民全体真主权，向全国民培以真正全国民教育，用舒时泰，化美群和，咸享真正平等自由之福；则变端自无从出生，祸机永除，而贼与主混之第三颠倒乱源除尽矣。非第一重，则第二重既难无阻无岐，第三重尤不能贯澈始终无变无滞。非第二重，则第一重等于空言无补，第三重 尤无从竟厥全功。非第三重，则第一重理想不能真正成为事实，第二重之所为亦等空劳无获。故妄销真显，幻灭常住，乱尽圆成之三位，虽秩然有序而互通无际，虽用各有当而缺一不可。</p>
<p>二、合法：本经初三卷半，专以辨明真妄，销妄显真，了妄即真，全真无妄。首标“汝等当知：一切众生从无始来生死相续，皆由不知常住真心性净明体；用诸妄想，此想不真，故有轮转”。次标“一者、无始生死根本，则汝今者与诸众生用攀缘心为自性者。二者、无始菩提涅槃元清净体，则汝今者识精元明、能生诸缘缘所遗者”。乃至“世尊诸妄一切圆灭，独妙真常，敢问如来一切众生何因有妄”：皆是于“确辨妄想”、“的示真心”，深致其意者。此第一义彻根本故，修乃修复其本常，证乃证成其本圆。从第四卷之下半卷、“汝今欲令见、闻、觉、知远契如来常、乐、我、净，应当先择死生根本，依不生灭圆湛性成，以湛旋其虚妄生灭，复还元觉，得元明觉无生灭性为因地心”。乃至“蒙佛慈诲，得正熏修。身心快然，获大饶益”。皆是于“旋灭幻想”、“归契常心”，深致其意者。此第二义择要</p>
<p>妙故，悟乃悟达其妙真，证乃证得其妙圆。今此卷云：“如是众生一一类中，亦各各具十二颠倒。犹如捏目乱华发生，颠倒妙圆真净明心，具足如斯虚妄乱想。汝今修证佛三摩地，于是本因元所乱想，立三渐次方得除灭。如净器中除去毒蜜，以诸汤水并杂灰香洗涤其器，后贮甘露”。乃至“是种种地，皆以金刚观察如幻十种深喻奢摩它中，用诸如来毗婆舍那清净修证渐次深入”。皆是于“净除乱想”、“成满圆心”，深致其意者。此第三义到究竟故，悟亦究竟，修亦究竟，一切事无不究竟坚固。至七趣业妄，五阴禅岐，则不过于第二第三之修证中，防止其退堕沦坠与邪曲纡滞而已。盖琉璃恃强暴善，星主虚无，宝莲香尼贪淫逸，正犹民治主义中妄发生之过激主义、虚无主义、恋爱自由主义等过患，故坠七趣业妄。彼由修禅所成邪魔、外小，亦犹阳行民治、潜便私图之败类。故滞五阴禅岐，其悟证者由下而上，依于一心：先悟一心之真实性，心真实故常住，心真常故圆满；然亦正以圆满常住，故辨心之为真实也。其破除者由粗而精，先破想上之浮妄，次除想中之积幻，次尽想元之隐乱，必乱想空静而后幻妄始永除也。故曰：本经全旨，可将“销尽无始妄幻乱想，显成本来圆常真心”之十六字包括之。了此义者，则知此中顺修六十佛位，即是净除乱想，圆满真心。故曰：洗涤其器，后贮甘露。</p>
<p><span style="color:#333399">癸二　别释进修当依三渐次<span lang="EN-US"></span></span></p>
<p><span style="color:#333399">子一　修习除其助因<span lang="EN-US"></span></span></p>
<p><b><span style="color:teal">“云何助因？阿难！如是世界十二类生，不能自全，依四食住，所谓段食、触食、思食、识食；是故佛说“一切众生皆依食住”。阿难！一切众生，食甘故生，食毒故死。是诸众生求三摩提，当断世间五种辛菜。是五种辛，熟食发淫，生啖增恚。如是世界食辛之人，纵能宣说十二部经，十方天仙嫌其臭秽，咸皆远离。诸饿鬼等，因彼食次，舐其唇吻。常与鬼住，福德日销，长无利益。是食辛人修三摩地，菩萨、天仙、十方善神不来守护。大力魔王得其方便，现作佛身来为说法，非毁禁戒，赞淫、怒、痴，命终自为魔王眷属。受魔福尽，堕无间狱。阿难！修菩提者永断五辛，是则名为第一增进修行渐次。<span lang="EN-US"></span></span></b></p>
<p>案曰：第一修行渐次，即是持斋。持斋专以远离秽食为义，此为濯磨身心、涤荡瑕垢之第一步，亦即超出世俗之第一步。能如是者，即能自拔于旧污俗染中，而不为种种不良之嗜好惯习拘束，以为违远鬼魔、顺近佛圣之机纽也。</p>
<p>更要悟者，此三修行渐次，皆是对已能悟藏心、知修圆通之人说者，故曰纵能宣说十二部经。按之天台圆教六即，已超过名字即佛而入于观行即佛。故不得谓此是对于下愚未悟之人而说，我辈解圆理、悟真心者，便可无事乎此也。正因解圆理、悟真心，故能有事乎此，即登六十佛位之一。修学者思维之！</p>
<p><span style="color:#333399">子二　真修刳其正性<span lang="EN-US"></span></span></p>
<p><b><span style="color:teal">“云何正性？阿难！如是众生入三摩地，要先严持清净戒律：永断淫心，不餐酒肉，以火净食、无啖生气。阿难！是修行人，若不断淫及与杀生出三界者，无有是处。当观淫欲犹如毒蛇，如见怨贼。先持声闻四弃、八弃，执身不动。后行菩萨清净律仪，执心不起。禁戒成就，则于世间永无相生相杀之业。偷劫不行，无相负累，亦于世间不还宿债。是清净人修三摩地，父母肉身不须天眼，自然观见十方世界，睹佛闻法，亲奉圣旨，得大神通，游十方界，宿命清净，得无艰险。是则名为第二增进修行渐次。<span lang="EN-US"></span></span></b></p>
<p>案曰：第二修行渐次，即是持戒。持戒专以断除恶业为义。以小乘律持身不动，以大乘律持心不起。身心之恶业俱断，恶业之习气咸尽。真悟真修，自得无障无累。非真悟真修，则但成定散世善。非持身持心，则难脱生死业系。此指真悟真修之士，故能持戒身心清净，即得大神通游十方界，宿命清净得无艰险也。</p>
<p><span style="color:#333399">子三　增进违其现业<span lang="EN-US"></span></span></p>
<p><b><span style="color:teal">“云何现业？阿难！如是清净持禁戒人，心无贪淫，于外六尘不多流逸，因不流逸旋元自归。尘既不缘，根无所偶，反流全一，六用不行，十方国土皎然清净。譬如琉璃，内悬明月，身心快然，妙圆平等，获大安隐，一切如来密圆净妙皆现其中，是人即获无生法忍。从是渐修，随所发行，安立圣位。是则名为第三增进修行渐次。<span lang="EN-US"></span></span></b></p>
<p>案曰：第三修行渐次，即是体真。体真专以旋灭妄动为义。此盖纯为出世定慧之行，不与世善共者。能违现业，则不仗他力，即身可成解脱也。举要言之，在修耳门圆照三昧者，即是反闻闻自性。在念佛者，即是都摄六根净念相继是也。闻复性圆，念净心通，即体会真如而真如体现，故曰是人即获无生法忍。此为妄习干枯、真元豁露之候。依是真元，行成妙德，以开发本有因缘，而庄严圆满果海；则有干慧乃至等觉诸位。故曰从是渐修，随所发行，安立圣位。</p>
<p>论曰：此三渐次，正是观行即位……故曰反妄正修。</p>
<p>案曰：上明反妄正修三重渐次竟。</p>
<p><span style="color:#333399">壬二　明纯真妙修十二单复<span lang="EN-US"></span></span></p>
<p><span style="color:#333399">癸一　分示<span lang="EN-US"></span></span></p>
<p><span style="color:#333399">子一　干慧地<span lang="EN-US"></span></span></p>
<p><b><span style="color:teal">“阿难！是善男子，欲爱干枯，根樈不偶，现前残质不复续生。执心虚明，纯是智慧。慧性明圆，蓥十方界。干有其慧，名干慧地。<span lang="EN-US"></span></span></b></p>
<p>案曰：此干慧地，即第三增进中所云“如是清净持禁戒人，心无贪淫，于外六尘不多流逸，因不流逸旋元自归。尘既不缘，根无所偶，反流全一，六用不行，十方国土皎然清净”是也。</p>
<p><span style="color:#333399">子二　十信<span lang="EN-US"></span></span></p>
<p><b><span style="color:teal">“欲习初干，未与如来法流水接。即以此心中中流入，圆妙开敷。从真妙圆，重发真妙，妙信常住。一切妄想灭尽无余，中道纯真，名信心住。真信明了一切圆通，阴、处、界三不能为碍。如是乃至过去、未来无数劫中，舍身、受身一切习气，皆现在前。是善男子皆能忆念，得无遗忘，名念心住。妙圆纯真，真精发化，无始习气通一精明，唯以精明进趣真净，名精进心。心精现前，纯以智慧，名慧心住。执持智明，周遍寂湛，寂妙常凝，名定心住。定光发明，明性深入，唯进无退，名不退心。心进安然，保持不失，十方如来气分交接，名护法心。觉明保持，能以妙力回佛慈光，向佛安住。犹如双镜光明相对，其中妙影重重相入，名回向心。心光密回，获佛常凝无上妙净，安住无为得无遗失，名戒心住。住戒自在，能游十方，所去随愿，名愿心住。<span lang="EN-US"></span></span></b></p>
<p>案曰：此十信位，即第三增进中所云“反流全一，六用不行，十方国土皎然清净。譬如琉璃，内悬明月，身心快然，妙圆平等，获大安稳。一切如来密圆净妙，皆现其中”是也。又当知者：此中第三增进与干慧地及十信位，皆是依修圆通三摩地时所成就之真德而说。其在后文所说五阴魔外，则依三增进中所销落之妄垢而说。真德之一方面成就，妄垢之一方面销落，成就与销落所经过之途程正相等。特彼误取所销落之妄垢为是，故成颠倒所执五阴魔外。此中唯取所成就之真德，故成干慧、十信诸地。知此、则下文以说五阴魔外为扶助第三增进者，其义方有著落矣。</p>
<p>又、此十信位，亦即观世音从闻、思、修入三摩地之所渐增者也。“初于闻中入流忘所，所入既寂，动静二相了然不生”。即此中之“欲习初干，未与如来法流水接。即以此心中中流入，圆妙开敷，从真妙圆，重发真妙，妙信常住。一切妄想灭尽无余，中道纯真，名信心住”是也。如是渐增，闻所闻尽；以至生灭既灭，寂灭现前，即念心住至愿心住是也。故此经之修行圆通，犹大乘起信论之修行信心也。此从禅说，故曰圆通。彼从理说，故曰信心。彼之信成就发心，与此经发心住正齐也。</p>
<p><span style="color:#333399">子三　十住<span lang="EN-US"></span></span></p>
<p><b><span style="color:teal">“阿难！是善男子，以真方便发此十心。心精发晖，十用涉入，圆成一心，名发心住。心中发明，如净琉璃内现精金，以前妙心履以成地，名治地住。心地涉知，俱得明了，游覆十方得无留碍，名修行住。行与佛同，受佛气分，如中阴身自求父母，阴信冥通入如来种，名生贵住。既游道胎，亲奉觉胤，如胎已成人相不缺，名方便具足住。容貌如佛，心相亦同，名正心住。身心合成，日益增长，名不退住。十身灵相一时具足，名童真住。形成出胎，亲为佛子，名法王子住。表以成人，如国大王以诸国事分委太子。彼刹利王世子长成，陈列灌顶，名灌顶住。<span lang="EN-US"></span></span></b></p>
<p>案曰：十住为生如来家位。本经仍专依三摩地之增进相而说。发心住、治地住、修行住，乃习所成之佛种，亦观世音圆通章中所云“忽然超越世出世间，十方圆明获二殊胜”者也。上合十方诸佛本觉妙心，与佛如来同一慈力，能现八相成佛。于佛功德妙庄严海之中，不假作意，契应安住，故曰“行与佛同，受佛气分，如中阴身自求父母，阴信冥通入如来种，名生贵住”。道胎者，谓如来无上菩提大智大悲功德法界身藏。游佛法界藏身之内，佛功德身自然长养，名方便具足住至童真住是也。前皆依佛功德而住，今能自成佛功德力，驯至佛力充足，堪承佛化，则法王子住、灌顶住是也。此十住以修自成己为重者也。</p>
<p><span style="color:#333399">子四　十行<span lang="EN-US"></span></span></p>
<p><b><span style="color:teal">“阿难！是善男子，成佛子已，具足无量如来妙德。十方随顺，名欢喜行。善能利益一切众生，名饶益行。自觉觉他得无违拒，名无嗔恨行。种类出生穷未来际，三世平等、十方通达，名无尽行。一切合同，种种法门得无差误，名离痴乱行。则于同中显现群异，一一异相各各见同，名善现行。如是乃至十方虚空满足微尘，一一尘中现十方界；现尘、现界不相留碍，名无著行。种种现前，咸是第一波罗密多，名尊重行。如是圆融，能成十方诸佛轨则，名善法行。一一皆是清净无漏，一真无为，性本然故，名真实行。<span lang="EN-US"></span></span></b></p>
<p>案曰：此之十行，专以利他成人为重。盖十住之前，皆为从俗入真行，十行则为由真涉俗行也。本经虽依定中慧境而说，意皆圆含十方世界一切众生。较前十信、十住不同，就文可知。</p>
<p><span style="color:#333399">子五　十回向<span lang="EN-US"></span></span></p>
<p><b><span style="color:teal">“阿难！是善男子，满足神通、成佛事已，纯洁精真，远诸留患，当度众生、灭除度相，回无为心向涅槃路，名救护一切众生离众生相回向。坏其可坏，远离诸离，名不坏回向。本觉湛然，觉齐佛觉，名等一切佛回向。精真发明，地如佛地，名至一切处回向。世界如来互相涉入，得无挂碍，名无尽功德藏回向。于同佛地，地中各各生清净因，依因发挥取涅槃道，名随顺平等善根回向。真根既成，十方众生皆我本性，性圆成就不失众生，名随顺等观一切众生回向。即一切法离一切相，唯即与离二无所著，名真如相回向。真得所如，十方无碍，名无缚解脱回向。性德圆成，法界量灭，名法界无量回向。<span lang="EN-US"></span></span></b></p>
<p>案曰：上来十住以成佛子，十行以成佛事。逮兹理事圆通，真俗融彻，生佛交摄，自他相入；具德圆明之法界观，至是即心更无境量。则从俗而真、从真而俗、真俗而中之三观，乃唯是一心矣。</p>
<p><span style="color:#333399">子六　四加行<span lang="EN-US"></span></span></p>
<p><b><span style="color:teal">“阿难！是善男子，尽是清净四十一心，次成四种妙圆加行。即以佛觉用为己心，若出未出，犹如钻火欲然其木，名为暖地。又以己心成佛所履，若依非依，如登高山，身入虚空，下有微碍，名为顶地。心佛二同，善得中道，如忍事人非怀非出，名为忍地。数量销灭，迷觉中道二无所目，名世第一地。<span lang="EN-US"></span></span></b></p>
<p>案曰：成唯识论悟入唯识之位，亦于三十心之资粮位后，立四加行顺决择分，与本经同。佛华严经等皆不立此之四位。昔尝论此四位，可通于由一地进入一地关要处、所经历之行。然由十向进于初地，实为最关要处，故于此独立四加行位也。暖由佛心中出众生，顶由众生心中出佛，忍则生佛一同，世第一则生佛圆寂。此四加行与观音大士“从闻思修入三摩地”，亦符也。</p>
<p><font color="#333399">子七<span>&nbsp; </span>十地</font></p>
<p><b><span style="color:teal">“阿难！是善男子，于大菩提善得通达，觉通如来尽佛境界，名欢喜地。异性入同，同性亦灭，名离垢地。净极明生，名发光地。明极觉满，名焰慧地。一切同异所不能至，名难胜地。无为真如性净明露，名现前地。尽真如际，名远行地。一真如心，名不动地。发真如用，名善慧地。阿难！是诸菩萨，从此已往修习毕功，功德圆满。亦目此地名修习位，慈阴妙云覆涅槃海，名法云地。<span lang="EN-US"></span></span></b></p>
<p>案曰：地者、所依住义，能持载义，从出生义，极坚固义。十地皆依一真如心而说，可知。</p>
<p><span style="color:#333399">子八　等觉金刚心妙觉<span lang="EN-US"></span></span></p>
<p><b><span style="color:teal">“如来逆流，如是菩萨顺行而至；觉际入交，名为等觉。阿难！从干慧心至等觉已，是觉始获金刚心中初干慧地。如是重重单复十二，方尽妙觉，成无上道。<span lang="EN-US"></span></span></b></p>
<p>案曰：等觉地及金刚后心二位，本从第十地中别加开出。有诸经论多不立此之二名位。本经虽列有之，而于第九善慧地后，乃曰“阿难！是诸菩萨从此已往修习毕功，功德圆满。亦目此地名修习位，慈阴妙云覆涅槃海，名法云地”。即接“如是菩萨顺行而至，觉察入交，名为等觉。阿难！从干慧心至等觉已，是觉始获金刚心中初干慧地”。可见其意，亦仍摄属于法云地者也。上来分示已竟。</p>
<p><span style="color:#333399">癸二　结成<span lang="EN-US"></span></span></p>
<p><b><span style="color:teal">“是种种地，皆以金刚观察如幻十种深喻奢摩他中，用诸如来毗婆舍那清净修证，渐次深入。阿难！如是皆以三增进故，善能成就五十五位真菩提路。作是观者，名为正观；若他观者，名为邪观”。<span lang="EN-US"></span></span></b></p>
<p>论曰：初干慧地，已得欲爱干枯……非界内教道故，具如经说。</p>
<p>案曰：金刚观察如幻十种深喻，即大般若经中所说之十喻观。如幻乃举十喻观中之第一观，举一摄九，故曰如幻十种深喻。十喻者何？一、如幻，二、如焰，三、如水月，四、如虚空，五、如响，六、如干城，七、如梦，八、如影，九、如镜像，十、如化是也。一一对破，各各当治，具如般若经论所明。总之，观定慧心变现诸法，皆象缘生，都无自性。无生性性，性即真如。如离幻相，唯是一心，一心常寂，万德圆明是也。曰金刚观察者，皆十喻观，皆由最坚最利之妙智慧为主导故。毗婆舍那、或译种种观察，正译曰观。奢摩它中用诸如来毗婆舍那，正是于如来照而常寂之止中、用如来寂而常照之观也。亦即“于奢摩它微密观照”是也。总之，从干慧地以去，无不止观俱运，定慧双彰。离诸迂回，离诸滞著，离诸邪岐，离诸杂乱，以渐进乎无上妙觉。故曰：“清净修证，渐次深入”。自干慧地至法云地，皆依第三渐次中随其增进所发行以为安立。故曰：“如是皆以三增进故，善能成就五十五位真菩提路”。从初修至极证，三摩地中之增进相，楷定于此，非邪外所得而妄窜，洵足悬示万世之修行人以为准绳者已。上来、即三道成三德一大科竟。</p>
<p><span style="color:#333399">丁二　结一经立五名<span lang="EN-US"></span></span></p>
<p><b><span style="color:teal">尔时、文殊师利法王子，在大众中即从座起，顶礼佛足而白佛言：“当何名是经？我及众生云何奉持”？佛告文殊师利：“是经名大佛顶、悉怛多般怛罗无上宝印、十方如来清净海眼，亦名救护亲因、度脱阿难及此会中性比丘尼得菩提心入遍知海，亦名如来密因修证了义，亦名大方广妙莲华王十方佛母陀罗尼咒，亦名灌顶章句、诸菩萨万行首楞严，汝当奉持”。<span lang="EN-US"></span></span></b></p>
<p>论曰：上来大义已周……总持全经无遗义矣。</p>
<p>案曰：一、大佛顶悉怛多般怛罗无上宝印十方如来清净海眼：此第一名，依密教、显教之全体以立题者。大佛顶悉怛多般怛罗无上宝印，乃本经密教之主题。悉怛多般怛罗，即大佛顶，大佛顶即无上宝印；但可心契，不能言喻。十方如来清净海眼，乃本经显教之主题。十方如来清净海为一句，十方如来清净海之眼为一句。向众生心中开发悉知悉见十方如来清净海之眼，以悉知悉见乎十方如来之清净海。如诸法之实相，悉知悉见，离诸迷谬、颠倒、虚妄、错误、过咎，故曰清净，即所谓“开众生之佛知见”也。</p>
<p>二、救护亲因度脱阿难及此会中性比丘尼得菩提心入遍知海：此第二名，依教起因缘及机教当益而立。救护亲因度脱阿难及此会中性比丘尼，乃是教起因缘，亦是密教之益。得菩提心入遍知海，乃本经正被请主阿难尊者机教相当所获之益，正叙显教之益。得菩提心，即前三卷之悟心也。入遍知海，即四卷后之修证法门行位也。</p>
<p>三、如来密因修证了义：此第三名，依本经之宗趣而立。如来密因，亦含有如来果海秘密庄严心之义。以此如来果海秘密庄严心为因地，正经中所云“以果地觉为因地心”也。从显教言：如来密因即是如来藏心。此如来藏即众生心中之佛性，故是如来之因。但此佛性为众生心无始无明业妄之所覆藏，未曾开显，故为密因。又须于如来奢摩它、微密观照而得悟知，非名相分别所能了，故云如来密因。要之、立如来之果觉为本，宗如来密因之心性，趣如来修证之行位，依之施设如来了义之教。摄有缘之众生，获大乘之佛慧，还归如来庄严海，实本经宗趣之所在。</p>
<p>四、大方广妙莲华王十方佛母陀罗尼咒：此第四名，从形容称叹本经之显教、密教而立。当体常遍之谓大，正法轨持之谓方，德用包博之谓广，不可测度之谓妙，染净因果之谓莲，开敷庄严之谓华，自在无碍之谓王，此叹显教者也。其义双含华严、法华二题。十方佛母陀罗尼咒，正叹本经之咒，为生育十方诸佛之母也。</p>
<p>五、灌顶章句、诸菩萨万行首楞严：此第五名，依教部及行门而立。论本经教部之所属，则当属于密教之灌顶部，故曰灌顶章句。论本经行门之所总，则当总以首楞严三摩提，故曰诸菩萨万行首楞严。</p>
<p>此中五名，共八十字，系佛金口所宣。结经者、略题之为十九字。于第一名二十一字，但取“大佛顶”之三字；于第二名二十四字，完全未取；于第三名八字全取；于第四名十五字全不取；于第五名十二字，取“诸菩萨万行首楞严”八字。法性虽则圆融无际，就法相之行布以分别之，取“大佛顶”三字，所以冠示本经之教体为密教。教体既示，次定宗趣，故取“如来密因修证了义”八字。宗趣既定，乃殿之以万行所贯摄之总相，故取“诸菩萨万行首楞严”八字。教体、宗趣、行相、既经全具，则余名可略而不遗。依此观之，经前略题，大非泛泛然之所安立也。就天台五重玄义以说之：名之与教，通于体、宗、用三，此经之全题皆名也，此经之全文皆教也。若论体、宗、用三，则正可云本经以大佛顶为体，如来密因修证了义为宗，诸菩萨万行首楞严为用，一点都不须另立其他之名字。乃历来依天台说本经诸先德，乃纷纷另立他名以说本经之体、宗、用者，何耶？上来、悟证如来性觉一大科竟。</p>
<p><span style="color:#333399">丙二　保绥菩萨初心<span lang="EN-US"></span></span></p>
<p>论曰：此虽是说业报阴魔……故曰保绥菩萨初心。</p>
<p><span style="color:#333399">丁一　明七趣生报以匡扶第二渐次<span lang="EN-US"></span></span></p>
<p>论曰：令诸一切持戒众生，闻决定义，谨洁无犯。故曰匡扶第二渐次。</p>
<p><span style="color:#333399">戊一　请说业报令信<span lang="EN-US"></span></span></p>
<p>论曰：阿难闻说经名及禅那中……令皆悚然惧耳。</p>
<p><span style="color:#333399">己一　叙益蹑请<span lang="EN-US"></span></span></p>
<p><font color="#008080"><b>说是语已，即时阿难及诸大众，得蒙如来开示密印般怛罗义，兼闻此经了义名目，顿悟禅那修进圣位增上妙理；心虑虚凝，断除三界修心六品微细烦恼。即从座起，顶礼佛足，合掌恭敬而白佛言：“大威德世尊！慈音无遮，善开众生微细沈惑，令我今日身心快然，得大饶益。世尊！若此妙明真净妙心本来遍圆，如是乃至大地草木、蠕动含灵本元真如，即是如来成佛真体，佛体真实，云何复有地狱、饿鬼、畜生、修罗、人、天等道？世尊！此道为复本来自有？为是众生妄习生起？世尊！如宝莲香比丘尼，持菩萨戒，私行淫欲，妄言行淫非杀、非偷，无有业报。发是语已，先于女根生大猛火，后于节节猛火烧然，堕无间狱，琉璃大王、善星比丘：琉璃为诛瞿昙族姓，善星妄说一切法空，生身陷入阿鼻地狱。此诸地狱，为有定处？为复自然彼彼发业、各各私受？惟垂大慈，发开童蒙，令诸一切持戒众生闻决定义，欢喜顶戴，谨洁无犯”！</b></font></p>
<p><span style="color:#333399">己二　嘉许详说<span lang="EN-US"></span></span></p>
<p><span style="color:#333399">庚一　嘉许<span lang="EN-US"></span></span></p>
<p><b><span style="color:teal">佛告阿难：“快哉此问！令诸众生不入邪见。汝今谛听，当为汝说。<span lang="EN-US"></span></span></b></p>
<p><span style="color:#333399">庚二　详说<span lang="EN-US"></span></span></p>
<p><span style="color:#333399">辛一　略以情想明<span lang="EN-US"></span></span></p>
<p><b><span style="color:teal">“阿难！一切众生实本真净，因彼妄见有妄习生，因此分开内分、外分。阿难！内分即是众生分内。因诸爱染发起妄情，情积不休能生爱水。是故众生心忆珍羞，口中水出；心忆前人或怜或恨，目中泪盈；贪求财宝，心发爱涎、举体光润；心著行淫，男女二根自然流液。阿难！诸爱虽别，流结是同。润湿不升，自然从坠，此名内分。阿难！外分即是众生分外。因诸渴仰，发明虚想，想积不休能生胜气。是故众生心持禁戒，举身轻清；心持咒印，顾盻雄毅；心欲生天，梦想飞举；心存佛国，圣境冥现；事善知识，自轻身命。阿难！诸想虽别，轻举是同。飞动不沈，自然超越，此名外分。阿难！一切世间生死相续，生从顺习，死从变流。临命终时，未舍暖触，一生善恶俱时顿现。死逆、生顺，二习相交。纯想即飞，必生天上。若飞心中兼福兼慧及与净愿，自然心开见十方佛，一切净土随愿往生。情少想多，轻举非远，即为飞仙、大力鬼王、飞行夜叉、地行罗刹，游于四天所去无碍。其中若有善愿善心护持我法：或护禁戒、随持戒人，或护神咒、随持咒者，或护禅定、保绥法忍，是等亲住如来座下。情想均等，不飞、不坠，生于人间，想明斯聪，情幽斯钝。情多想少，流入横生；重为毛群，轻为羽族。七情、三想，沉下水轮，生于火际，受气猛火，身为饿鬼，常被焚烧；水能害己，无食无饮经百千劫。九情一想，下洞火轮，身入风、火二交过地，轻生有间、重生无间二种地狱。纯情即沈，入阿鼻狱。若沉心中有谤大乘、毁佛禁戒、诳妄说法、虚贪信施、滥膺恭敬、五逆十重，更生十方阿鼻地狱。循造恶业，虽则自招，众同分中兼有元地。<span lang="EN-US"></span></span></b></p>
<p>论曰：实本真净，即见犹离见……纯恶即沈也。</p>
<p><span style="color:#333399">辛二　广以业报明<span lang="EN-US"></span></span></p>
<p>论曰：略为析之：一、就人间恶业……妄随七趣沦溺耳。</p>
<p><span style="color:#333399">壬一　就人间恶业而明招地狱报<span lang="EN-US"></span></span></p>
<p><span style="color:#333399">癸一　蹑起<span lang="EN-US"></span></span></p>
<p><b><span style="color:teal">“阿难！此等皆是彼诸众生自业所感，造十习因，受六交报。<span lang="EN-US"></span></span></b></p>
<p><span style="color:#333399">癸二　征解<span lang="EN-US"></span></span></p>
<p><span style="color:#333399">子一　十习因<span lang="EN-US"></span></span></p>
<p><b><span style="color:teal">“云何十因？阿难！一者、淫习交接，发于相磨，研磨不休，如是故有大猛火光于中发动；如人以手自相摩触，暖相现前。二习相然，故有铁床、铜柱诸事。是故十方一切如来，色目行淫同名欲火，菩萨见欲如避火坑。二者、贪习交计，发于相吸，吸揽不止，如是故有积寒坚冰于中冻冽；如人以口吸缩风气，有冷触生。二习相陵，故有吒吒、波波、罗罗、青、赤、白莲、寒冰等事。是故十方一切如来，色目多求同名贪水。菩萨见贪如避瘴海。三者、慢习交陵，发于相恃，驰流不息，如是故有腾逸奔波，积波为水；如人口舌自相绵味，因而水发。二习相鼓，故有血河、灰河、热沙、毒海、融铜、灌吞诸事。是故十方一切如来，色目我慢名饮痴水，菩萨见慢如避巨溺。四者、嗔习交冲，发于相忤，忤结不息，心热发火，铸气为金，如是故有刀山、铁橛、剑树、剑轮、斧钺、枪锯；如人衔冤杀气飞动。二习相击，故有宫、割、斩、斫、剉、刺、捶、击诸事。是故十方一切如来，色目嗔恚名利刀剑，菩萨见嗔如避诛戮。五者、诈习交诱，发于相调，引起不住，如是故有绳、木、绞、校；如水浸田，草木生长。二习相延，故有杻、械、枷、锁、鞭、杖、檛、棒诸事。是故十方一切如来，色目奸伪同名谗贼，菩萨见诈如畏豺狼。六者、诳习交欺，发于相罔，诬罔不止，飞心造奸，如是故有尘土、屎尿、秽污不净；如尘随风，各无所见。二习相加，故有没溺、腾掷、飞坠、漂沦诸事。是故十方一切如来，色目欺诳同名劫杀，菩萨见诳如践蛇虺。七者、怨习交嫌，发于衔恨，如是故有飞石、投砾、匣贮、车槛、瓮盛、囊扑；如阴毒人，怀抱畜恶。二习相吞，故有投掷、擒捉、击射、抛撮诸事。是故十方一切如来，色目怨家名违害鬼，菩萨见怨如饮鸩酒。八者、见习交明，如萨迦耶、见、戒禁取、邪悟诸业，发于违拒，出生相反；如是故有王使主吏、证执文藉；如行路人，来往相见。二习相交，故有勘问、权诈、考讯、推鞫、察访、披究、照明，善恶童子手执文簿辞辩诸事。是故十方一切如来，色目恶见同名见坑，菩萨见诸虚妄遍执，如临毒壑。九者、枉习交加，发于诬谤，如是故有合山、合石、碾硙、耕磨；如谗贼人，逼枉良善。二习相排，故有押捺、捶按、蹙漉、衡度诸事。是故十方一切如来，色目怨谤同名谗虎，菩萨见枉如遭霹雳。十者、讼习交谊，发于藏覆，如是故有鉴见、照烛；如于日中不能藏影。二习相陈，故有恶友、业镜、火珠、披露宿业、对验诸事。是故十方一切如来，色目覆藏同名阴贼，菩萨观覆，如戴高山，履于巨海。<span lang="EN-US"></span></span></b></p>
<p><span style="color:#333399">子二　六交报<span lang="EN-US"></span></span></p>
<p><b><span style="color:teal">“云何六报？阿难！一切众生六识造业，所招恶报从六根出。云何恶报从六根出？一者、见报招引恶果：此见业交，则临终时，先见猛火满十方界。亡者神识飞坠乘烟，入无间狱。发明二相：一者、明见，则能遍见种种恶物，生无量畏。二者、暗见，寂然不见生无量恐。如是见火：烧听，能为镬汤，洋铜；烧息，能为黑烟、紫焰；烧味，能为焦丸、铁糜；烧触，能为热灰、炉炭；烧心，能生星火迸洒、煽鼓空界。二者、闻报招引恶果：此闻业交，则临终时，先见波涛没溺天地。亡者神识降注乘流，入无间狱。发明二相：一者、开听，听种种闹，精神□乱。二者、闭听，寂无所闻，幽魄沉没。如是闻波：注闻，则能为责、为诘；注见，则能为雷、为吼、为恶毒气，注息，则能为雨、为雾、洒诸毒虫、周满身体；注味，则能为脓、为血、种种杂秽；注触，则能为畜、为鬼、为粪、为尿；注意，则能为电、为雹、摧碎心魄。三者、嗅报招引恶果：此嗅业交，则临终时，先见毒气充塞远近。亡者神识从地涌出，入无间狱。发明二相：一者、通闻，被诸恶气熏极心扰。二者、塞闻，气掩不通，闷绝于地。如是嗅气：冲息，则能为质、为履；冲见，则能为火、为炬；冲听，则能为没、为溺、为洋、为沸；冲味，则能为馁、为爽；冲触，则能为绽、为烂、为大肉山、有百千眼、无量咂食；冲思，则能为灰、为瘴、为飞砂砾、击碎身体。四者、味报招引恶果：此味业交，则临终时，先见铁网猛焰炽烈，周覆世界。亡者神识下透挂网，倒悬其头入无间狱。发明二相：一者、吸气，结成寒冰，冻裂身肉。二者、吐气，飞为猛火，焦烂骨髓。如是尝味：历尝，则能为承，为忍；历见，则能为然金石；历听，则能为利兵刃；历息，则能为大铁笼、弥覆国土；历触，则能为弓、为箭、为弩、为射；历思，则能为飞热铁，从空雨下。五者、触报招引恶果：此触业交，则临终时，先见大山四面来合，无复出路。亡者神识见大铁城，火蛇、火狗、虎、狼、狮子，牛头狱卒、马头罗刹，手执枪销，驱入城门，向无间狱。发明二相：一者、合触，合山逼体，骨肉血渍。二者、离触，刀、剑触身，心、肝屠裂。如是合触：历触，则能为道、为观、为厅、为案；历见，则能为烧、为爇；历听，则能为撞、为击、为剚、为射；历息，则能为括、为袋、为考、为缚；历尝，则能为耕、为钳、为斩、为截；历思，则能为坠、为飞、为煎、为炙。六者、思报招引恶果：此思业交，则临终时先见恶风吹坏国土。亡者神识被吹上空，旋落乘风堕无间狱。发明二相：一者、不觉，迷极则荒，奔走不息。二者、不迷，觉知则苦，无量煎烧痛深难忍。如是邪思：结思，则能为方、为所；结见，则能为鉴、为证；结听，则能为大合石、为冰、为霜、为土、为雾；结息，则能为大火车、火船、火槛；结尝，则能为大叫唤、为悔、为泣；结触，则能为大、为小、为一日中万生万死、为偃、为仰。<span lang="EN-US"></span></span></b></p>
<p><span style="color:#333399">癸三　结判<span lang="EN-US"></span></span></p>
<p><b><span style="color:teal">“阿难！是名地狱十因、六果，皆是众生迷妄所造。若诸众生恶业同造，入阿鼻狱受无量苦，经无量劫。六根各造，及彼所作兼境、兼根，是人则入八无间狱。身、口、意三，作杀、盗、淫，是人则入十八地狱。三业不兼，中间或为一杀、一盗，是人则入三十六地狱。见见一根单犯一业，是人则入一百八地狱。由是众生别作别造，于世界中入同分地。妄想发生，非本来有。<span lang="EN-US"></span></span></b></p>
<p>案曰：习因之造，必由意识为首。内率六根，外领六境。根习、境习，谓之二习。习谓积习串熟，长时任运引发生起。根习成熟，如惯于杀牛者，解牛若游刃也。境习成熟，如惯于贪色者，见色即思淫也。由此习熟以成业种为因，报中乃有猛火等果（果即现实，犹云事物）。六交报者，谓由一根发境为主，引堕地狱，则六根咸受其报也。十习、六交，恶业俱时同造，入于大无间狱；更生十方，苦经多劫。六根异时各造，兼于根习、境习，则堕八无间狱。合身、口、意三业，作杀、盗、淫三恶，则堕十八地狱。不合由三业遍造三恶者，则堕三十六狱。于根樈中随由一根、单犯十习因之一恶业者，则堕一百八狱。造因虽各自私，受果还有同类。推厥根元，生由妄想。</p>
<p><span style="color:#333399">壬二　就地狱余业而明招饿鬼报<span lang="EN-US"></span></span></p>
<p><b><span style="color:teal">“复次、阿难！是诸众生，非破律仪，犯菩萨戒，毁佛涅槃，诸余杂业，历劫烧然。后还罪毕，受诸鬼形。若于本因贪物为罪，是人罪毕遇物成形，名为怪鬼。贪色为罪，是人罪毕遇风成形，名为魃鬼，贪惑为罪，是人罪毕遇畜成形，名为魅鬼。贪恨为罪，是人罪毕遇虫成形，名蛊毒鬼。贪忆为罪，是人罪毕遇衰成形，名为厉鬼。贪傲为罪，是人罪毕遇气成形，名为饿鬼。贪罔为罪，是人罪毕遇幽为形，名为魇鬼。贪明为罪，是人罪毕遇精为形，名魍魉鬼。贪成为罪，是人罪毕遇明为形，名役使鬼。贪党为罪，是人罪毕遇人为形，名传送鬼。阿难！是人皆以纯情坠落，业火烧干，上出为鬼。此等皆是自妄想业之所招引，若悟菩提，则妙圆明本无所有。<span lang="EN-US"></span></span></b></p>
<p><span style="color:#333399">壬三　就饿鬼业尽须偿夙债而明招畜生报<span lang="EN-US"></span></span></p>
<p><b><span style="color:teal">“复次、阿难！鬼业既尽，则情与想二俱成空。方于世间，与元负人怨对相值。身为畜生，酬其宿债。物怪之鬼，物销报尽生于世间，多为枭类。风魃之鬼，风销报尽生于世间，多为咎微一切异类。畜魅之鬼，畜死报尽生于世间，多为狐类。虫蛊之鬼，蛊灭报尽生于世间，多为毒类。衰厉之鬼，衰穷报尽生于世间，多为蛔类。受气之鬼，气消报尽生于世间，多为食类。绵幽之鬼，幽销报尽生于世间，多为服类。和精之鬼，和销报尽生于世间，多为应类。明灵之鬼，明灭报尽生于世间，多为休征一切诸类。依人之鬼，人亡报尽生于世间，多为循类。阿难！是等皆以业火干枯，酬其宿债，傍为畜生，此等亦皆自虚妄业之所招引。若悟菩提，则此妄缘本无所有。如汝所言宝莲香等及琉璃王、善星比丘，如是恶业本自发明；非从天降，亦非地出，亦非人与；自妄所招，还自来受。菩提心中，皆为浮虚妄想凝结。<span lang="EN-US"></span></span></b></p>
<p><span style="color:#333399">壬四　就畜生业尽转生人间而犹带余习<span lang="EN-US"></span></span></p>
<p><b><span style="color:teal">“复次、阿难！从是畜生酬偿先债，若彼酬者分越所酬，此等众生还复为人，反征其剩。如彼有力兼有福德，则于人中不舍人身，酬还彼力，若无福者，还为畜生偿彼余直。阿难当知！若用钱物，或役其力，偿足自停。如于中间杀彼身命，或食其肉，如是乃至经微尘劫相食相诛，犹如转轮互为高下，无有休息。除奢摩他及佛出世，不可停寝。汝今应知：彼枭伦者，酬足复形生人道中，参合顽类。彼咎征等，酬足复形生人道中，参合愚类。彼狐伦者，酬足复形生人道中，参于很类。彼毒伦者，酬足复形生人道中，参合庸类。彼蛔伦者，酬足复形生人道中，参合微类。彼食伦者，酬足复形生人道中，参合柔类。彼服伦者，酬足复形生人道中，参合劳类。彼应伦者，酬足复形生人道中，参合文类。彼休征者，酬足复形生人道中，参合明类，彼诸循伦，酬足复形生人道中，参于达类。阿难！是等皆以宿债毕酬，复形人道。皆无始来、业计颠倒，相生相杀。不遇如来，不闻正法，于尘劳中、法尔轮转，此辈名为可怜愍者！<span lang="EN-US"></span></span></b></p>
<p><span style="color:#333399">壬五　就世人妄念别修而明十种仙趣<span lang="EN-US"></span></span></p>
<p><b><span style="color:teal">“阿难！复有从人，不依正觉修三摩地，别修妄念，存想固形；游于山林人不及处，有十种仙。阿难！彼诸众生，坚固服饵而不休息，食道圆成，名地行仙。坚固草木而不休息，药道圆成，名飞行仙。坚固金石而不休息，化道圆成，名游行仙。坚固动止而不休息，气精圆成，名空行仙。坚固津液而不休息，润德圆成，名天行仙。坚固精色而不休息，吸粹圆成，名通行仙。坚固咒禁而不休息，术法圆成，名道行仙。坚固思念而不休息，思忆圆成，名照行仙。坚固交遘而不休息，感应圆成，名精行仙。坚固变化而不休息，觉悟圆成，名绝行仙。阿难！是等皆于人中炼心，不修正觉，别得生理，寿千万岁，休止深山、或大海岛，绝于人境。斯亦轮回妄想流转。不修三昧，报尽还来！散入诸趣。<span lang="EN-US"></span></span></b></p>
<p><span style="color:#333399">壬六　就人世淫戒渐净而明六欲天趣<span lang="EN-US"></span></span></p>
<p><b><span style="color:teal">“阿难！诸世间人不求常住，未能舍诸妻妾恩爱，于邪淫中心不流逸，澄蓥生明，命终之后邻于日月，如是一类名四天王天。于己妻房淫爱微薄，于净居时不得全味，命终之后超日月明，居人间顶，如是一类名忉利天。逢欲暂交，去无思忆，于人间世动少静多，命终之后，于虚空中朗然安住；日月光明上照不及，是诸人等自有光明，如是一类名须焰摩天。一切时静，有应触来未能违戾，命终之后上升精微；不接下界诸人天境，乃至劫坏三灾不及，如是一类名兜率陀天。我无欲心应汝行事，于横陈时味如嚼蜡，命终之后生越化地，如是一类名乐变化天。无世间心同世行事，于行事交了然超越，命终之后，遍能出超化无化境，如是一类名他化自在天。阿难！如是六天，形虽出动，心迹尚交。自此已还，名为欲界。<span lang="EN-US"></span></span></b></p>
<p><a name="a09"></a><span style="color:#333399">卷九<span lang="EN-US"></span></span></p>
<p><span style="color:#333399">壬七　就世禅增进而明色空天趣<span lang="EN-US"></span></span></p>
<p><b><span style="color:teal">“阿难！世间一切所修心人，不假禅那，无有智慧。但能执身不行淫欲，若行、若坐想念俱无，爱染不生无留欲界；是人应念身为梵侣，如是一类名梵众天。欲习既除，离欲心现，于诸律仪爱乐随顺，是人应时能行梵德，如是一类名梵辅天。身心妙圆，威仪不缺，清净禁戒加以明悟，是人应时能统梵众为大梵王，如是一类名大梵天。阿难！此三胜流，一切苦恼所不能逼。虽非正修真三摩地，清净心中诸漏不动，名为初禅。阿难！其次梵天，统摄梵人圆满梵行，澄心不动寂湛生光，如是一类名少光天。光光相然，照耀无尽，映十方界遍成琉璃，如是一类名无量光天。吸持圆光，成就教体，发化清净，应用无尽，如是一类名光音天。阿难！此三胜流，一切忧悬所不能逼。虽非正修真三摩地，清净心中粗漏已伏，名为二禅。阿难！如是天人，圆光成音，披音露妙，发成精行，通寂灭乐，如是一类名少净天。净空现前，引发无际，身心轻安，成寂灭乐，如是一类名无量净天。世界身心一切圆净，净德成就，胜托现前，归寂灭乐，如是一类名遍净天。阿难！此三胜流，具大随顺，身心安隐得无量乐。虽非正得真三摩地，安隐心中欢喜毕具，名为三禅。阿难！复次、天人不逼身心，苦因已尽；乐非常住，久必坏生，苦乐二心俱时顿舍。粗重相灭，净福性生，如是一类名福生天。舍心圆融，胜解清净，福无遮中得妙随顺，穷未来际，如是一类名福爱天。阿难！从是天中有二岐路：若于先心，无量净光福德圆明修证而住，如是一类名广果天。若于先心，双厌苦乐，精研舍心相续不断，圆穷舍道身心俱灭，心虑灰凝经五百劫；是人既以生灭为因，不能发明不生灭性，初半劫灭，后半劫生，如是一类名无想天。阿难！此四胜流，一切世间诸苦乐境所不能动。虽非无为真不动地，有所得心功用纯熟，名为四禅。阿难！此中复有五不还天。于下界中九品习气，俱时灭尽，苦乐双亡；下无卜居，故于舍心众同分中，安立居处。阿难！苦乐两灭，斗心不交，如是一类名无烦天。机括独行，研交无地，如是一类名无热天。十方世界妙见圆澄，更无尘象一切沈垢，如是一类名善见天。精见现前，陶铸无碍，如是一类名善现天。究竟群几，穷色性性入无边际，如是一类名色究竟天，阿难！此不还天，彼诸四禅四位天王独有钦闻，不能知见。如今世间旷野深山圣道场地，皆阿罗汉所住持故，世间粗人所不能见。阿难！是十八天独行无交，未尽形累。自此已还名为色界。复次、阿难！从是有顶色边际中，其间复有二种岐路：若于舍心发明智慧，慧光圆通便出尘界，成阿罗汉，入菩萨乘，如是一类，名为回心大阿罗汉。若在舍心舍厌成就，觉身为碍，销碍入空，如是一类名为空处。诸碍既销，无碍无灭，其中唯留阿赖耶识，全于末那半分微细，如是一类名为识处。空色既亡，识心都灭，十方寂然迥无攸往，如是一类名无所有处。识性不动，以灭穷研，于无尽中发宣尽性，如存不存，若尽非尽，如是一类名为非想非非想处。此等穷空，不尽空理。从不还天圣道穷者，如是一类名不回心钝阿罗汉。若从无想诸外道天穷空不归，迷漏无闻，便入轮转。阿难！是诸天上各各天人，则是凡夫业果酬答，答尽入轮。彼之天王，即是菩萨游三摩提，渐次增进，回向圣伦所修行路。阿难！是四空天身心灭尽，定性现前，无业果色，从此逮终，名无色界。此皆不了妙觉明心，积妄发生，妄有三界，中间妄随七趣沉溺。补特伽罗，各从其类。<span lang="EN-US"></span></span></b></p>
<p>案曰：六七俱为天趣，故但七趣。此第七科所明色、无色界诸天，为表如下：</p>
<p>一、初禅三天─────────┐</p>
<p>二、二禅三天<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│</p>
<p>三、三禅三天<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌─凡夫三天├─色界共十八天</p>
<p>四、四禅九天分三─┼─外道一天│</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└─圣者五天┘</p>
<p>五、空处┐</p>
<p>六、识处│</p>
<p>七、无处├─无色界共四天</p>
<p>八、非处┘</p>
<p><span style="color:#333399">壬八　就欲界杂报而明阿修罗趣<span lang="EN-US"></span></span></p>
<p><b><span style="color:teal">“复次、阿难！是三界中，复有四种阿修罗类：若于鬼道，以护法力乘通入空，此阿修罗从卵而生，鬼趣所摄。若于天中降德贬坠，其所卜居邻于日月，此阿修罗从胎而出，人趣所摄。有修罗王执持世界，力洞无畏，能与梵王及天帝释、四天争权，此阿修罗因变化有，天趣所摄。阿难！别有一分下劣修罗，生大海心，沉水穴口，旦游虚空，暮归水宿，此阿修罗因湿气有，畜生趣摄。<span lang="EN-US"></span></span></b></p>
<p>案曰：上来、请说业报令信一大科竟。</p>
<p><span style="color:#333399">戊二　结明虚妄劝除<span lang="EN-US"></span></span></p>
<p><b><span style="color:teal">“阿难！如是地狱、饿鬼、畜生、人及神仙、天洎修罗，精研七趣，皆是昏沉诸有为相。妄想受生，妄想随业，于妙圆明无作本心，皆如空华，元无所著。但一虚妄，更无根绪。阿难！此等众生不识本心，受此轮回，经无量劫不得真净。皆由随顺杀、盗、淫故；反此三种，又则出生无杀、盗、淫。有名鬼伦，无名天趣，有无相倾，起轮回性。若得妙发三摩提者，则妙常寂。有、无二无，无二亦灭，尚无不杀、不偷、不淫，云何更随杀、盗、淫事？阿难！不断三业，各各有私，因各各私，众私同分非无定处。自妄发生，生妄无因，无可寻究。汝勖修行，欲得菩提，要除三惑。不尽三惑，纵得神通，皆是世间有为功用，习气不灭，落于魔道。虽欲除妄，倍加虚伪，如来说为可哀怜者。汝妄自造，非菩提咎。作是说者，名为正说；若他说者，即魔王说”。<span lang="EN-US"></span></span></b></p>
<p>论曰：精研七趣，但一虚妄……可不除灭此虚妄习气哉！</p>
<p>案曰：上来、明七趣生报以匡扶第二渐次一大科竟。</p>
<p><span style="color:#333399">丁二　辨五阴魔境以匡扶第三渐次<span lang="EN-US"></span></span></p>
<p>论曰：此中阴境，皆从三摩提中……皆属妄想五阴也。</p>
<p><span style="color:#333399">戊一　哀无闻深诫魔事须识勿迷主人而隳宝觉<span lang="EN-US"></span></span></p>
<p>论曰：虽知真修行法……非只犯一戒而已矣。</p>
<p><span style="color:#333399">己一　佛慈缘起<span lang="EN-US"></span></span></p>
<p><b><span style="color:teal">即时如来将罢法座，于师子床揽七宝儿，回紫金山，再来凭倚，普告大众及阿难言：“汝等有学缘觉、声闻，今日回心趣大菩提无上妙觉，吾今已说真修行法。汝犹未识修奢摩他、毗婆舍那微细魔事；魔境现前，汝不能识，洗心非正，落于邪见。或汝阴魔，或复天魔，或著鬼神，或遭魑魅；心中不明，认贼为子。又复于中得少为足，如第四禅无闻比丘妄言证圣，天报已毕衰相现前，谤阿罗汉身遭后有，堕阿鼻狱。汝应谛听！吾今为汝子细分别”。阿难起立，并其会中同有学者，欢喜顶礼，伏听慈诲。<span lang="EN-US"></span></span></b></p>
<p>案曰：此中佛陀所以兴大悲心，无问自说修止观中之微细魔事者，其缘起之义有六焉：</p>
<p>一、当时会中多有二乘有学回小趣大、修习大乘止观之当机众，故须为说。二、上来选圆通根，示禅那位，但明正面增进之相，未明反面销除之相。如或不能辨别，倒认反面以为正面。譬人乘舟进行，见岸移而不悟舟动，迷舟动而认为岸移。执岸能移，怪舟不动，转欲舍舟乘岸。此非兼与说明幻见岸移之故不可，故须为说。三、从凡夫地趋菩提路，中间遥远，都未经历，枝歧杂出之处既多，仿彿依稀之境尤伙。或致误入曲径以为达道，滞著半途以为到家。非一正一反而较对辨之，殆难明晰，故须为说。四、天魔、鬼神，魑魅、妖精等类，伺修行佛法人、实有乘隙图害之事，不可不先为说破；使修行人能识其情状，得慎防之，故须为说。五、时众共知有四禅天无闻比丘，以迷得禅为证涅槃，遂谤阿罗汉有生死、致坠无间之事。藉兹事缘，故佛大悲无问而说。六、大乘禅中微细魔事，唯是诸佛妙觉圆明之所照了，非余人之所能分析尽知，而亦非当机修学人之所能问，故佛大悲无问而说。</p>
<p><span style="color:#333399">己二　魔妄根由<span lang="EN-US"></span></span></p>
<p><b><span style="color:teal">佛告阿难及诸大众：“汝等当知有漏世界十二类生，本觉妙明觉圆心体，与十方佛无二无别。由汝妄想迷理为咎，痴爱发生，生发遍迷，故有空性；化迷不息，有世界生。则此十方微尘国土，非无漏者，皆是迷顽妄想安立。当知虚空生汝心内，犹如片云点太清里。况诸世界在虚空耶？汝等一人发真归元，此十方空皆悉销殒；云何空中所有国土而不振裂？汝辈修禅饰三摩地，十方菩萨及诸无漏大阿罗汉心精通□，当处湛然。一切魔王及与鬼神、诸凡夫天，见其宫殿无故崩裂，大地振坼；水陆飞腾，无不惊慑。凡夫昏暗，不觉迁讹。彼等咸得五种神通，唯除漏尽，恋此尘劳，如何令汝摧裂其处？是故鬼神及诸天魔、魍魉、妖精，于三昧时佥来恼汝。然彼诸魔虽有大怒，彼尘劳内，汝妙觉中，如风吹光，如刀断水，了不相触。汝如沸汤，彼如坚冰，暖气渐邻，不日销殒。徒恃神力，但为其客；成就破乱，由汝心中五阴主人。主人若迷，客得其便。当处禅那觉悟无惑，则彼魔事无奈汝何。阴销入明，则彼群邪咸受幽气。明能破暗，近自销殒，如何敢留扰乱禅定？若不明悟被阴所迷，则汝阿难必为魔子，成就魔人。如摩登伽，殊为眇劣，彼唯咒汝破佛律仪，八万行中祗毁一戒，心清净故尚未沦溺。此乃隳汝宝觉全身，如宰臣家忽逢籍没，宛转零落，无可哀救。<span lang="EN-US"></span></span></b></p>
<p>案曰：此中所以召魔妄之根由，有二端焉：一、有漏虚空世界众生，皆依迷妄安立。迷妄销殒，势必随之销殒。而恋著此迷妄所成之世间者，既经惊知，便来侵扰。二、如始觉心主人有力，心心背尘合觉，常在妙觉光中增进。千魔万怪，尚无入身之隙，岂成扰乱之事！奈其中有销落迷妄所遗阴境之变，心稍昏乱，彼魔怪乃无不呈现。立即觉悟，犹不为害；若复颠倒迷为圣境，魔遂反客为主，直劫活佛全体而去。此二根由，重在后一。前为破除无始积迷应有之势，后为昧失当念觉心感召所致。修行人凭自力却魔，在知后一根由。若前一根由，则唯有仰仗佛菩萨无漏功德力，及神咒无漏功德力，时时求哀悔过，恳乞加持不可。</p>
<p><span style="color:#333399">戊二　历阴境总明妄想为本毋欺自心而入邪歧<span lang="EN-US"></span></span></p>
<p>论曰：阴者覆障，所谓区宇……经文自列可知。</p>
<p><span style="color:#333399">己一　色阴禅境魔事<span lang="EN-US"></span></span></p>
<p><span style="color:#333399">庚一　总明<span lang="EN-US"></span></span></p>
<p><b><span style="color:teal">“阿难当知：汝坐道场销落诸念，其念若尽，则诸离念一切精明，动静不移，忆忘如一。当住此处入三摩提，如明目人处大幽暗，精性妙净心未发光；此则名为色阴区宇。若目明朗，十方洞开无复幽黯，名色阴尽，是人则能超越劫浊。观其所由，坚固妄想以为其本。<span lang="EN-US"></span></span></b></p>
<p>案曰：此即观世音圆通章所云“初于闻中入流亡所”位之背景。亦即第三渐中所云“于外六尘不多流逸，因不流逸旋元自归。尘既不缘，根无所偶，反流全一，六用不行”位之背景。如见无明，如闻无声，如觉无合，如知无虑；诸念虽得销落，一精犹在迷闷。此为一精明体色阴区宇，亦为一精明体劫浊层壳。一切保炼色身、延长生命、修神仙者，要皆不外此中坚固妄想以为其本。豁兹区宇，破此层壳，始能少有自由之分。而性命双修者，方以动静不移，忆忘如一，谓之修性；而以坚固妄想、烹炼色阴，谓之修命。故修三摩地者第一重之所弃；正彼修仙者取著之以为至宝者也。取此阴浊以为至宝，故彼修仙者虽寿千万劫，亦不离坚固妄想之守尸鬼耳。</p>
<p><span style="color:#333399">庚二　详辨<span lang="EN-US"></span></span></p>
<p><b><span style="color:teal">“阿难！当在此中精研妙明，四大不织，少选之间身能出碍。此名精明流溢前境，斯但功用暂得如是，非为圣证。不作圣心，名善境界；若作圣解，即受群邪。阿难！复以此心精研妙明，其身内彻，是人忽然于其身内拾出蛲蛔，身相宛然亦无伤毁。此名精明流溢形体，斯但精行暂得如是，非为圣证。不作圣心，名善境界；若作圣解，即受群邪。又以此心内外精研，其时魂魄、意志、精神，除执受身、余皆涉入互为宾主；忽于空中闻说法声，或闻十方同敷密义。此名精魄递相离合成就善种，暂得如是，非为圣证。不作圣心，名善境界；若作圣解，即受群邪。又以此心澄露皎彻，内光发明，十方遍作阎浮檀色，一切种类化为如来。于时忽见毗卢遮那踞天光台，千佛围绕，百亿国土及与莲华俱时出现。此名心魂灵悟所染，心光研明照诸世界，暂得如是，非为圣证。不作圣心，名善境界；若作圣解，即受群邪。又以此心精研妙明，观察不停，抑按降伏制止超越，于时忽然十方虚空成七宝色、或百宝色，同时遍满不相留碍，青、黄、赤、白各各纯现。此名抑按功力逾分，暂得如是，非为圣证。不作圣心，名善境界；若作圣解，即受群邪。又以此心研究澄彻，精光不乱，忽于夜半在暗室内，见种种物不殊白昼，而暗室物亦不除灭。此名心细密澄其见，所视洞幽，暂得如是，非为圣证。不作圣心，名善境界；若作圣解，即受群邪。又以此心圆入虚融，四体忽然同于草木，火烧、刀斫曾无所觉。又则火光不能烧爇，纵割其肉犹如削木。此名尘并排四大性一向入纯，暂得如是，非为圣证。不作圣心，名善境界；若作圣解，则受群邪。又以此心成就清净，净心功极，忽见大地十方山河皆成佛国，具足七宝光明遍满。又见恒沙诸佛如来，遍满空界，楼殿华丽。下见地狱、上观天宫，得无障碍。此名欣厌凝想日深，想久化成，非为圣证。不作圣心，名善境界；若作圣解，即受群邪。又以此心研究深远，忽于中夜遥见远方市井街巷，亲族眷属，或闻其语。此名迫心逼极飞出，故多隔见，非为圣证。不作圣心，名善境界；若作圣解，即受群邪。又以此心研究精极，见善知识形体变移，少选无端种种迁改。此名邪心含受魑魅，或遭天魔入其心腹，无端说法，通达妙义，非为圣证。不作圣心，魔事销歇；若作圣解，即受群邪。<span lang="EN-US"></span></span></b></p>
<p>案曰：第一、出碍，第二、内彻，第三、互涉，此皆精研之力，暂现心身变化之相。第四、金华，第五、宝色，第六、洞幽，此亦精研之力，暂现心境变化之相。第七、又为心身之变；第八、第九、又为心境之变；第十、已含邪魔，不速正悟，将沦深迷。第三、第四、第八，亦由读诵讲说佛经之故。在中国修禅者，除佛法正修外，要不外道家之种种流派。其旁门小术与中下修法，犹彀不上此中色阴禅境。唯其高尚纯正之派，始知取此色阴禅境为本。但皆执为圣证，故无不受于群邪者。此中所云群邪，非他，即道家各种之仙也。</p>
<p><span style="color:#333399">庚三　结诫<span lang="EN-US"></span></span></p>
<p><b><span style="color:teal">“阿难！如是十种禅那现境，皆是色阴用心交互，故现斯事。众生顽迷，不自忖量，逢此因缘，迷不自识，谓言登圣。大妄语成，堕无间狱。汝等当依如来灭后，于末法中宣示斯义；无令天魔得其方便，保持覆护，成无上道。<span lang="EN-US"></span></span></b></p>
<p>案曰：皆是色阴用心交互，谓劫浊之色阴区宇，与修三摩地之觉心，交相涉入，互为乘除，故有此十种禅那现境。若迷而取著之，即召魔邪。且因妄语登圣，当致沦坠无间。</p>
<p><span style="color:#333399">己二　受阴禅境魔事<span lang="EN-US"></span></span></p>
<p><span style="color:#333399">庚一　总明<span lang="EN-US"></span></span></p>
<p><b><span style="color:teal">“阿难！彼善男子修三摩提，奢摩他中色阴尽者，见诸佛心，如明镜中显现其像。若有所得而未能用，犹如魇人，手足宛然，见闻不惑，心触客邪而不能动；此则名为受阴区宇。若魇咎歇，其心离身，返观其面，去住自由，无复留碍，名受阴尽，是人则能超越见浊。观其所由，虚明妄想以为其本。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>案曰：见诸佛心如明镜中显现其像，乃打破色阴、超越劫浊之结果。观世音圆通章所云“所入既寂，动静二相了然不生”。干慧地中所云“执心虚明，纯是智慧，慧性圆明，蓥十方界”，大致相齐。若有所得而未能用，犹如魇人手足宛然，见闻不惑，心触客邪而不能动。此即禅心反面所现第二区宇之受阴，第二层壳之见浊。剥落一层，又长出一层也。其本在于虚明妄想；虚豁通明之相，正由色阴、劫浊开除而现。故妄取彼虚豁通明相之想，亦蹑之而起。此想领取受阴、见浊以为主持，乃与禅心交互发生种种心境。前章色阴、劫浊，正是宇宙对碍，乃同分妄见之本柢。由销落同分妄见所起事事物物诸差别异念，息归于彼黑暗空冥之柢，止动住静，销异入同。此即色阴劫浊坚凝固定之相，此相即是世论所计宇宙本体，若太极昊天等，要皆妄取此坚固相之想。虽未尝修禅者，亦能起此推理之想。此章受阴见浊，正是识神己灵，乃别业妄见之本柢，由透过同分妄见之底而披露。一切诸见，皆以我见为主。此取虚明之相，以为真获其我，非久经修禅者不能。要之，此中阴浊之境，皆以修禅而现，故皆禅境上之覆盖。此一覆盖揭去，仗其功用，己灵已能暂得自由，不为先业所遗报身拘定，故曰：“若魇咎歇，其心离身，返观其面，去住自由，无复留碍”。</p>
<p><span style="color:#333399">庚二　详辨<span lang="EN-US"></span></span></p>
<p><b><span style="color:teal">“阿难！彼善男子，当在此中得大光耀，其心发明内抑过分，忽于其处发无穷悲。如是乃至观见蚊虻犹如赤子，心生怜愍，不觉流泪。此名功用抑摧过越：悟则无咎，非为圣证；觉了不迷，久自销歇。若作圣解，则有悲魔入其心腑，见人则悲，啼泣无限，失于正受，当从沦坠。阿难！又彼定中诸善男子，见色阴销、受阴明白，胜相现前，感激过分，忽于其中生无限勇。其心猛利，志齐诸佛，谓三僧祇一念能越。此名功用陵率过越：悟则无咎，非为圣证；觉了不迷，久自销歇。若作圣解，则有狂魔入其心腑，见人则夸，我慢无比。其心乃至上不见佛，下不见人，失于正受，当从沦坠。<span lang="EN-US"></span></span></b></p>
<p><b><span style="color:teal">又彼定中诸善男子，见色阴销、受阴明白，前无新证，归失故居。知力衰微，入中隳地，回无所见。心中忽然生大枯渴，如一切时沈忆不散，将此以为勤精进相。此名修心无慧自失：悟则无咎，非为圣证。若作圣解，则有忆魔入其心腑，旦夕撮心悬在一处，失于正受，当从沦坠。又彼定中诸善男子，见色阴销、受阴明白，慧力过定，失于猛利，以诸胜性怀于心中，自心已疑是卢舍那，得少为足。此名用心亡失恒审，溺于知见：悟则无咎，非为圣证。若作圣解，则有下劣易知足魔入其心腑，见人自言我得无上第一义谛，失于正受，当从沦坠。又彼定中诸善男子，见色阴销、受阴明白，新证未获，故心已亡，历览二际自生艰险，于心忽然生无尽忧。如坐铁床，如饮毒药，心不欲活，常求于人令害其命，早取解脱。此名修行失于方便：悟则无咎，非为圣证。若作圣解，则有一分常忧愁魔入其心腑，手执刀剑自割其肉，欣其舍寿。或常忧愁，走入山林，不耐见人。失于正受，当从沦坠。又彼定中诸善男子，见色阴销、受阴明白，处清净中心安隐后，忽然自有无限喜生，心中欢悦不能自止。此名轻安无慧自禁：悟则无咎，非为圣证。若作圣解，则有一分好喜乐魔入其心腑，见人则笑。于衢路傍自歌自舞，自谓已得无碍解脱。失于正受，当从沦坠。又彼定中诸善男子，见色阴销，受阴明白，自谓已足，忽有无端大我慢起。如是乃至慢与过慢，及慢过慢，或增上慢，或卑劣慢，一时俱发。心中尚轻十方如来，何况下位声闻、缘觉。此名见胜无慧自救：悟则无咎，非为圣证。若作圣解，则有一分大我慢魔入其心腑，不礼塔庙，摧毁经像。谓檀越言：此是金、铜、或是土、木，经是树叶、或是毡华。肉身真常不自恭敬；却崇土木，实为颠倒。其深信者，从其毁碎埋弃地中，疑误众生，入无间狱。失于正受，当从沦坠。又彼定中诸善男子，见色阴销、受阴明白，于精明中圆悟精理，得大随顺，其心忽生无量轻安，己言成圣得大自在。此名因慧获诸轻清：悟则无咎，非为圣证。若作圣解，则有一分好轻清魔入其心腑，自谓满足，更不求进。此等多作无闻比丘，疑误众生，堕阿鼻狱。失于正受，当从沦坠。又彼定中诸善男子，见色阴销、受阴明白，于明悟中得虚明性，其中忽然归向永灭，拨无因果，一向入空。空心现前，乃至心生长断灭解。悟则无咎，非为圣证。若作圣解，则有空魔入其心腑，乃谤持戒名为小乘，菩萨悟空有何持犯！其人常于信心檀越，饮酒、啖肉，广行淫秽。因魔力故，摄其前人不生疑谤。鬼心久入，或食屎尿与酒肉等，一种俱空。破佛律仪，误入人罪。失于正受，当从沦坠。又彼定中诸善男子，见色阴销、受阴明白，味其虚明深入心骨，其心忽有无限爱生，爱极发狂，便为贪欲。此名定境安顺入心，无慧自持，误入诸欲；悟则无咎，非为圣证。若作圣解，则有欲魔入其心腑，一向说欲为菩提道，化诸白衣平等行欲，其行淫者名持法子。神鬼力故，于末世中摄其凡愚，其数至百，如是乃至一百、二百或五六百，多满千万。魔心生厌，离其身体，威德既无，陷于王难；疑误众生，入无间狱。失于正受，当从沦坠。<span lang="EN-US"></span></span></b></p>
<p>案曰：悲心乃至欲心之十心，皆禅力阴盖交互所现之心。所以悟则无咎；迷为圣证，乃招悲魔乃至欲魔。则此诸魔，其先皆以修禅迷此十心为圣证而堕入魔者，故同气相感也。此中心魔最为混淆难辨。修禅者，若无善知识随时开导护持，及深解大乘之经教，至此往往被惑。有志修禅者，不可不精察乎此。</p>
<p><span style="color:#333399">庚三　结诫<span lang="EN-US"></span></span></p>
<p><b><span style="color:teal">“阿难！如是十种禅那现境，皆是受阴用心交互，故现斯事。众生顽迷，不自忖量，逢此因缘，迷不自识，谓言登圣；大妄语成，堕无间狱。汝等亦当将如来语，于我灭后传示末法，遍令众生开悟斯义。无令天魔得其方便，保持覆护，成无上道。<span lang="EN-US"></span></span></b></p>
<p><span style="color:#333399">己三　想阴禅境魔事<span lang="EN-US"></span></span></p>
<p><span style="color:#333399">庚一　总明<span lang="EN-US"></span></span></p>
<p><b><span style="color:teal">“阿难！彼善男子修三摩提受阴尽者，虽未漏尽，心离其形，如鸟出笼；已能成就从是凡身、上历菩萨六十圣位，得意生身随往无碍。譬如有人熟寐□言，是人虽则无别所知，其言已成音韵伦次，令不寐者咸悟其语。此则名为想阴区宇。若动念尽，浮想销除，于觉明心如去尘垢；一伦生死首尾圆照，名想阴尽，是人则能超烦恼浊。观其所由，融通妄想以为其本。<span lang="EN-US"></span></span></b></p>
<p>案曰：虽未漏尽，谓未离业系、且未离欲界系也。然以禅定之力，色、受阴尽，定中身心已能离系。故曰心离其形，如鸟出笼。凡身，谓未离欲界业系所受身。菩萨六十圣位，他无可指，殆即三渐次、干慧、十信、十住、十行、十回向、四加行、十地、等觉、金刚后心之六十位。谓从受阴尽时，虽尚在于三渐次中未能实证上地诸菩萨位，然以观想自由之力，由下地之凡身，已能相似经历诸菩萨位；犹如得意生身菩萨之速疾随往无碍也。上二多由定力所致，此则又由定中戒力、愿力、慧力所致。前第二渐次云：“父母肉身，不须天眼，自然观见十方世界，睹佛闻法，亲奉圣旨，得大神通，游十方界，宿命清净得无艰险”。第十信云：“住戒自在，能游十方所去随愿，名愿心住”。依天台圆教位次言：此已由观行即佛位、进入相似即佛位矣。其言虽成音韵伦次，而是熟寐□言，则第三区宇之想阴与第三层壳之烦恼浊。想即寻求伺察；揽取物相，施设名言。烦扰恼乱皆由是起，故为定心之烦恼浊。前二由活动而死定，此又由死定而活定，死活双超，定动俱尽，方是观音圆通章中所云“如是渐增闻所闻尽”。此文所谓“若动念尽，浮想销除，于觉明心如去尘垢，一伦生死首尾圆照，名想阴尽”是也。在定心中观想多力，境随想融，变通无碍，故此想阴之烦恼浊，以融通妄想为其本。</p>
<p><span style="color:#333399">庚二　详辨</span><span lang="EN-US" style="color:#333399"></span></p>
<p><b><span style="color:teal">“阿难！彼善男子受阴虚妙，不遭邪虑，圆定发明；三摩地中心爱圆明，锐其精思，贪求善巧。尔时、天魔候得其便，飞精附人，口说经法。其人不觉是其魔著，自言谓得无上涅槃。来彼求巧善男子处，敷座说法。其形斯须或作比丘令彼人见，或为帝释，或为妇女，或比丘尼；或寝暗室，身有光明。是人愚迷，惑为菩萨。信其教化，摇荡其心，破佛律仪，潜行贪欲。口中好言灾祥变异：或言如来某处出世，或言劫火、或说刀兵，恐怖于人，令其家资无故耗散。此名怪鬼，年老成魔，恼乱是人。厌足心生，去彼人体；弟子与师俱陷王难。汝当先觉，不入轮回；迷惑不知，堕无间狱。阿难！又善男子受阴虚妙，不遭邪虑，圆定发明；三摩地中心爱游荡，飞其精思，贪求经历。尔时、天魔候得其便，飞精附人，口说经法。其人亦不觉知魔著，亦言自得无上涅槃。来彼求游善男子处，敷座说法。自形无变，其听法者、忽自见身坐宝莲华，全体化成紫金光聚。一众听人，各各如是，得未曾有。是人愚迷，惑为菩萨，淫逸其心，破佛律仪，潜行贪欲。口中好言诸佛应世：某处某人、当是某佛化身来此；某人即是某菩萨等来化人间。其人见故、心生倾渴，邪见密兴，种智销灭。此名魃鬼，年老成魔，恼乱是人。厌足心生，去彼人体；弟子与师俱陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱绵□，澄其精思，贪求契合。尔时、天魔候得其便，飞精附人，口说经法。其人实不觉知魔著，亦言自得无上涅槃。来彼求合善男子处，敷座说法。其形及彼听法之人，外无迁变，令其听者，未闻法前心自开悟。念念移易，或得宿命、或有他心、或见地狱、或知人间好恶诸事，或口说偈、或自诵经。各各欢娱，得未曾有。是人愚迷，惑为菩萨。绵爱其心，破佛律仪，潜行贪欲。口中好言佛有大小，某佛先佛，某佛后佛，其中亦有真佛、假佛、男佛、女佛，菩萨亦然。其人见故，洗涤本心，易入邪悟。此名魅鬼，年老成魔，恼乱是人。厌足心生，去彼人体；弟子与师，俱陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱根本，穷览物化性之终始，精爽其心，贪求辨析。尔时、天魔候得其便，飞精附人，口说经法。其人先不觉知魔著，亦言自得无上涅槃。来彼求元善男子处，敷座说法。身有威神摧伏求者，令其坐下、虽未闻法自然心伏。是诸人等，将佛涅槃、菩提、法身，即是现前我肉身上。父父子子递代相生，即是法身常住不绝。都指现在即为佛国，无别净居及金色相。其人信受，亡失先心，身命归依，得未曾有。是等愚迷，惑为菩萨。推究其心，破佛律仪，潜行贪欲，口中好言：眼、耳、鼻、舌皆为净土，男、女二根即是菩提、涅槃真处。彼无知者，信是秽言。此名蛊毒魇胜恶鬼，年老成魔，恼乱是人。厌足心生，去彼人体；弟子与师，俱陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱悬应，周流精研，贪求冥感。尔时、天魔候得其便，飞精附人，口说经法。其人元不觉知魔著，亦言自得无上涅槃。来彼求应善男子处，敷座说法。能令听众，暂见其身如百千岁，心生爱染，不能舍离。身为奴仆，四事供养不觉疲劳。各各令其座下人心，知是先师本善知识。别生法爱，黏如胶漆，得未曾有。是人愚迷，惑为菩萨。亲近其心，破佛律仪，潜行贪欲。口中好言我于世前、于某生中先度某人，当时是我妻妾兄弟，今来相度；与汝相随归某世界，供养某佛。或言别有大光明天，佛于中住，一切如来所休居地。彼无知者，信是虚诳，遗失本心。此名疠鬼，年老成魔，恼乱是人。厌足心生，去彼人体；弟子与师，俱陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱深入，克己辛勤，乐处阴寂，贪求静谧。尔时、天魔候得其便，飞精附人，口说经法。其人本不觉知魔著，亦言自得无上涅槃。来彼求阴善男子处，敷座说法。令其听人各知本业；或于其处语一人言：汝今未死已作畜生。敕使一人于后蹋尾，顿令其人起不能得。于是一众倾心钦伏。有人起心，已知其肇。佛律仪外，重加精苦。诽谤比丘，骂詈徒众，讦露人事，不避讥嫌。口中好言未然祸福，及至其时，毫发无失。此大力鬼，年老成魔，恼乱是人。厌足心生，去彼人体；弟子与师俱陷王难。汝当先觉，不入轮回，迷惑不知，堕无间狱。又善男子受阴虚妙，不遭邪虑，圆定发明；三摩地中心爱知见，勤苦研寻，贪求宿命。尔时、天魔候得其便，飞精附人，口说经法。其人殊不觉知魔著，亦言自得无上涅槃。来彼求知善男子处，敷座说法。是人无端于说法处，得大宝珠。其魔或时化为畜生，口衔其珠，其杂珍宝、简册、符牍、诸奇异物，先授彼人，后著其体。或诱听人藏于地下，有明月珠照耀其处。是诸听者得未曾有。多食药草，不餐嘉馔，或时日餐一麻一麦，其形肥充，魔力持故。诽谤比丘，骂詈徒众，不避讥嫌。口中好言他方宝藏，十方圣贤潜匿之处。随其后者，往往见有奇异之人。此名山林、土地、城隍、川岳鬼神，年老成魔。或有宣淫破佛戒律，与承事者潜行五欲；或有精进纯食草木，无定行事，恼乱是人。厌足心生，去彼人体；弟子与师，多陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱神通种种变化，研究化元，贪取神力。尔时、天魔候得其便，飞精附人，口说经法。其人诚不觉知魔著，亦言自得无上涅槃。来彼求通善男子处，敷座说法。是人或复手执火光，手撮其光，分于所听四众头上。是诸听人，顶上火光皆长数尺，亦无热性，曾不焚烧。或水上行如履平地，或于空中安坐不动，或入瓶内，或处囊中，越牖透垣曾无障碍，唯于刀兵不得自在。自言是佛，身著白衣，受比丘礼，诽谤禅律，骂詈徒众，讦露人事，不避讥嫌。口中常说神通自在，或复令人傍见佛土，鬼力惑人非有真实。赞叹行淫，不毁粗行，将诸猥媟以为传法。此名天地大力山精、海精、风精、河精、土精、一切草木积劫精魅，或复龙魅，或寿终仙再活为魅，或仙期终计年应死、其形不化他怪所附，年老成魔，恼乱是人。厌足心生，去彼人体；弟子与师，多陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱入灭，研究化性，贪求深空。尔时、天魔候得其便，飞精附人，口说经法。其人终不觉知魔著，亦言自得无上涅槃。来彼求空善男子处，敷座说法。于大众内其形忽空，众无所见，还从虚空突然而出，存没自在。或现其身洞如琉璃，或垂手足作旃檀气，或大小便如厚石蜜。诽毁戒律，轻贱出家。口中常说无因无果，一死永灭，无复后身及诸凡圣。虽得空寂，潜行贪欲，受其欲者，亦得空心，拨无因果。此名日月薄蚀精气、金玉芝草、麟凤龟鹤、经千万年不死为灵，出生国土，年老成魔；恼乱是人。厌足心生，去彼人体；弟子与师，多陷王难。汝当先觉，不入轮回；迷惑不知，堕无间狱。又善男子受阴虚妙，不遭邪虑，圆定发明；三摩地中心爱长寿，辛苦研几，贪求永岁，弃分段生，顿希变易细相常住。尔时、天魔候得其便，飞精附人，口说经法。其人竟不觉知魔著，亦言自得无上涅槃。来彼求生善男子处，敷座说法。好言他方往还无滞，或经万里瞬息再来，皆于彼方取得其物。或于一处在一宅中数步之间，令其从东诣至西壁，是人急行累年不到。因此心信，疑佛现前。口中常说十方众生皆是吾子，我生诸佛，我出世界，我是元佛，出世自然不因修得。此名住世自在天魔，使其眷属如遮文茶，及四天王毗舍童子未发心者，利其虚明，食彼精气。或不因师，其修行人亲自观见，称执金刚与汝长命。现美女身，盛行贪欲，未逾年岁，肝脑枯竭。口兼独言，听若妖魅。前人未详，多陷王难，未及遇刑，先已干死。恼乱彼人，以至殂殒。汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>案曰：此想阴之禅境魔事，有与前二不相同者数端。兹列举焉：一、前二阴境，皆曰忽然如何如何，故皆由定而发，此中则曰心爱如何如何，故皆由动而发。二、前二魔事，皆由定中冥然无形受入，此则都由鬼魔附人，为说法师而成诱惑。唯第十类亦或行人自见，依并世之人为间接，尤足令不知不觉迷信焉。三、前二魔邪各成同气相感，故不必皆诱行淫欲。此则皆由欲界天魔主使，故皆诱行淫欲。抑以其行已深，非淫欲不能使魔也。四、阿难已证二果，前二已无干矣。然未离欲，故此皆曰汝当先觉，不入轮回。</p>
<p>此中十类欲魔之属，皆是有力鬼神之类。其不统辖于四天王及曾发心护佛法者，要皆魔民、魔女、或阿修罗属也。所云锐思贪求，正想思心为主，起诸烦恼之相。修行人若俟已为魔诱惑，觉悟晚矣。若能无所精思，魔鬼尚无窥觅之分，况得伺便？若能无所贪求，鬼魔环便，亦终无便可乘，斯为上计。过此想阴，则鬼神欲魔无复能扰也。</p>
<p><span style="color:#333399">庚三　结诫<span lang="EN-US"></span></span></p>
<p><b><span style="color:teal">“阿难当知：是十种魔，于末世时在我法中出家修道，或附人体，或自现形，皆言已成正遍知觉。赞叹淫欲，破佛律仪。先恶魔师与魔弟子，淫淫相传。如是邪精，魅其心腑，近则九生，多踰百世，令真修行总为魔眷。命终之后必为魔民，失正遍知，堕无间狱。汝今未须先取寂灭，纵得无学，留愿入彼末法之中，起大慈悲，救度正心深信众生；令不著魔，得正知见。我今度汝已出生死，汝遵佛语，名报佛恩。阿难！如是十种禅那现境，皆是想阴用心交互，故现斯事。众生顽迷，不自忖量，逢此因缘、迷不自识，谓言登圣，大妄语成，堕无间狱。汝等必须将如来语，于我灭后传示末法，遍令众生开悟斯义。无令天魔得其方便，保持覆护，成无上道。<span lang="EN-US"></span></span></b></p>
<p>案曰：近则九生，多逾百世，指魔类传播渐广之时代以言。命终之后必为魔民，指魔附受魔惑之人。</p>
<p><a name="a10"></a><span style="color:#333399">卷十<span lang="EN-US"></span></span></p>
<p><span style="color:#333399">己四　行阴禅境魔事<span lang="EN-US"></span></span></p>
<p><span style="color:#333399">庚一　总明<span lang="EN-US"></span></span></p>
<p><b><span style="color:teal">“阿难！彼善男子修三摩提想阴尽者，是人平常梦想销灭，寤寐恒一。觉明虚静犹如晴空，无复粗重前尘影事，观诸世间大地山河，如镜鉴明，来无所黏，过无踪迹。虚受照应，了罔陈习，唯一精真；生灭根元，从此披露。见诸十方十二众生，毕殚其类。虽未通其各命由绪，见同生基，犹如野马熠熠清扰，为浮根尘究竟枢穴；此则名为行阴区宇。若此清扰熠熠元性，性入元澄，一澄元习，如波澜灭化为澄水，名行阴尽，是人则能超众生浊。观其所由，幽隐妄想以为其本。<span lang="EN-US"></span></span></b></p>
<p>案曰：想阴尽者，“是人平常梦想销灭，寤寐恒一，觉明虚静犹如晴空，无复粗重前尘影事。观诸世间大地山河如镜鉴明，来无所黏，过无踪迹。虚受照应了罔陈习，唯一精真”。即观音圆通章所云：“尽闻不住，觉所觉空”。亦第三渐次中所云：“十方国土皎然清净”。亦即信心、念心、精进心之境界。盖第一番活死动静俱空，则色阴破；而第二番死活静动具空，则想阴破。然色阴破既现受阴区宇，今想阴破亦现行阴区宇。故曰：“生灭根元从此披露，见诸十方十二众生，毕殚其类。虽未通其各命由绪，见同生基，犹如野马熠熠清扰，为浮尘根究竟枢穴；此则名为行阴区宇”。此为定心中第四区宇之行阴，及第四层壳之众生浊也。各命由绪，谓一个众生有一个“命根”之由绪也。若通各命由绪，即现识阴、命浊，故此拣曰未通。见同生基，犹如野马熠熠清扰，为浮尘根究竟枢穴。此正行阴之相。然所见为同生之基，乃阿赖耶识之相分。意识所转始觉智慧，反观旋照而及乎此，故曰见同生基。为器界根身之一切色法本质所依，故曰为浮尘根究竟枢穴。犹如野马熠熠清扰，正刹那刹那微细生灭之相也。扼要言之，依本悟心旋照闻性，从初即为反竭阿陀那识，闻精（代表六根所现识精）、声尘（代表六精所缘前尘）不偶不接，同分妄见所现宇宙万物，销落而成空劫一色，谓之色阴区宇。此色阴区宇为器世间（宇宙物我万有现象）之未形色质，正阿赖耶识之相分。受阴区宇，则是意识上内我见所依净色根身（非现形可指之身体），亦是阿赖耶识相分，想阴区宇，则是意识内所根依之末那识，乃意识与阿赖耶识间之一重蒙障。此重蒙障透过，意识乃亲见乎阿赖耶识上为现象器界根身之本质，及余一切种子之相分。然犹未通各命由绪，则以未见阿赖耶识见分，为末那识执为内自我体故也。此行阴中，意识所转始觉智、虽已能与阿赖耶识之相分直接通达，尚未透过；故未能与藏识见分直接通达。若行阴尽，超众生浊，则能直接通达藏识见分；始不为末那识蒙执为我。但犹为之蔽为涅槃，未能透过而知即心自性，故成识阴区宇。此若透过，即观世音忽超世出世间，初发心成佛矣。是故五阴区宇，皆以末那识之妄想为本。皆在意识转为之始觉智、与所归之阿赖耶识之间。将此五重阴浊蒙障破除，始能真得初卷所指“识精元明能生诸缘诸缘所遗之无始涅槃元清净体”为本因地心；可依之以圆成果地修证。大乘起信论所云决定三阿僧祇劫修证，正此果地之修证也（上来为修圆照三昧，破五重阴浊之总观，寄明于此）。此中幽隐妄想，正指阿赖耶上极深细之相分，亦末那识蒙意识始觉前之一迷惑。妄想，乃迷惑之别名。</p>
<p><span style="color:#333399">庚二　详辨<span lang="EN-US"></span></span></p>
<p><span style="color:#333399">辛一　二无因论<span lang="EN-US"></span></span></p>
<p><b><span style="color:teal">“阿难当知：是得正知奢摩他中诸善男子，凝明正心，十类天魔不得其便；方得精研，穷生类本，于本类中生元露者，观彼幽清圆扰动元，于圆元中起计度者，是人坠入二无因论：一者、是人见本无因。何以故？是人既得生机全破，乘于眼根八百功德，见八万劫所有众生，业流湾环、死此生彼，只见众生轮回其处。八万劫外，冥无所观。便作是解：此等世间十方众生，八万劫来无因自有。由此计度，亡正遍知，堕落外道，惑菩提性。二者、是人见末无因。何以故？是人于生既见其根，知人生人，悟鸟生鸟；乌从来黑，鹄从来白，人天本竖，畜生本横，白非洗成，黑非染造；从八万劫无复改移。今尽此形，亦复如是。而我本来不见菩提，云何更有成菩提事！当知今日一切物象，皆本无因。由此计度，亡正遍知，堕落外道，惑菩提性。是则名为第一外道，立无因论。<span lang="EN-US"></span></span></b></p>
<p>案曰：此行阴众生浊禅境，与前有不同者，寄言于此：一、此中皆曰是得正知凝明正心，盖前此尚全在妄想蒙蔽之中；此则已破想阴，但余迷未尽犹能为惑耳。犹能为惑，故复依其悟境而起迷执，因迷执故而成外道。迷执所依之境，性离迷执，自是悟境，故皆已得正知正心。执悟成迷，倍深可悲！二、此中皆云魔不得便，盖魔之势力在淫欲。已越欲界，故魔无力。三、此堕落外道者，皆属于禅中之悟境，迷为究竟，起计度执，乃成外道同类。但由自心邪思惟起，非由受先外道之教所致。然与下识阴之外道亦不同者，此中是成能建立之外道，彼则超成外道所崇事之道本。</p>
<p>今第一、本末二种无因论：本指因中业种，末指果上物类。观八万劫所有众生，亦但观此娑婆大千世界，经八万次成住坏空以内之众生耳。非能遍观其余世界（此义通于行、识阴之各段，今先寄明于此）。见八万劫内之众生，随业流转于此娑婆界内，故曰业流湾环死此生彼，只见众生轮回其处。八万劫内见其所随以流转之业故，故见其因。八万劫前冥无所观，无所观故，更不见有业种为因，遂立本无因论。此一无因外道，若非信依先传言教，则必禅智深及乎此者，乃能建立之。由已能了然见八万劫内大千界中所有众生业因，过此乃更见为无因，故其所执无因之论，一定执为高超业因报果之论。若有以业因报果之论绳之者，彼必将曰吾岂不知业因哉？且知之审而又深，特以超过业因之上，实有此无因真理耳。鸿鹄已翔于廖廊，而罗者可无烦薮泽之视矣。此一外道，不唯中华老、孔、庄、荀，与泰西古近各哲学派首皆不能及，虽印度之外道亦少有能及于此也。第二见八万劫物类，祖父子孙相生不断，物类各有类性（众同分假），不改不变，不见此物类性（天命之性）以何因成；遂立末无因论。此一外道，虽亦观大千界八万劫起，然观物类之末，不逮前观业种之本深隐。故中华之庄子及印度泰西之哲派皆能有之。近来达尔文等之天演论，则反从物类之末，以立有因论者也。</p>
<p><span style="color:#333399">辛二　四遍常论<span lang="EN-US"></span></span></p>
<p><b><span style="color:teal">“阿难！是三摩中诸善男子，凝明正心，魔不得便；穷生类本，观彼幽清常扰动元，于圆常中起计度者，是人坠入四遍常论：一者、是人穷心境性，二处无因；修习能知二万劫中十方众生所有生灭，咸皆循环不曾散失，计以为常。二者、是人穷四大元，四性常住；修习能知四万劫中十方众生所有生灭，咸皆体恒不曾散失，计以为常。三者、是人穷尽六根末那执受，心意识中本元由处，性常恒故；修习能知八万劫中一切众生循环不失，本来常住，穷不失性，计以为常。四者、是人既尽想元，生理更无流止运转，生灭想心今已永灭，理中自然成不生灭；因心所度，计以为常。由此计常，亡正遍知，堕落外道，惑菩提性。是则名为第二外道，立圆常论。<span lang="EN-US"></span></span></b></p>
<p>案曰：此中四论，第一、是物心二元论，第二、是质力多元论，第三、是识神一元论，第四、是理想一元论。</p>
<p><span style="color:#333399">辛三　一分常论<span lang="EN-US"></span></span></p>
<p><b><span style="color:teal">“又三摩中善男子，坚凝正心，魔不得便；穷生类本，观彼幽清常扰动元，于自他中起计度者，是人坠入四颠倒见，一分无常、一分常论：一者、是人观妙明心遍十方界，湛然以为究竟神我。从是则计我遍十方，凝明不动；一切众生，于我心中自生自死。则我心性名之为常，彼生灭者真无常性。二者、是人不观其心，遍观十方恒沙国土，见劫坏处名为究竟无常种性；劫不坏处，名究竟常。三者、是人别观我心，精细微密犹如微尘，流转十方性无移改。能令此身即生即灭，其不坏性名我性常；一切死生从我流出，名无常性。四者、是人知想阴尽，见行阴流，行阴常流计为常性；色、受、想等今已灭尽，名为无常。由此计度一分无常、一分常故，堕落外道，惑菩提性。是则名为第三外道一分常论。<span lang="EN-US"></span></span></b></p>
<p><span style="color:#333399">辛四　四有边论<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于分位中生计度者，是人坠入四有边论：一者、是人心计生元，流用不息，计过未者名为有边；计相续心名为无边。二者、是人观八万劫则见众生，八万劫前寂无闻见。无闻见处名为无边；有众生处名为有边。三者、是人计我遍知，得无边性。彼一切人现我知中，我曾不知彼之知性；名彼不得无边之心，但有边性。四者、是人穷行阴空，以其所见心路筹度，一切众生一身之中，计其咸皆半生半灭。明其世界一切所有，一半有边，一半无边。由是计度有边无边，堕落外道，惑菩提性。是则名为第四外道立有边论。<span lang="EN-US"></span></span></b></p>
<p><span style="color:#333399">辛五　遍计虚论<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于知见中生计度者，是人坠入四种颠倒不死矫乱遍计虚论：一者、是人观变化元，见迁流处名之为变；见相续处名之为恒；见所见处名之为生；不见见处名之为灭。相续之因，性不断处名之为增；正相续中，中所离处名之为减；各各生处名之为有；互互亡处名之为无。以理都观，用心别见。有求法人来问其义，答言：我今亦生亦灭，亦有亦无，亦增亦减。于一切时皆乱其语，令彼前人遗失章句。二者、是人谛观其心，互互无处，因无得证。有人来问，唯答一字，但言其无。除无之余，无所言说。三者、是人谛观其心，各各有处，因有得证。有人来问，唯答一字，但言其是。除是之余，无所言说。四者、是人有无俱见，其境枝故其心亦乱。有人来问，答言：亦有即是亦无，亦无之中不是亦有。一切矫乱，无容穷诘。由此计度矫乱虚无，堕落外道，惑菩提性。是则名为第五外道四颠倒性不死矫乱遍计虚论。<span lang="EN-US"></span></span></b></p>
<p><span style="color:#333399">辛六　死后有相<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于无尽流生计度者，是人坠入死后有相发心颠倒’或自固身，云色是我；或见我圆含遍国土，云我有色；或彼前缘随我回复，云色属我；或复我依行中相续，云我在色。皆计度言死后有相；如是循环有十六相。从此或计毕竟烦恼，毕竟菩提，两性并驱，各不相触。由此计度死后有故，堕落外道，惑菩提性。是则名为第六外道，立五阴中死后有相心颠倒论。<span lang="EN-US"></span></span></b></p>
<p><span style="color:#333399">辛七　死后无相<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于先除灭色、受、想中生计度者，是人坠入死后无相发心颠倒：见其色灭形无所因，观其想灭心无所系，知其受灭无复连缀，阴性销散。纵有生理而无受、想，与草木同。此质现前犹不可得，死后云何更有诸相？因之勘校死后相无。如是循环有八无相。从此或计涅槃因果一切皆空，徒有名字，究竟断灭。由此计度死后无故，堕落外道，惑菩提性。是则名为第七外道立五阴中死后无相心颠倒论。<span lang="EN-US"></span></span></b></p>
<p><span style="color:#333399">辛八　死后俱非<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于行存中，兼受想灭，双计有无，自体相破；是人坠入死后俱非起颠倒论：色、受、想中见有非有；行迁流内观无不无。如是循环，穷尽阴、界八俱非相；随得一缘，皆言死后有相无相。又计诸行性迁讹故，心发通悟，有无俱非，虚负失措。由此计度死后俱非，后际昏瞢无可道故，堕落外道，惑菩提性。是则名为第八外道立五阴中死后俱非心颠倒论。<span lang="EN-US"></span></span></b></p>
<p><span style="color:#333399">辛九　七断灭论<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于后后无生计度者，是人坠入七断灭论：或计身灭，或欲尽灭，或苦尽灭，或极乐灭，或极舍灭。如是循环穷尽七际，现前销灭，灭已无复。由此计度死后断灭，堕落外道，惑菩提性。是则名为第九外道立五阴中死后断灭心颠倒论。<span lang="EN-US"></span></span></b></p>
<p><span style="color:#333399">辛十　五涅槃论<span lang="EN-US"></span></span></p>
<p><b><span style="color:teal">“又三摩中诸善男子，坚凝正心，魔不得便；穷生类本，观彼幽清常扰动元，于后后有生计度者，是人坠入五涅槃论：或以欲界为正转依，观见圆明生爱慕故；或以初禅，性无忧故；或以二禅，心无苦故；或以三禅，极悦随故；或以四禅，苦乐二亡不受轮回生灭性故。迷有漏天，作无为解，五处安隐为胜净依。如是循环，五处究竟，由此计度五现涅槃，堕落外道，惑菩提性。是则名为第十外道立五阴中五现涅槃心颠倒论。<span lang="EN-US"></span></span></b></p>
<p>案曰：第三、四种常无常论，第四、四种边无边论，皆从物、我、心、法四事比较计度而起。诸纯正哲学论，鲜能出此范围。第五、矫乱虚论，但取对待假相执为真实。第六、死后有相，第七、死后无相，第八、死后有相无相俱非，则从分观已灭之色、受、想阴与未灭之行阴，及合观已灭之色、受、想阴与未灭之行阴而起。第九、七断灭论，第十、五涅槃论，则回观定中所除灭者为断灭；对观定中所现住者为涅槃也。</p>
<p><span style="color:#333399">庚三　结诫<span lang="EN-US"></span></span></p>
<p><b><span style="color:teal">“阿难！如是十种禅那狂解，皆是行阴用心交互，故现斯悟。众生顽迷，不自忖量，逢此现前，以迷为解，自言登圣，大妄语成，堕无间狱。汝等必须将如来语，于我灭后传示末法，遍令众生觉了斯义。无令心魔自起深孽，保持覆护，销息邪见，教其身心，开觉真义，于无上道不遭枝歧。勿令心祈得少为足，作大觉王清净标指。<span lang="EN-US"></span></span></b></p>
<p>案曰：狂解即以迷为解之颠倒见解。此唯自心自为自冤敌，故曰无令心魔自起深孽。自心为孽，则无人能救也。</p>
<p><span style="color:#333399">己五　识阴禅境魔事<span lang="EN-US"></span></span></p>
<p><span style="color:#333399">庚一　总明<span lang="EN-US"></span></span></p>
<p><b><span style="color:teal">“阿难！彼善男子修三摩提，行阴尽者，诸世间性幽清扰动同分生机倏然隳裂，沉细纲纽补特伽罗酬业深脉感应悬绝。于涅槃天将大明悟，如鸡后鸣；瞻顾东方已有精色。六根虚静，无复驰逸，内外湛明，入无所入，深达十方十二种类受命元由。观由执元，诸类不召，于十方界已获其同，精色不沈发现幽秘；此则名为识阴区宇。若于群召已获同中，销磨六门合开成就，见闻通邻，互用清净；十方世界及与身心如吠琉璃，内外明彻，名识阴尽，是人则能超越命浊。观其所由，罔象虚无颠倒妄想以为其本。<span lang="EN-US"></span></span></b></p>
<p>案曰：“诸世间性幽清扰动同分生机倏然隳裂，沉细纲纽补特伽罗酬业深脉（各命由绪）感应悬绝（谓诸类业缘已不相感召）”，此正行阴尽相。观音圆通章云“空觉极圆空所空灭”，恰齐于此。于涅槃天将大明悟，虽近明悟而未明悟。即下所谓生灭既灭而于寂灭精妙未圆。祗此寂灭精妙未圆，便是生灭既灭寂灭现前（观音圆通章文），亦复便是第五区宇之识阴、与第五层壳之命浊也。受命元由，由、即末那我见，元、即末那所执藏识见分。诸类不召，则十二类众生中已断润生之缘也。于十方界已获其同句前，尚是行阴尽相。精色不沉发现幽秘，幽秘正是识阴之相。所谓罔象虚无颠倒妄想（末那单缘藏识见分为内自我体之我见），亦是命浊。浊、即业系势限所成物类性分。命、即藏识见分为末那识执为我故，而随业所现生存之势限。虽复全由末那我见之颠倒想，相最幽玄秘妙，故云罔象虚空。但观此中应有二歧：一者、不徒识阴未尽，即“末那执此识阴为我”之颠倒见亦未销除者，外道邪魔是也。二者、我见已除，但未能透过于识阴，即于此识阴之寂灭现前住为涅槃，声闻、独觉是也。所云如吠琉璃内外明彻名识阴尽，则是于寂灭现前中、忽然超越世出世间而体用齐彰也。</p>
<p><span style="color:#333399">庚二　详辨<span lang="EN-US"></span></span></p>
<p><b><span style="color:teal">“阿难当知：是善男子穷诸行空，于识还元，已灭生灭而于寂灭精妙未圆，能令己身根隔合开，亦与十方诸类通觉，觉知通□能入圆元。若于所归立真常因生胜解者，是人则堕因所因执，娑毗迦罗所归冥谛，成其伴侣。迷佛菩提，亡失知见，是名第一立所得心，成所归果；违远圆通，背涅槃城，生外道种。阿难！又善男子穷诸行空，已灭生灭而于寂灭精妙未圆。若于所归览为自体，尽虚空界十二类内所有众生，皆我身中一类流出生胜解者，是人则堕能非能执，摩醯首罗现无边身，成其伴侣。迷佛菩提，亡失知见。是名第二立能为心，成能事果；违远圆通，背涅槃城，生大慢天我遍圆种。又善男子穷诸行空，已灭生灭而于寂灭精妙未圆。若于所归有所归依，自疑身心从彼流出，十方虚空咸其生起。即于都起所宣流地，作真常身无生灭解，在生灭中早计常住。既惑不生，亦迷生灭，安住沉迷生胜解者，是人则堕常非常执，计自在天成其伴侣。迷佛菩提，亡失知见。是名第三立因依心，成妄计果；违远圆通，背涅槃城，生倒圆种。又善男子穷诸行空，已灭生灭而于寂灭精妙未圆。若于所知知遍圆故，因知立解：十方草木皆称有情，与人无异；草木为人，人死还成十方草树，无择遍知生胜解者，是人则堕知无知执，婆吒霰尼执一切觉，成其伴侣。迷佛菩提，亡失知见，是名第四计圆知心，成虚谬果；违远圆通，背涅槃城，生倒知种。又善男子穷诸行空，已灭生灭而于寂灭精妙未圆。若于圆融根互用中，已得随顺，便于圆化一切发生，求火光明，乐水清净，爱风周流，观尘成就，各各崇事。以此群尘发作本因，立常住解，是人则堕生无生执，诸迦叶波并婆罗门，勤心役身事火崇水，求出生死，成其伴侣。迷佛菩提，亡失知见，是名第五计著崇事迷心从物、立妄求因，求妄冀果；违远圆通，背涅槃城，生颠化种。又善男子穷诸行空，已灭生灭而于寂灭精妙未圆。若于圆明计明中虚，非灭群化，以永灭依为所归依生胜解者，是人则堕归无归执，无想天中诸舜若多成其伴侣。迷佛菩提，亡失知见，是名第六圆虚无心，成空亡果；违远圆通，背涅槃城，生断灭种。又善男子穷诸行空，已灭生灭而于寂灭精妙未圆。若于圆常固身常住，同于精圆长不倾逝生胜解者，是人则堕贪非贪执，诸阿斯陀求长命者成其伴侣。迷佛菩提，亡失知见，是名第七执著命元立固妄因，趣长劳果；违远圆通，背涅槃城，生妄延种。又善男子穷诸行空，已灭生灭而于寂灭精妙未圆。观命互通，却留尘劳恐其销尽，便于此际坐莲华宫，广化七珍多增宝媛纵恣其心生胜解者，是人则堕真无真执，吒枳迦罗成其伴侣。迷佛菩提，亡失知见，是名第八发邪思因，立炽尘果；违远圆通，背涅槃城，生天魔种。又善男子穷诸行空，已灭生灭而于寂灭精妙未圆。于命明中分别精粗，疏决真伪，因果相酬、唯求感应，背清净道，所谓见苦、断集、证灭、修道。居灭已休更不前进生胜解者，是人则堕定性声闻，诸无闻僧增上慢者成其伴侣。迷佛菩提，亡失知见，是名第九圆精应心，成趣寂果；违远圆通，背涅槃城，生缠空种。又善男子穷诸行空，已灭生灭而于寂灭精妙未圆。若于圆融清净觉明发研深妙，即立涅槃而不前进生胜解者，是人则堕定性辟支，诸缘独伦不回心者成其伴侣。迷佛菩提，亡失知见，是名第十圆觉□心，成湛明果；违远圆通，背涅槃城，生觉圆明不化圆种。<span lang="EN-US"></span></span></b></p>
<p>案曰：此中皆曰“于识还元，已灭生灭而于寂灭精妙未圆”，正是已旋六和合根而还一精明性，因未亡一而妙，故犹带六而粘。转得此元而成明觉，方是得元明觉为因地心。但归此元而即安住，于是或成冥谛，或大慢天，或自在天，或一切觉，或四大体，或虚无天，或长命天，或魔王天，或阿罗汉涅槃，或辟支佛涅槃；而不获元明觉为因地心，趋佛无上菩提涅槃。故曰违远圆通，背涅槃城。</p>
<p><span style="color:#333399">庚三　结成<span lang="EN-US"></span></span></p>
<p><span style="color:#333399">辛一　结诫<span lang="EN-US"></span></span></p>
<p><b><span style="color:teal">“阿难！如是十种禅那，中涂成狂，因依迷惑，于未足中生满足证，皆是识阴用心交互，故生斯位。众生顽迷，不自忖量，逢此现前，各以所爱先习迷心而自休息；将为毕竟所归宁地，自言满足无上菩提。大妄语成，外道邪魔所感业终，堕无间狱。声闻、缘觉，不成增进。汝等存心秉如来道，将此法门，于我灭后传示末世，普令众生觉了斯义。无令见魔自作沈孽，保绥哀救，销息邪缘，令其身心入佛知见，从始成就不遭歧路。<span lang="EN-US"></span></span></b></p>
<p>案曰：此亦以究竟作究竟想之颠狂见，故云见魔。离此见魔，乃能真入佛知见也。从始成就不遭歧路，依始所悟之佛知见，终得证成佛知见也。</p>
<p><span style="color:#333399">辛二　成功<span lang="EN-US"></span></span></p>
<p><b><span style="color:teal">“如是法门，先过去世恒沙劫中微尘如来乘此心开，得无上道。识阴若尽，则汝现前诸根互用。从互用中，能入菩萨金刚干慧。圆明精心于中发化，如净琉璃内含宝月。如是乃超十信、十住、十行、十回向、四加行心、菩萨所行金刚十地、等觉圆明，入于如来妙庄严海；圆满菩提，归无所得！<span lang="EN-US"></span></span></b></p>
<p>案曰：此中识阴尽相，即是观世音菩萨忽然超越世出世成就二种殊胜之位。依本经，亦即第三渐次中所云：“譬如琉璃内悬明月，身心快然，妙圆平等获大安稳，一切如来密圆净妙皆现其中，是人即获无生法忍”。从是渐修，随所发行安立圣位，然此中曰能入菩萨金刚干慧，如是乃超十信、十住、十行、十回向、四加行、十地、等觉，圆满菩提归无所得者，是以顿悟直往无复迂曲枝歧，谓之超也。尝观本经修证行位，从干慧地至妙觉地，单复十二，其意立为两重。初重是从悟修因位，但在第三渐中历一切位，此破五阴之层次是。二重是从证修果位，乃从金刚干慧再历至妙觉是。依第二重，故今五阴俱尽，六根互用，方入菩萨金刚干慧，此为本经别意。然通常依起信论及天台圆教位次而说，则从悟修因，在起信论即修行信心。满、即信心成就而登初住。在天台圆教即观行相似即位。满、亦初发心住分证即位。故今兹说本经修证之位，亦将第一重单复十二位，束在三渐、干慧、十信、十四位中；而将第二重之金刚干慧十信之十一位，总束为初发心住中。故判五阴尽位，观世音大士圆通位，皆为初发心住位也，如来妙庄严海，是佛果圆成无量无边清净性功德之法界藏身，非众生之素法身也。圆满菩提，即佛菩提。归无所得，即佛涅槃。上来、历阴境总明妄想为本毋欺自心而入邪歧竟。</p>
<p><span style="color:#333399">戊三　叹法门直至菩提无乏垂怜末世而劝持咒<span lang="EN-US"></span></span></p>
<p><b><span style="color:teal">“此是过去先佛世尊奢摩他中、毗婆舍那觉明分析微细魔事。魔境现前，汝能谙识，心垢洗除，不落邪见，阴魔销灭，天魔摧碎，大力魔神褫魄逃逝，魑魅、魍魉、无复出生。直至菩提，无诸少乏。下劣增进，于大涅槃，心不迷闷。若诸末世愚钝众生，未识禅那，不知说法，乐修三昧；汝恐同邪，一心劝令持我佛顶陀罗尼咒，若未能诵，写于禅堂、或带身上，一切诸魔所不能动。汝当恭钦十方如来究竟修进最后垂范”！<span lang="EN-US"></span></span></b></p>
<p>论曰：此止观中辨析魔事……精进修之哉。</p>
<p>案曰：天魔属类，不出色、受、想阴。天魔首主，不出行阴、识阴。故阴魔销灭，则天魔即摧碎也。上来、委说委示等流智悲二教竟。</p>
<p><span style="color:#333399">乙三　重请重告结归理事唯心<span lang="EN-US"></span></span></p>
<p><b><span style="color:teal">阿难即从座起，闻佛示诲，顶礼钦奉，忆持无失。于大众中重复白佛：“如佛所言：五阴相中，五种虚妄为本想心。我等平常，未蒙如来微细开示。又此五阴为并销除？为次第尽？如是五重诣何为界？惟愿如来发宣大慈，为此大众清净心目，以为末世一切众生作将来眼”！佛告阿难：“精真妙明本觉圆净，非留死生及诸尘垢；乃至虚空皆因妄想之所生起，斯元本觉妙明真精，妄以发生诸器世间。如演若多迷头认影。妄元无因，于妄想中立因缘性；迷因缘者，称为自然。彼虚空性犹实幻生，因缘、自然，皆是众生妄心计度。阿难！知妄所起，说妄因缘，若妄元无，说妄因缘元无所有，何况不知推自然者！是故如来与汝发明，五阴本因同是妄想。汝体先因父母想生，汝心非想，则不能来想中传命。如我先言：心想醋味，口中涎生；心想登高，足心酸起。悬崖不有，醋物未来，汝体必非虚妄通伦，口水如何因谈醋出？是故当知汝现色身，名为坚固第一妄想。即此所说临高想心，能令汝形真受酸涩。由因受生，能动色体。汝今现前顺益、违损、二现驱驰，名为虚明第二妄想。由汝念虑使汝色身，身非念伦，汝身何因随念所使种种取像？心生形取，与念相应，寤即想心，寐为诸梦。则汝想念摇动妄情，名为融通第三妄想。化理不住，运运密移，甲长发生，气销容皱，日夜相代曾无觉悟。阿难！此若非汝，云何体迁？如必是真，汝何无觉？则汝诸行念念不停，名为幽隐第四妄想。又汝精明湛不摇处名恒常者，于身不出见、闻、觉、知。若实精真，不容习妄，何因汝等曾于昔年睹一奇物，经历年岁忆忘俱无；于后忽然覆睹前异，记忆宛然曾不遗失！则此精了湛不摇中，念念受熏，有何筹算？阿难当知：此湛非真，如急流水，望如恬静，流急不见，非是无流。若非想元，宁受妄习？非汝六根互用开合，此之妄想无时得灭。故汝现在见、闻、觉、知中串习几，则湛了内罔象虚无，第五颠倒微细精想。阿难！是五受阴，五妄想成。汝今欲知因界浅深，唯色与空，是色边际；唯触及离，是受边际；唯记与忘，是想边际；唯灭与生，是行边际；湛入合湛，归识边际。此五阴元重叠生起，生因识有，灭从色除，理则顿悟，乘悟并销；事非顿除，因次第尽。我已示汝劫波巾结，何所不明再此询问？汝应将此妄想根元心得开通，传示将来末法之中诸修行者，令识虚妄深厌自生，知有涅槃不恋三界。<span lang="EN-US"></span></span></b></p>
<p>论曰：阿难请佛发宣大慈……本经诠旨会归之枢穴已。</p>
<p>案曰：本经大纲，不外顿悟渐修。顿悟有二：一、大凡直趋佛果之顿果。二、小圣回向佛乘之顿悟。一是正为，二是兼为。渐修亦二：一、即生得圆明觉为因地心之渐修。二、历劫圆成果地修证之渐修。亦复一是正为，二是兼为。今此一科，正结明此顿悟、渐修两重正为之意。精真妙明，本觉圆净，五阴皆是妄想为本，故理悟必并销。妄以发生诸器世间，妄想积成五阴之浊，故事修须渐除。上来、经宗分竟。</p>
<p><span style="color:#333399">甲三　经益分<span lang="EN-US"></span></span></p>
<p><b><span style="color:teal">“阿难！若复有人遍满十方所有虚空盈满七宝，持以奉上微尘诸佛，承事供养，心无虚度。于意云何？是人以此施佛因缘得福多不”？阿难答言：“虚空无尽，珍宝无边，昔有众生施佛七钱，舍身犹获转轮王位，况复现前虚空既穷，佛土充遍皆施珍宝？穷劫思议尚不能及，是福云何更有边际”！佛告阿难：“诸佛如来语无虚妄，若复有人，身具四重、十波罗夷，瞬息即经此方他方阿鼻地狱，乃至穷尽十方无间靡不经历。能以一念将此法门于末劫中开示未学，是人罪障应念销灭。变其所受地狱苦因，成安乐国，得福超越前之施人，百倍、千倍、千万亿倍，如是乃至算数譬喻所不能及。阿难！若有众生能诵此经，能持此咒，如我广说穷劫不尽。依我教言，如教行道，直成菩提，无复魔业”。佛说此经已，比丘、比丘尼、优婆塞、优婆夷，一切世间、天、人、阿修罗，及诸他方菩萨、二乘、圣仙童子，并初发心大力鬼神，皆大欢喜，作礼而去。<span lang="EN-US"></span></span></b></p>
<p>案曰：如佛教言，依教行道，直成菩提，无复魔业：即为此经此咒真实利益。悟经直成菩提，持咒直离魔业。直离魔业，则永离一切苦；直成菩提，则顿得究竟乐。此利益为一切利益之本，为具足一切利益之利益，故毕竟无堪比量也。经初列众，但及二乘、菩萨，所以明教乘之要也。经终列众，遍及四众、七趣、八部、九界之类，所以见信受之广也。</p>
<p><a name="a11"></a><span style="color:#333399">余说<span lang="EN-US"></span></span></p>
<p>案曰：上来说天竺翻来之一部大佛顶首楞严经竟。但现前当人，各各有一部大佛顶首楞严经在，试再为翻译之：</p>
<p>兹有一好心出家具戒多闻之比丘（阿难），一时忽遭夙业（先梵天咒摩登伽女），几毁戒体（毁戒即是毁比丘之人格）。然以善根深厚之故，本觉（释迦如来佛顶神咒）冥熏有力，藉发始觉（文殊师利），破摄业障，还得初心。重兴大志，欲修证乎妙觉，永脱离乎障缘。真觉内熏，观业障之由心，妄心浮现，绝尘影则无体。因凭谁修？果依谁证？于是参善知识，究真妙明。叩盲人而悟见是心，闻尘、客而验心即性，流永长江，观变中之不变；沤圆大海，察迷中之倍迷。无还无择，尊己灵之全不干他；超方超量，了真性之未尝逐物。遍是非而绝待，始觉之功勋初著；总离即而平等，戏论之名相可捐。从现见剖妄披真，眚除先净；到本心妄空真显，辞丧虑忘。寂然照察五阴、六入、十二处、十八界之一切法，皆非世间名言义相所可得而诠辨，盖其自体皆本来即是“口谈则辞丧，心缘则虑亡”之本心妙性也。然亦犹有疑焉：此诸法虽非名相可诠辨，奈何种种幻化之相现行不无？其相岂无故而然欤？世论尝有唯物（四大）、唯心（识大）、一元（或物或心）、二元（心物）、多元（六大七大）、无元（空大）之自然说，及因缘说，考之其孰当欤？则知彼之取为大元以依之起说者，皆出于有名无实之迷惑。其实唯是本心妙性之不变随缘、随缘不变耳。不变随缘，故一一皆随情应量、循业现行。随缘不变，故一一皆清净本然、周遍法界。于是即清净本然、周遍法界之本心妙性，见随情应量、循业现行之器界根身。即循业现行、随情应量之根身器界，见清净本然、周遍法界之本心妙性。积疑顿亡，倒想全销。悟斯、乃可依之以建无上菩提之因，而取无上菩提之果矣。嗣尝侧闻有道之士（富楼那），论量一感迷悟因果、性相体用、竟委穷源之义，忽忘本悟之真，重逐戏论之妄。妙觉冥熏，进悟缘修之要；实相在照，求入真性之门。真穷妄委，妄彻真源。入用何法而入？当脱妄旋真而入，此入佛知见之第一定义也。本无一异，末有异一。今由末而溯本，宜专一择；逮得本而脱末，用自圆通。冥依本觉为平等熏，历稽古今圣流，于六根、六尘、六识、七大等诸法，皆可为由入之专门。显仗始觉为择法眼，独选耳根为专入门。入从何门而入？当脱声旋闻而入，此入佛知见之第二定义也。专修有门，本悟斯入；修己之事方明，度他之心先发。遂复陈先佛之律仪，作世人之规范。然业习之冥障，须神咒之密护，因咨承道场轨则，求禀受灌顶章句。荡诸恶以潜消，普众善而冥会，万德含容，亿灵钦奉。初修有托，极证须陈：从三渐次成就增进，用十深喻清净修证，依圣教为准量，括佛位之始终。由是极成始觉（文殊师利），得大总持（结成经名），而一生参学事周矣。悯慧狂业强者，每荒于戒行，详七趣业报之至文；悲闇证著悟者，辄迷于禅境，彰古佛五阴魔妄之遗教。定生灭之后先，综事理之顿渐，功德满圆，普同回向。</p>
<p>案曰：今此提案，原所以提出研究者。初卷末、尝设一问而未决，即此例也。兹录史一如居士答问、满心如居士笔记各一则于左方：</p>
<p>一、一如居士答大佛顶首楞严经研究第一卷末问：问中两说，当以前说为是。盖能推之心，在意识上分为二途：一属似现、比之非量，即缘前尘之虚妄相想，离尘无体者也。一属始觉智，即众生心之正悟，离前尘有分别性者也。故曰：真能推之心则即是心。盖始觉智照澈本觉，孤孤明明，离过绝非，始本原同。目真汝心，有何过咎？后说，谓能推穷寻逐之分别觉观，正是虚妄相想。可见仅在迷之一途立说，而遗此悟之一途也。经文明明言：此心即应离诸一切色、香、味、触诸尘事业别有全性。乃释云：正令反明离尘无性，定非是心，非以离尘别有之全性为心也。经文明明言：若离前尘有分别性即汝真心。乃释云：正令反明此分别性离尘必无，定非是心，非以离前尘所有之分别性为心也。反明固是，奈正诠已非。不但理不一贯，亦且显背经文。说虽自圆，窃不取焉。</p>
<p>判云：问举二说，其主张各有偏甚处。第一说、据若离前尘有分别性即真汝心之文，以离尘自有之真能分别性（无尘智）为即真自心，理无不当。然曰分别觉观所了知性，犹云由分别觉观（觉观即是寻伺计度）而始成了知者耳。故执吝分别觉观所了知性必为心者，犹云执吝此由分别觉观始成了知者必为心，则实非汝之真心也，以离尘无体故。而第一说必谓阿难但认所推影事，故佛咄为非心，未尝斥能推之心为非心；则既违阿难举能推为心佛咄非心之文，亦违分别觉观始成了知，离尘无体，实非汝心之义（史答所云似现比之非量），故其说已偏一途也。第二说曰：此能推心用分别觉观而得有了知，故曰：分别觉观所了知性。非指被分别觉观之心之所了知法，为阿难错认为能推之心，佛始咄为非心。又曰：能推穷寻逐之分别觉观，正是虚妄相想，为佛所咄为非心者，理无不当。然违若离前尘有分别性即真汝心之文，谓是反明决定离尘无性决定非心，定不许有离尘别有全性之心（史答中所云始觉智），故其说亦偏一途也。盖第六识有自性分别、随念分别、计度分别之三种分别，脱其离尘无体之随念分别、计度分别，获离尘本有之自性分别心。去其两偏，全其两是，义始得矣。答文二途之义虽可，然于前一说知其是未拣其偏；后一说拣其偏未知其是，故更为批判焉。</p>
<p>二、心如居士第三卷觉明因起论、与如来藏心迷悟图比较说明笔记：性觉、本觉，当体即妙而明，即明而妙，原是不二不异一真清净如来藏心。迷者不悟，分觉与明，以必有所明，方为明觉。于是迷心（如出藏心）为法，转为藏识，即经所谓“性觉必明，妄为明觉，觉非所明，因明立所”者也。能、所相待，层叠生起。既迷心为藏识，重迷之以起能见心，乃成见分（藏识现量），即经所谓“所既妄立，生汝妄能”者也。既有能见之心，同时即有所见之色，成为相分（藏识性境）。于藏识中忽现种子、根身、器界之相，即经所谓“无同异中炽然成异”者也。色相无处，则为虚空，色相为异，虚空为同。色、空相形，复有非色非空、亦色亦空之相（众生）俱时显现，即经所谓“异彼所异，因异立同，同异发明，因此复立无同无异”者也。色、心交织，同、异纷呈，结成意根，现为识精（如是扰乱相待生劳），奔逸外放。迷藏识相分之色，成为前尘境界（劳久发尘）。揽前尘影，集起意识（自相浑浊）。迷虚为实，起惑造业（由是引起尘劳烦恼）。因昔惑业，成为虚空、世界、众生之虚妄相（起为世界，静成虚空，虚空为同，世界为异，彼无同异真有为法）。依之复起惑业而成虚妄相想，又为后有之因。因复成果，果又造因，因果果因，因因果果，循环往复，成三相续。</p>
<p>问曰：今大佛顶首楞严经研究，不依原来经文所分十卷而另析为五卷，固属依论案二文之多寡厘定，然于经义亦有何关属乎？答曰：问无虚起，义应有关。其大纲巨目之关节，全在此经主人翁之阿难菩萨：第一卷、是菩萨发大乘心之缘起，及参究本心初得个悟门也。第二卷、透过重关而至透过末后牢关，大彻大悟，发明本心本来是佛也。第三卷、则菩萨发明本人从悟起修所由之法门也。第四卷、皆菩萨利人之法，佛虽因问而说，而问者非为己躬下事而问也。第五卷、乃佛无问而自说，虽与旋闻之禅、佛顶之咒相关，可别行为一经。故经末所重请重告，虽可总结全经，亦可谓但因闻五阴禅魔而起之问答焉。</p>
<p>案曰：前摄论尝有会校余部文义分，兹录于此：</p>
<p>论曰：云何会校余部文义……诚得法眼清净者也。</p>
<p>十月五夕，编终阁笔。愿了心销，旋闻稍坐。忽然全经义脉，涌现目前，与昔年普陀闭关时摄论所开科判，大相迳庭。乃重剔案上灯、笔之于下。初、元白居士尝请依唯识宗义以释此经，然念此经当宗真言以释；复因讲期仓卒，未应其请。隐尘居士等再三要请编讲义，遂取摄论为本，略糅余义曰研究之提案，姑曲为一时耳。他日于本经有重释因缘，今得斯悟，当可依唯识宗义而释矣。盖经虽属密部，而义应宗唯识，以金刚界之教义本依法相大乘故。</p>
<p>流通分如旧科。序分从如是我闻至应诸斋主。至正宗分，分判如下：</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;┌迷悟缘起</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌正为内凡发心┤&nbsp;&nbsp;&nbsp;&nbsp;&nbsp;&nbsp;&nbsp; ┌初悟空妄</p>
<p>┌正说分┬开示┬开佛知见令悟┤<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└悟心方便┤进悟幻有</p>
<p>│<span>&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └兼为小圣发心&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └彻悟实性</p>
<p style="text-indent:0.0pt;">正宗┤<span>&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ┌悟修缘起</p>
<p>│<span>&nbsp;&nbsp;&nbsp;&nbsp;&nbsp; </span>└结持└示佛知见令入┌正明因地修证┤&nbsp;&nbsp;&nbsp;&nbsp;&nbsp;&nbsp;&nbsp; ┌入门正行</p>
<p>│<span>&nbsp;&nbsp;&nbsp;&nbsp; </span>&nbsp;┌七趣业妄&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └修入方便┤入门前行</p>
<p>└兼说分┤<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└兼明果地修证&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └入门助行</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>└五阴禅魔</p>
<p>正说分、兼说分，分齐易明。摄论“顿问顿答”一章，并在“迷悟缘起”科内。“重请重告”一章，并在“五阴禅魔”科内。结名奉持之后，始说七趣、五阴，别有缘起，在本经但兼说而已。结名之前，正为从迷得悟、从悟修入而说。正说周圆，故结名奉持也。此为一经大分，应如是判。开示、结持，分齐易明。“开示”，即摄论“转三道成三德”之一科。由今观之，但作“开”之与“示”二科为当：开众生心本有之佛知见令自发悟，示因果地证成之佛知见令依修入，此正说中大分如是。不应将修圆通、证菩提，并列为二也。前三卷、为内凡开发心地，是此经开悟科中正中之正。第四卷至方悟神珠不从外得，是此经开悟科中正中之兼，因一经总缘起所关在阿难故。内凡科中“迷悟缘起”，当从唯有阿难先受别请起，至阿难顶礼伏受慈旨止，为一经密显之总缘起故。“悟心方便”科中，“初悟遍计妄空”，即初拂落客尘虚妄相想，悟心性空寂也。进悟依他幻有，即恍然于见性之无是物者、无非物者而如幻如梦，无定相实法之可执取也。所谓魂虑变慑失其所守是也。大悟圆成实性，从二卷非自然非因缘起，至三卷尽可知，兼为小圣发心，大致令舍遍计所执染依他法，即证得圆成实性净依他心而已。明此可知皆唯识宗之义。示佛知见令入，则观世音等之二十五圣，所证圆通，是示伏还元真、得圆明觉为因地心之佛知见。顶光化佛神咒功德，清净修证真菩提路，是示圆成果地修证之佛知见；要皆令已悟本有佛知见者修进证入也。然以因地修证，为此示入科中正中之正，亦因一经总缘起所关故。因地科中“悟修缘起”，当从第四卷中即时阿难在大众中顶礼佛足起立白佛，至应当先明发觉初心二决定义止。阿难已发心出淫爱家而重堕淫爱家，是此经第一发起之缘，前之迷悟缘起是也。阿难已悟心出戏论圈而重堕戏论圈，是此经第二发起之缘，今之悟修缘起是也。堕淫爱是事障，堕戏论是理障。事障非悟不破，理障非修不除；破事障、救之以密言而唯令悟本心，除理障、救之以显呵（此显呵中重复回顾前堕淫室事缘，以理障为事障之本，理障不除则事障虽破，犹得他起也）而兼教持顶咒；故同为本经显密之总缘起也。此令应当先明发觉初心二决定义，犹初卷中许说“大佛顶首楞严王”也。然彼总括开示悟入，此则局是从悟修入得元明觉为因地心而已。至闻文殊选定圆通获益之文，为入门之正行；说毗捺耶四种决定清净明诲，为入门之前行；结坛持咒为入门之助行。入门者，入佛知见华屋门，即得元明觉为因地心也。除理障之正意，祗重于此。重请重说神咒，是示密严果海之佛知见。从于凡夫终大涅槃，悬示无上正修行路，是入密严果海之佛知见，即圆成果地修证也。然三渐次，仍即“入门正、前、助、之三行”。依第二重金刚干慧，所起十信、十住、十行、十向、四加、十地、等觉之五十位真菩提路，为圆成果地修证。然其意仍重在三渐次中第一重、所历之单复十二，故以果地修证为兼明耳。因地修证，是悟入唯识资粮、加行、通达位，是第一重单复十二。金刚干慧以后第二重之单复十二，是悟入唯识修习位之所开出，乃密宗金刚界之修位也。一念中所悟得之义，未能尽言。姑出此纲要，以供海众研究耳。</p>
