<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(歌叹佛德第二十七)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">歌叹佛德第二十七<span lang="EN-US"></span></span></p>
<p><b><span style="color:teal">佛语阿难：彼国菩萨，承佛威神，于一食顷，复往十方无边净刹，供养诸佛。华香幢幡，供养之具，应念即至，皆现手中。珍妙殊特，非世所有。以奉诸佛，及菩萨众。其所散华，即于空中，合为一华。华皆向下，端圆周匝，化成华盖。百千光色，色色异香，香气普薰。盖之小者，满十由旬。如是转倍，乃至遍覆三千大千世界。随其前后，以次化没，若不更以新华重散，前所散华终不复落。于虚空中共奏天乐，以微妙音歌叹佛德。<span lang="EN-US"></span></span></b></p>
<p>上品是十方正士至极乐国土礼供听法。本品乃极乐菩萨遍至十方，礼供诸佛，随即还归本土听闻妙法。品末兼表诸天供奉彼佛，及其胜因。‘彼国’者，极乐也。‘承佛威神’者，承受弥陀威神之加被也。如本经云：‘此皆无量寿佛威神力故，本愿力故。’下文‘于一食顷，复往十方无边净刹，供养诸佛。’即第十一‘遍供诸佛愿’之成就。‘供养之具，应念即至’。即第卅七愿，‘种种供养，随意即至’之成就也。‘珍妙殊特，非世所有’，表诸供物，微妙殊胜，超世希有。供物之中，特以妙花为例。‘合为一华’，表无边功德，悉入一句洪名。十方众生，同归弥陀一乘愿海。极乐依正一切庄严，全体是一法句也。‘华盖’者，以华为饰之伞盖。《法华玄赞》曰：‘西域暑热，人多持盖，皆以花饰之。故名华盖’，极乐华盖，万德所成。故一盖中，广含无边德相，微妙难思。如经所云‘百千光色，色色异香，香气普薰’。一盖具百千种光，百千种色，百千种香，既‘香气普薰’，故知光色亦必遍照也。盖之大小，随人心量，故从‘十由旬’，‘乃至遍覆三千大千世界’。‘随其前后，以次化没’。后至者散新花，前供之花化去，明诸妙供，化现随心。下曰‘于虚空中，共奏天乐’。表诸菩萨复以天乐供佛。天乐之中，‘以微妙音，歌叹佛德’。是表诸菩萨于礼供中，兼修赞叹也。‘佛德’者，如来所具之功德。《俱舍论》曰：‘佛德者，诸有智者，思维如来三种圆德，深生爱敬。其三者何：一、因圆德。二、果圆德。三、思圆德。’</p>
<p><b><span style="color:teal">经须臾间，还其本国。都悉集会七宝讲堂。无量寿佛，则为广宣大教，演畅妙法。莫不欢喜，心解得道。<span lang="EN-US"></span></span></b></p>
<p>上文表菩萨众游行十方还归极乐，听佛说法。‘须臾间’，须臾者片刻也。相当于四十八分钟（据《俱舍论十二》）。《唐译》云‘晨朝供养他方诸佛’。又云‘即于晨朝，还到本国’。正是‘经须臾间’之义也。于是会聚于七宝所成之讲堂，听佛宣说大教妙法。‘大教’者，《起信论》谓一乘法也，菩萨闻后皆大欢喜，自心开解，得悟圣道。‘道’者，断惑证理之智慧。愿发此智，名为‘得道’。</p>
<p>彭际清《起信论》曰：‘问：无量寿佛说法，为是纯说一乘，为是兼说三乘？若纯说一乘者，何得尚有声闻众等？若兼说三乘者，何云二乘不生彼国？答：纯是一乘，别无三乘。岂独佛在七宝讲堂，纯是一乘。乃至一一花中，一一光中，风声水声，诸音乐声，亦纯说一乘，更无三乘。如《妙法莲华经》云：“十方世界中，向无二乘，何况有三。”特以众生根智有差，所闻各异，所证不同。故前文言，或闻佛声，或闻法声，或闻僧声，或寂静声，空无我声，乃至甘露灌顶等声。其得闻者，或证须陀洹果、斯陀含果、阿那含果、阿罗汉果，乃至不退转地菩萨。具如他译本说。是即顺余佛土，寄四果名。实则决定成佛，不取有余涅槃。以能回小向大故。佛本愿故。’此说甚为精要。</p>
<p><b><span style="color:teal">即时香风吹七宝树，出五音声。无量妙华，随风四散。自然供养，如是不绝。<span lang="EN-US"></span></span></b></p>
<p>上文表彼土无情闻法，而兴妙供。出五音声，是妙乐供养；随风散华，是妙花供养。如是供养，皆由自然。《会疏》曰：‘自然供养，不有为法故。’意为非因造作之有为法也。</p>
<p><b><span style="color:teal">一切诸天，皆赍百千华香，万种伎乐，供养彼佛，及诸菩萨声闻之众。前后往来，熙怡快乐，此皆无量寿佛本愿加威，及曾供养如来，善根相续，无缺减故，善修习故，善摄取故，善成就故。<span lang="EN-US"></span></span></b></p>
<p>上表诸天供养。‘赍’送也，持财与人也；又持物而行路也。‘熙怡’，喜悦也。诸天能具如是殊胜供佛之福德因缘者，盖有数因：一者，‘无量寿佛本愿加威’。盖由弥陀本愿威德加被，诸天乃能恭诣极乐大修供养。第廿五‘天人礼敬愿’中曰：‘诸天世人，莫不致敬’。诸天于闻名信乐之大乘行人，尚皆礼敬，又焉能不礼敬极乐教主耶？二者，‘曾供养如来，善根相续无缺减故’。表诸天能至极乐供养，皆因过去生中早种善缘，已曾供养如来，并善能令此善根（坚固善心，深不可拔，故名善根。）相续，无有缺减。故今复有如是胜缘也。三者，‘善修习故，善摄取故，善成就故’。谓于善根，善于修习、摄取以至成就也。故今乃能以种种妙供，来至极乐供养弥陀。‘前后往来，熙怡快乐’，更令善根增上。</p>
