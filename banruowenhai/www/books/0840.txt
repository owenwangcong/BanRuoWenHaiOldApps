<p align="center" style="text-align:center"><b><span style="font-size:36.0pt;color:#FF6600">劝发菩提心文讲义录要<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">省庵大师撰文<span lang="EN-US"></span></span></p>
<p align="center" style="text-align:center"><span style="color:#003300">谛闲法师讲述<span lang="EN-US"></span></span></p>
<p align="center" style="text-align:center"><span style="color:#003300">范古农录<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">省庵大师略传</a></span></p>
<p align="center" style="text-align:center"><span lang="EN-US"><a href="#a02">予茅静远居士书</a></span></p>
<p align="center" style="text-align:center"><span lang="EN-US"><a href="#a025">劝发菩提心文</a></span></p>
<p align="center" style="text-align:center"><span lang="EN-US"><a href="#a03">重印劝发菩提心文讲义录要序</a></span></p>
<p align="center" style="text-align:center"><span lang="EN-US"><a href="#a04">序</a></span></p>
<p align="center" style="text-align:center"><span lang="EN-US"><a href="#a05">释文题</a></span></p>
<p align="center" style="text-align:center"><span lang="EN-US"><a href="#a06">释人题</a></span></p>
<p align="center" style="text-align:center"><span lang="EN-US"><a href="#a07">绪论—序分</a></span></p>
<p align="center" style="text-align:center"><span lang="EN-US"><a href="#a08">本论—正宗分</a></span></p>
<p align="center" style="text-align:center"><span lang="EN-US"><a href="#a09">结论—流通分</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">省庵大师略传<span lang="EN-US"></span></span></p>
<p>师讳实贤。字思齐。号省庵。常熟时氏子。世儒业幼出家。严习毗尼。寻入讲筵。明性相之学。参念佛者是谁话。四阅月。忽然开悟。曰。我梦觉矣。自是机锋迅利。才辩纵横。昼览藏经。晚持佛号。燃指于阿育王山佛前。发四十八大愿。感舍利放光。作《劝发菩提心文》。激励四众。诵者多为涕下。于雍正十二年四月十四日面西寂然。送者麋至。忽开目曰。吾去即来。生死事大。各自净心念佛可矣。合掌连称佛名而逝。赞曰。</p>
<p>悲心广大。菩提心文。四十八愿。愿力宏深。</p>
<p>行解真实。瑞应超伦。莲宗一脉。赖以常存。</p>
<p><a name="a02"></a><span style="color:#333399">予茅静远居士书<span lang="EN-US"></span></span></p>
<p align="right" style="text-align:right;text-indent:24.0pt;">省庵大师</p>
<p>前三月下旬，返自四明，过访居士。适遇他出，怅然而去，寻归回龙。玆又一月余矣，因数子相劝，欲讲《法华》，特到杭请经，因得致书于足下。居士造桥事毕，可谓莫大之功。然居士之心，好善无倦，一善甫完，复作一善。美则美矣，其如生死大事何。苟不以生死大事为急，而孳孳为善。所作善事如须弥山，皆生死业缘，有何了日。善事弥多，生死弥广，一念爱心，万劫缠缚，可不惧耶。居士世间公案，久已参透。西方净业，久已修习。然而生死心不切，家缘撇不下，人情谢不去，念佛心不专。何也。将名根不断耶，抑爱念牵缠耶。于此二者，宜加审察。苟不把家缘世事，一刀斩断，六字洪名，尽力提起，欲望娑婆之脱，安养之生，难矣。不生安养而欲脱生死，不脱生死而欲免堕落，抑又难矣。纵一生两生不失人身，济得甚么事。嗟乎，居士慧心如此明利，家缘如此丰足，贤嗣如此贤能，事事适意，尚不能放下万缘，一心念佛。为天负人耶，为人负天耶。不以念佛为急，而以世间小善为急，不以生死大事为先，而以人天福报为先，是不知先后也。居士虽不求福，而常作福，虽欲出生死，而反入生死。皆由不知所缓在彼，所急在此，致使北辕适越，却步求前也。居士今日要务，惟当谢绝人事，一心念佛，加以斋戒二字尤为尽美。大抵西方佛国，非悠悠散善所能致，万劫生死，非因循怠惰所能脱。无常迅速，旦暮即至，安得不为之早办耶。衲所知者甚寡。知识之中，求可以语此事者尤寡，舍居士一人，而深以期望者谁哉。倘不以人废言，幸加努力。若曰，吾不能也，则亦无可奈何矣。</p>
<p>谨按。修净土者，非不需作诸功德事（《无量寿经》谓念佛而广修功德者为上品，不修功德者为下品）。惟当以无所住心，随缘而为之耳。若不专心念佛，而惟孳孳专以世间小善为急，人天福报为先，是大不可。</p>
<p><a name="a025"></a><span style="color:#333399">劝发菩提心文<span lang="EN-US"></span></span></p>
<p><b><span style="color:teal">不肖，愚下凡夫僧实贤，泣血稽颡，哀告现前大众，及当世净信男女等，惟愿慈悲，少加听察。尝闻入道要门，发心为首；修行急务，立愿居先。愿立则众生可度，心发则佛道堪成。苟不发广大心，立坚固愿，则纵经尘劫，依然还在轮回；虽有修行，总是徒劳辛苦，故华严经云：“忘失菩提心，修诸善法，是名魔业”。忘失尚尔，况未发乎？故知欲学如来乘，必先具发菩萨愿，不可缓也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">然心愿差别，其相乃多；若不指陈，如何趋向？今为大众略而言之。相有其八：所谓邪正真伪大小偏圆是也。云何名为邪正真伪大小偏圆耶？世有行人，一向修行，不究自心，但知外务：或求利养，或好名闻，或贪现世欲乐，或望未来果报。如是发心，名之为邪。既不求利养名闻，又不贪欲乐果报，唯为生死，为菩提。如是发心，名之为正。念念上求佛道，心心下化众生。闻佛道长远，不生退怯；观众生难度，不生厌倦。如登万仞之山，必穷其顶；如上九层之塔，必造其颠。如是发心，名之为真。有罪不忏，有过不除，内浊外清，始勤终怠。虽有好心，多为名利之所夹杂；虽有善法，复为罪业之所染污。如是发心，名之为伪。众生界尽，我愿方尽；菩提道成，我愿方成。如是发心，名之为大。观三界如牢狱，视生死如怨家；但期自度，不欲度人。如是发心，名之为小。若于心外见有众生，及以佛道，愿度愿成；功勋不忘，知见不泯。如是发心，名之为偏。若知自性是众生，故愿度脱。自性是佛道，故愿成就。不见一法，离心别有；以虚空之心，发虚空之愿，行虚空之行，证虚空之果，亦无虚空之相可得。如是发心，名之为圆。知此八种差别，则知审察；知审察，则知去取；知去取，则可发心。云何审察？谓我所发心，于此八中，为邪、为正？为真、为伪？为大、为小？为偏、为圆？云何去取？所谓去邪、去伪、去小、去偏，取正、取真、取大、取圆；如此发心，方得名为真正发菩提心也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">此菩提心，诸善中王；必有因缘，方得发起。今言因缘，略有十种。何等为十？一者念佛重恩故。二者念父母恩故。三者念师长恩故。四者念施主恩故。五者念众生恩故。六者念生死苦故。七者尊重己灵故。八者忏悔业障故。九者求生净土故。十者为念正法得久住故。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何念佛重恩？谓我释迦如来最初发心，为我等故，行菩萨道，经无量劫，备受诸苦。我造业时，佛则哀怜，方便教化；而我愚痴，不知信受。我堕地狱，佛复悲痛，欲代我苦；而我业重，不能救拔。我生人道，佛以方便，令种善根，世世生生，随逐于我，心无暂舍。佛初出世，我尚沉沦；今得人身，佛已灭度。何罪而生末法？何福而预出家？何障而不见金身？何幸而躬逢舍利？如是思惟，向使不种善根，何以得闻佛法？不闻佛法，焉知常受佛恩？此恩此德，丘山难喻。自非发广大心，行菩萨道，建立佛法，救度众生；纵使粉身碎骨，岂能酬答？是为发菩提心第一因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何念父母恩？哀哀父母，生我劬劳。十月三年，怀胎乳哺；推干去湿，咽苦吐甘，才得成人。指望绍继门风，供承祭祀。今我等既已出家，滥称释子，忝号沙门。甘旨不供，祭扫不给；生不能养其口体，死不能导其神灵。于世间则为大损，于出世又无实益；两途既失，重罪难逃。如是思惟，惟有百劫千生，常行佛道；十方三世，普度众生。则不惟一生父母，生生父母，俱蒙拔济；不惟一人父母，人人父母，尽可超升。是为发菩提心第二因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何念师长恩？父母虽能生育我身，若无世间师长，则不知礼义；若无出世师长，则不解佛法。不知礼义，则同于异类；不解佛法，则何异俗人？今我等粗知礼义，略解佛法，袈裟被体，戒品沾身；此之重恩，从师长得。若求小果，仅能自利；今为大乘，普愿利人，则世出世间二种师长，俱蒙利益。是为发菩提心第三因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何念施主恩？谓我等今者，日用所资，并非己有。二时粥饭，四季衣裳，疾病所需，身口所费，此皆出自他力，将为我用。彼则竭力躬耕，尚难糊口；我则安坐受食，犹不称心。彼则纺织不已，犹自艰难；我则安服有余，宁知爱惜？彼则荜门蓬户，扰攘终身；我则广宇闲庭，悠游卒岁。以彼劳而供我逸，于心安乎？将他利而润己身，于理顺乎？自非悲智双运，福慧二严，檀信沾恩，众生受赐，则粒米寸丝，酬偿有分，恶报难逃。是为发菩提心第四因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何念众生恩？谓我与众生，从旷劫来，世世生生，互为父母，彼此有恩。今虽隔世昏迷，互不相识；以理推之，岂无报效？今之披毛带角，安知非昔为其子乎？今之蠕动蜎飞，安知不曾为我父乎？每见幼离父母，长而容貌都忘；何况宿世亲缘，今则张王难记。彼其号呼于地狱之下，宛转于饿鬼之中，苦痛谁知？饥虚安诉？我虽不见不闻，彼必求拯求济。非经不能陈此事，非佛不能道此言；彼邪见人，何足以知此？是故菩萨观于蝼蚁，皆是过去父母，未来诸佛；常思利益，念报其恩。是为发菩提心第五因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何念生死苦？谓我与众生，从旷劫来，常在生死，未得解脱。人间天上，此界他方，出没万端，升沈片刻。俄焉而天，俄焉而人，俄焉而地狱、畜生、饿鬼。黑门朝出而暮还，铁窟暂离而又入。登刀山也，则举体无完肤；攀剑树也，则方寸皆割裂。热铁不除饥，吞之则肝肠尽烂；烊铜难疗渴，饮之则骨肉都糜。利锯解之，则断而复续；巧风吹之，则死已还生。猛火城中，忍听叫嗥之惨；煎熬盘里，但闻苦痛之声。冰冻始凝，则状似青莲蕊结；血肉既裂，则身如红藕华开。一夜死生，地下每经万遍；一朝苦痛，人间已过百年。频烦狱卒疲劳，谁信阎翁教诫？受时知苦，虽悔恨以何追？脱已还忘，其作业也如故！鞭驴出血，谁知吾母之悲？牵豕就屠，焉识乃翁之痛？食其子而不知，文王尚尔；啖其亲而未识，凡类皆然！当年恩爱，今作怨家；昔日寇仇，今成骨肉。昔为母而今为妇，旧是翁而新作夫。宿命知之，则可羞可耻；天眼视之，则可笑可怜。粪秽丛中，十月包藏难过；脓血道里，一时倒下可怜。少也何知，东西莫辨；长而有识，贪欲便生。须臾而老病相寻，迅速而无常又至。风火交煎，神识于中溃乱；精血既竭，皮肉自外干枯。无一毛而不被针钻，有一窍而皆从刀割。龟之将烹，其脱壳也犹易；神之欲谢，其去体也倍难。心无常主，类商贾而处处奔驰；身无定形，似房屋而频频迁徙。大千尘点，难穷往返之身；四海波涛，孰计别离之泪？峨峨积骨，过彼崇山；莽莽横尸，多于大地！向使不闻佛语，此事谁见谁闻？未睹佛经，此理焉知焉觉？其或依前贪恋，仍旧痴迷；只恐万劫千生，一错百错。人身难得而易失，良时易往而难追。道路冥冥，别离长久；三途恶报，还自受之。痛不可言，谁当相代？兴言及此，能不寒心？是故宜应断生死流，出爱欲海；自他兼济，彼岸同登。旷劫殊勋，在此一举。是为发菩提心第六因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何尊重己灵？谓我现前一心，直下与释迦如来无二无别；云何世尊无量劫来早成正觉，而我等昏迷颠倒，尚做凡夫？又，佛世尊则具有无量神通智慧，功德庄严；而我等则但有无量业系烦恼，生死缠缚。心性是一，迷悟天渊；静言思之，岂不可耻？譬如无价宝珠，没在淤泥；视同瓦砾，不加爱重。是故宜应以无量善法，对治烦恼。修德有功，则性德方显；如珠被濯，悬在高幢。洞达光明，映蔽一切；可谓不孤佛化，不负己灵。是为发菩提心第七因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何忏悔业障？经言：犯一吉罗，如四天王寿五百岁，堕泥犁中。吉罗小罪，尚获此报；何况重罪，其报难言！今我等日用之中，一举一动，恒违戒律；一餐一水，频犯尸罗。一日所犯，亦应无量；何况终身历劫，所起之罪，更不可言矣。且以五戒言之，十人九犯，少露多藏。五戒名为优婆塞戒，尚不具足；何况沙弥、比丘、菩萨等戒，又不必言矣。问其名，则曰我比丘也；问其实，则尚不足为优婆塞也，岂不可愧哉！当知佛戒不受则已，受则不可毁犯；不犯则已，犯则终必堕落。若非自愍愍他，自伤伤他，身口并切，声泪俱下，普与众生，求哀忏悔，则千生万劫，恶报难逃。是为发菩提心第八因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何求生净土？谓在此土修行，其进道也难；彼土往生，其成佛也易。易故一生可致，难故累劫未成。是以往圣前贤，人人趣向；千经万论，处处指归。末世修行，无越于此。然经称少善不生，多福乃致。言多福，则莫若执持名号；言多善，则莫若发广大心。是以暂持圣号，胜于布施百年；一发大心，超过修行历劫。盖念佛本期作佛；大心不发，则虽念奚为？发心原为修行；净土不生，则虽发易退。是则下菩提种，耕以念佛之犁。道果自然增长；乘大愿船，入于净土之海，西方决定往生。是为发菩提心第九因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">云何令正法久住？谓我世尊，无量劫来，为我等故，修菩提道，难行能行，难忍能忍，因圆果满。遂致成佛。既成佛已，化缘周讫，入于涅槃。正法像法，皆已灭尽；仅存末法，有教无人。邪正不分，是非莫辨；竞争人我，尽逐利名。举目滔滔，天下皆是。不知佛是何人？法是何义？僧是何名？衰残至此，殆不忍言；每一思及，不觉泪下！我为佛子，不能报恩。内无益于己，外无益于人；生无益于时，死无益于后。天虽高，不能覆我；地虽厚，不能载我。极重罪人，非我而谁？由是痛不可忍，计无所出。顿忘鄙陋，忽发大心；虽不能挽回末运于此时，决当图护持正法于来世。是故偕诸善友，同到道场；述为忏摩，建兹法会。发四十八之大愿，愿愿度生；期百千劫之深心，心心作佛。从于今日，尽未来际；毕此一形，誓归安养。既登九品，回入娑婆；俾得佛日重辉，法门再阐。僧海澄清于此界，人民被化于东方；劫运为之更延，正法得以久住。此则区区真实苦心。是为发菩提心第十因缘也。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">如是十缘备识，八法周知，则趣向有门，开发有地；相与得此人身，居于华夏。六根无恙，四大轻安；具有信心，幸无魔障。况今我等，又得出家，又受具戒，又遇道场，又闻佛法，又瞻舍利，又修忏法，又值善友，又具胜缘；不于今日发此大心，更待何日？惟愿大众，愍我愚诚，怜我苦志；同立此愿，同发是心。未发者今发，已发者增长；已增长者，今令相续。勿畏难而退怯，勿视易而轻浮；勿欲速而不久长，勿懈怠而无勇猛。勿委靡而不振起，勿因循而更期待；勿因愚钝而一向无心，勿以根浅而自鄙无分。譬诸种树，种久则根浅而日深；又如磨刀，磨久则刀钝而成利。岂可因浅勿种，任其自枯？因钝弗磨，置之无用？又，若以修行为苦，则不知懈怠尤苦。修行则勤劳暂时，安乐永劫；懈怠则偷安一世，受苦多生。况乎以净土为舟航，则何愁退转？又得无生为忍力，则何虑艰难？当知地狱罪人，尚发菩提于住劫；岂可人伦佛子，不立大愿于今生？无始昏迷，往者既不可谏；而今觉悟，将来犹尚可追。然迷而未悟，固可哀怜；苟知而不行，尤为痛惜。若惧地狱之苦，则精进自生；若念无常之速，则懈怠不起。又须以佛法为鞭策，菩友为提携；造次弗离，终身依赖，则无退失之虞矣。勿言一念轻微，勿谓虚愿无益；心真则事实，愿广则行深。虚空非大，心王为大；金刚非坚，愿力最坚。大众诚能不弃我语，则菩提眷属，从此联姻；莲社宗盟，自今缔好。所愿同生净土，同见弥陀，同化众生，同成正觉；则安知未来三十二相，百福庄严，不从今日发心立愿而始也。愿与大众共勉之。幸甚幸甚！<span lang="EN-US"></span></span></b></p>
<p><a name="a03"></a><span style="color:#333399">重印劝发菩提心文讲义录要序<span lang="EN-US"></span></span></p>
<p>夫菩提心。为大乘诸法之纲。《华严》首示其要。龙树诸贤。复作论以畅其义。学者岂可刹那怠忽之哉。惟经言玄微。论文古奥。都非易入。每有望洋兴叹之感。清代初叶。净宗十一祖省庵公。于四明育王礼塔。感舍利放光。因撰劝发斯心之文。合世出世法。深入显出。撮要行简。字字血泪。堪以时习矣。然佛法教相。仍非初机能明。迨民国天台承教嫡嗣。谛老大师出。读而识其精曰。此文非经非律非论。而经律论无不尽摄。爰作讲义以宣之。其规全用注经之式。首开五重玄义。次以序与正宗流通三分圆结。可谓崇之极尊之备也。亦可为火桐而遇伯喈。俞琴而逢钟期矣。是不独有助于斯文。且能使学者三根普被。读之如中流风帆。瞬息千里。快何如之。忆及印祖曾推蕅益九祖所著之《弥陀要解》云。虽古佛再世。不逾是耳。予亦赞谛师撰斯讲义。堪与《要解》抗衡。等于南极北斗。双耀乎中天也。昔大陆缁素。多能诵维。政府狩台以后。则罕见焉。予莅台学讲诸经。三十年后。及于《华严》。有莲友黄月兰、赖道慧二氏。尝读谛师斯撰。深感衷曲。询曰。盍不宏斯文耶。曰。须待时机。又曰。我辈拟同出资。请先印此流通。俾众暇日参考。不亦善乎！姑应之。虑无善本。逾岁。得香港铅印者。字虽略大。犹不免鲁鱼亥豕。未敢率尔依之。继再搜索他种。烦简生辉雄校勘。字行纸叶。俱易旧型。旷废时日。致迟迟也。於戏。时有兴替。事有因缘。今非末法时期乎。不曰有教无行乎。果能手各一册。读斯文。信斯言。发心受持。而时不曰末法。教不曰无行。是福慧在己。解脱由心已也。曩曾允为作序。兹践约。随喜助劝。</p>
<p style="text-align:justify;text-justify:inter-ideograph;text-indent:24.0pt;">中华民国岁次庚申仲秋稷门李炳南谨识</p>
<p><a name="a04"></a><span style="color:#333399">序<span lang="EN-US"></span></span></p>
<p>古人有三不朽，一曰立德，次曰立功，三曰立言。然则世之立德者，未必立言立功；立功者，未必立德立言；而立言者，亦未必立功立德。唯我大师兼而有之。夫乘戒俱急。止观圆融，勤苦自处，慈悯待人，立德也。兴建伽蓝，树立学社，培植后进，卫教弘法，立功也。法嗣天台，行修净土，疏经流布，昭示因果，立言也。诚以大师乃智者嫡传，灵峰嗣向，法门龙象，近世耆德。曩年弘化南北，海宇钦崇，凡当时知名之士，莫不以归依座下为荣。素以住持正法，净化人间为己任。宣统二年，尝首创南京僧师范学校，开中国僧教育之新纪元。晚年，驻锡宁波观宗寺，本其弘教利生，淑世救民之悲愿，阐扬圆顿教观，兼修念佛法门。并创设弘法研究社，作育僧材。一时法事兴腾，人才蔚起；如仁山、常惺、宝静、静修、显荫、显慈、妙真、妙柔、根慧、授松、道根等诸尊宿，皆社内学员，俟后分在各地，振锡竖拂，演教弘宗。繇是不特中兴天台一宗，而中国佛教之坠绪，实赖以重缵。大师博通三藏，兼谙世典；于无生中现生，于无灭中示灭。其住世时，恒以三业说法。盖举无踰范，止必中节，有威可敬，有仪可法，是身业说法也。三昧辩才，乐说无碍，曲引众生，离苦得乐，是口业说法也。妙义内蕴，辉光外现，彻法底源，应万物而无穷，是意业说法也。然虽曲逗凡情，应机施教；而犹恐根器不一，摄机未普。故又权作注疏，俾令易入。所撰各种，或单行流通，或见诸报章。时日不居，深恐散佚。倓虚忝列门墙，获受法乳。思欲续佛心灯，传师慧业，从事结集遗著，共搜得一百余万言。就中斟酌去取，编订校勘，列为四编。计第一编经释共四册：有《普门品讲义》、《普贤行愿品辑要疏》、《普贤十大愿王别释》、《圆觉经讲义附亲闻记》、《观经疏钞演义》、《大佛顶首楞严经序指味疏》。第二编观释共两册，全部印《大乘止观述记》。第三编论释全一册：有《念佛三昧宝王论义疏》、《教观纲宗讲录》、《始终心要解略钞》、《省庵勤发菩提心文讲义录要》。第四编忏释共三册：有《梁皇忏随闻录》、《水忏申义疏》。以上所列，共装十巨册。然以卷帙繁重，流通不便；为欲适应读者方便起见，将所搜各种，分订散装单行本，由华南学佛院次第印行。是大师色相虽邈，法身永存。不仅立言之旨不朽，而亦功垂后世，德泽流长，使后之仰慕大师者，得有所矜式矣。</p>
<p>佛历二九七九年农历辛卯八月中秋节日<span>&nbsp; </span>虚叙于香港新界荃湾弘法精舍华南学佛院</p>
<p><a name="a05"></a><span style="color:#333399">释题<span lang="EN-US"></span></span></p>
<p><font color="#333399">甲一<span>&nbsp; </span>释文题</font></p>
<p><font color="#333399">乙一<span>&nbsp; </span>文之由来</font></p>
<p>此一篇文，是净土大德，省庵法师所作。师在阿育王寺，供养释迦如来真身宝塔，发起两种感想：其一为：不生佛世，不见真佛，自悲悲人。其二为：犹得读经典，犹得见真身舍利（灵骨），自庆庆人。于涅槃纪念日，作供舍利大会；发四十八大愿，作此文以劝人发心。详见省庵法师语录。</p>
<p><font color="#333399">乙二<span>&nbsp; </span>文之价值</font></p>
<p>此文是祖师所作，名虽非经、非律、非论，而经律论三藏无不摄在其中。劝人发佛果之因心，为显法身续慧命之关键；实可当作经读，当作律看，当作论研究。故今讲此文，即当作讲经、讲律、讲论也。</p>
<p><font color="#333399">乙三<span>&nbsp; </span>文题之分释</font></p>
<p>劝发菩提心文为文题，古杭梵天寺沙门实贤撰为人题。</p>
<p><font color="#333399">乙四<span>&nbsp; </span>通别能所</font></p>
<p>此题有通别二分，文之一字是通题，劝发菩提心五字是别题。又有三重能所：（一）文为能诠，劝发菩提心为所诠。（二）祖师是能劝人，大众是所劝人。（三）发是能发，菩提心是所发。</p>
<p><font color="#333399">乙五<span>&nbsp; </span>五玄略释</font></p>
<p>五重玄义，为就一经题开出幽微难见，深有所以之旨也。天台宗祖师释经之遗规如此。五重者：一、释名，二、显体，三、明宗，四、论用，五、教相。</p>
<p><font color="#333399">丙一<span>&nbsp; </span>释名</font></p>
<p>此题以单法立名。一切经题可分七种：单人，单法，单喻，人法，人喻，法喻，及人法喻也。此题‘劝发菩提心’都是法，无人，无喻，故曰单法。</p>
<p>所言法者，有性法，有修法。此菩提心为性法（性德本具），劝发为修法（修德所显）。</p>
<p>心即我人日常思虑之心，此可为善、可为恶；成佛亦此心，做人亦此心，地狱亦此心。菩提此云觉道，亦即是心。然前心是妄心，此是真心；但妄者全真成妄，真者全妄即真也。此有三义：一、真性，二、实智，三、方便。</p>
<p>真性菩提者，即我人现前一念心性，上至诸佛，下至地狱，十法界众生，无不具足。是自性本具的如如理，又名本觉。不假造作，离诸虚妄，故曰真性菩提。</p>
<p>实智菩提者，依如如理，起如如智。又名始觉，如我人发起好心听经，皆是始觉之智。此智即是意识相应之慧心所，用此慧心所，照本觉理，如实了知，故名实智菩提也。</p>
<p>方便菩提者，用此菩提心，行菩萨道，鉴机说法，种种设施，度脱众生，是为方便菩提也。</p>
<p>心字是凡夫心；菩提是佛之妙心，即是圣心。今合言之者，欲人即凡心见圣心，依本智求佛智故。何以能尔？发字其要矣！菩提心无人不具，凡圣平等，生佛体一之法，无论智愚贤不肖皆具。既然皆具，何以不同诸佛？即无此发字耳。</p>
<p>发者，心本无生，仗境方起；如世间顺逆境界，能令善恶心生。今发菩提心，亦须缘境。约而言之，有其四种：（一）外见佛，内观身，自惭奋勉故。（二）悯念众生同己，欲化净故。（三）观佛相好功德，因喜乐故。（四）最胜佛果，非不可得，因勤求故。</p>
<p>劝者，劝勉也。文中举十种因缘，皆是劝勉之词，观文可知，不烦历举。</p>
<p>别题四义已释，今通题‘文’字。文者，文章也；积名成句，积句成章。</p>
<p><font color="#333399">丙二<span>&nbsp; </span>显体</font></p>
<p>此文以真性为体。虚明洞澈，湛寂常恒，寂照不二之体，不但三藏十二部一切经典皆以为体；即山河大地虚空，莫不以此为体也。</p>
<p><font color="#333399">丙三<span>&nbsp; </span>明宗</font></p>
<p>此文以慈悲为宗。既发菩提心后，慈悲之心自然能生。与乐曰慈，拔苦曰悲。</p>
<p><font color="#333399">丙四<span>&nbsp; </span>论用</font></p>
<p>此文以与乐拔苦为用。以慈悲之心，观于四谛，发四宏誓愿，不外慈悲二用。</p>
<p><font color="#333399">丙五<span>&nbsp; </span>教相</font></p>
<p>此文以方等生酥为教相。佛一代时教，有华严、阿含、方等、般若，及法华涅槃五时，喻以乳、酪、生酥、熟酥、醍醐五味。此文属第三时者，以非余四时所摄也。既是第三时，则大乘教法矣。</p>
<p>前讲文题，次讲人题。</p>
<p><font color="#333399"><a name="a06"></a>甲二<span>&nbsp; </span>释人题</font></p>
<p><b><span style="color:teal">古杭梵天寺沙门实贤撰<span lang="EN-US"></span></span></b></p>
<p>撰即作也。实贤，祖师之法名。贤者，望上非圣，望下非愚也。实本是行辈，但亦可作义解。祖师字思齐，能实践贤位，不徒空悬思想而已。祖师四十九岁生西，上品上生，且是西方圣人，名曰实贤，不亦宜哉。</p>
<p>沙门，此云勤息，勤修戒定慧，息灭贪嗔痴言，非世俗人也。</p>
<p>古杭即今杭州。梵天寺在凤山门外，宋时开山，明代中兴。祖师在清雍正时住持此寺，掩关寸香斋，课佛十万声。师生于康熙二十四年八月初八日，于雍正十一年二月十四日生西。</p>
<p><a name="a07"></a><span style="color:#333399">释文<span lang="EN-US"></span></span></p>
<p>此文甚长，先分三大科，如诸经之三分。序分从文初至‘方得名为真正发菩提心也’，正宗分从‘此菩提心诸善中王’至‘是为发菩提心第十因缘也’，流通分从‘如是十缘备识’至文终。</p>
<p><font color="#333399">甲一<span>&nbsp; </span>绪论—序分</font></p>
<p>序有通别。但经有通序者，以从西土来，故有通序以为证信。此文乃东土所作，无人不信，故无通序，但有别序。别序又名发起序。序分二科：</p>
<p><font color="#333399">乙一<span>&nbsp; </span>总标心愿为修行之先容</font></p>
<p><b><span style="color:teal">不肖，愚下凡夫僧实贤，泣血稽颡，哀告现前大众，及当世净信男女等，惟愿慈悲，少加听察。尝闻入道要门，发心为首；修行急务，立愿居先。愿立则众生可度，心发则佛道堪成。苟不发广大心，立坚固愿，则纵经尘劫，依然还在轮回；虽有修行，总是徒劳辛苦，故华严经云：“忘失菩提心，修诸善法，是名魔业”。忘失尚尔，况未发乎？故知欲学如来乘，必先具发菩萨愿，不可缓也。<span lang="EN-US"></span></span></b></p>
<p>此文即为第一总标心愿为修行之先容的一科。</p>
<p>不肖二字，表非圣贤，祖师之谦词也。因此文普劝天下人，老幼男女尊卑，俱可发心，语气未可一概。况当时在会，僧俗男女，或为菩萨影响，或为乘愿再来，为众生之导师，均未可知，故不敢自高而称不肖也。</p>
<p>愚下凡夫者：愚言愚昧，下为下根；凡夫言泛泛庸流，谦卑之极也。</p>
<p>僧者：和合众也。此是祖师自信语。所言和者，身和可同居，口和可同语，意和可同悦。</p>
<p>泣血稽颡者：此文以众生流浪生死，无有了期；祖师劝人发心，了脱生死。悲众生苦，至于哭泣；想心之切，泪如血下！祖师以至诚恳切之心，要求众生发心。正如常不轻菩萨，逢人礼拜祝愿，汝等皆当作佛；故曰稽颡。稽颡者，头顶礼拜也。</p>
<p>哀告现前大众者：欲表哀心，故以哀悲之声禀告也。现前大众，即现在目前之听众；非过去非未来，故曰现前。</p>
<p>当世净信男女等，指当时涅槃会上之大众也。明知此文定能各处宣传，故曰当世，即当尔之世也。或流传未来，亦可云当世，所谓当来之世也。信为道源功德母，有此信心，方能研究此文；从此发心，从此立行矣。无妄想杂念，清净之一念，方能真实相信。</p>
<p>唯愿慈悲者：唯者，唯一之心也。愿者，心中之所发也。以唯一之心，发此一愿。望现前大众要提起精神，听祖师下文一番劝告。</p>
<p>少加听察者：知现前大众，多是有事之人，并非空闲；而文语甚长，欲大众少加留意，故曰少加。察者，善思念之之义。听而不察，谓之徒听。听是闻慧，察是思慧；思已方可起修。闻但得福，思可得慧。</p>
<p>尝闻入道要门四句：尝闻，表非自说，曾听诸佛典也。菩提妙道之门，应当要入；否则长此沉沦，无有终际。若不发心，裹足不行；若能发心，即路远亦所不畏。修行差别甚多，如修净土行，修世间善行，修出世戒定慧之行。</p>
<p>立愿下：立愿者，如释迦佛立四宏誓愿，故能成就无上菩提。观世音十二大愿，故能行菩萨道。普贤十大行愿，故能成就如来功德。阿弥陀佛四十八愿，能成极乐世界。</p>
<p>四宏誓愿者：众生无边誓愿度，烦恼无尽誓愿断，法门无量誓愿学，佛道无上誓愿成。心发则要门开。菩提是佛之法，佛是菩提之人。佛为能证，菩提为所证。</p>
<p>广大心者：众生向来认错了心。不知我们之真心，竖穷三际，横遍十方；既要你发心，是发此广大心也。众生无边，我要度他，即是广大心。以一切众生，皆我心内之众生；如能发心度彼，无一不度矣。心之所期曰愿，愿之要制曰誓。初发心者，中途每多退失。故有颂曰：鱼子庵罗果，菩萨初发心；三时因中多，及其结果少。故须要制。如经偈云：假使铁轮顶上旋，终不退失菩提心。若但发露水道心，修小小行门，安能了脱生死？生死循环，升沉往复，如轮之转，故曰轮回。小福生天，福尽还堕；生人富贵，寿尽随失。故云徒劳辛苦也。</p>
<p>《华严经》至况未发乎者，此引华严作证。《华严经》者，释迦佛初成正觉，称法界性，演此大法，为经中之王。有一菩萨，往昔遇佛，已发菩提心；后在世间，修行菩萨道，将前所发心，忘却不知。不忆曰忘，心中忘记曰失。魔王因中亦修十善及未到地定，不发大心，故报生欲界天顶，取他变化，自在享用；故以欲界一切快乐为己快乐，欲界众生，皆其眷属也。</p>
<p>不用菩提心，即用生灭心；生灭心是有为之法。纵生天上，未出魔眷，故曰魔业。今之修行，依净土一宗，发愿求生西方；而不发菩提心，亦属不是。或问求生西方之愿，与菩提心如何分别？答曰：亦一亦二。何以故？如有人念佛精进，愿头恳切，决定生西；此乃西方之愿，非菩提心。若自己愿生西方，又愿人人同生，即是菩提心也。有此菩提心，生西亦是上品上生；若不发菩提心，但愿生西，不过中品中生也。最要！最要！须切记之。</p>
<p>故知欲学如来乘三句：菩提妙道，即是最上乘如来乘。《法华经》喻为大白牛车，非同小乘声闻缘觉之羊鹿车，及权乘菩萨之水牛车所可比，故曰最上乘也。具足发愿者，发四宏誓愿。此四宏愿，即是广度众生之愿，故曰众生无边誓愿度。广度不易，烦恼不断，不能度生，故次曰烦恼无尽誓愿断。欲断烦恼，须学法门，故曰法门无量誓愿学。上三愿已发而缺成佛一愿，则无目的，故又须发成佛之愿。此为具足发愿也。</p>
<p><font color="#333399">乙二<span>&nbsp; </span>别辨心愿为立行之标准</font></p>
<p><b><span style="color:teal">然心愿差别，其相乃多；若不指陈，如何趋向？今为大众略而言之。相有其八：所谓邪正真伪大小偏圆是也。云何名为邪正真伪大小偏圆耶？世有行人，一向修行，不究自心，但知外务：或求利养，或好名闻，或贪现世欲乐，或望未来果报。如是发心，名之为邪。既不求利养名闻，又不贪欲乐果报，唯为生死，为菩提。如是发心，名之为正。念念上求佛道，心心下化众生。闻佛道长远，不生退怯；观众生难度，不生厌倦。如登万仞之山，必穷其顶；如上九层之塔，必造其颠。如是发心，名之为真。有罪不忏，有过不除，内浊外清，始勤终怠。虽有好心，多为名利之所夹杂；虽有善法，复为罪业之所染污。如是发心，名之为伪。众生界尽，我愿方尽；菩提道成，我愿方成。如是发心，名之为大。观三界如牢狱，视生死如怨家；但期自度，不欲度人。如是发心，名之为小。若于心外见有众生，及以佛道，愿度愿成；功勋不忘，知见不泯。如是发心，名之为偏。若知自性是众生，故愿度脱。自性是佛道，故愿成就。不见一法，离心别有；以虚空之心，发虚空之愿，行虚空之行，证虚空之果，亦无虚空之相可得。如是发心，名之为圆。知此八种差别，则知审察；知审察，则知去取；知去取，则可发心。云何审察？谓我所发心，于此八中，为邪、为正？为真、为伪？为大、为小？为偏、为圆？云何去取？所谓去邪、去伪、去小、去偏，取正、取真、取大、取圆；如此发心，方得名为真正发菩提心也。<span lang="EN-US"></span></span></b></p>
<p>此为别辨心愿为立行之标准之一段文也。</p>
<p>发心、立愿两者，不可不辨。如遇良师善友，则发心立愿甚好；若遇邪师恶友，教你发心立愿，甚为危险。凡夫亦能发心立愿，但须明眼人点示，方可于多途之中，识得正途。今省庵法师是一个大善知识，故能分别指示，令有遵循也。</p>
<p>相，即发心立愿之相也。邪、正、真、伪、大、小、偏、圆，八相之中，前四为凡夫开正眼，后四兼为二乘菩萨指示；总为我人修行示标准也。</p>
<p>邪正等，皆从发心立愿上辨别。凡发心是邪心，立愿是邪愿，则谓之邪。我国有先天、无为、长生、弥勒等教门，皆是邪道。其中以先天为最盛，其祖号铁嘴兰风，俗姓罗。其初亦曾研究《法华》、《楞严》等经；因他贪作祖师，故窃取《法华》、《楞严》正文，杂以己见，撰五部六册龙经，以为己所造作，尊同法宝。推其原因，无非为求利养，为好名闻而已。</p>
<p>人欲修行，遇此等邪师，堕入其中。不知研究自心不在内外中间，无相无不相等理，只知向色身上研究关窍命宫等。所谓六门关闭紧重重，看见世界黑洞洞。以此为功夫，便是邪道。应当研究一种法门，要了脱生死，得菩提妙道，方为正发心、正立愿也。</p>
<p>伪，即假也；谓假发心，假立愿。无心造曰过，有心造曰罪。知见不泯者，知见著相，能所不泯也。</p>
<p>知自性是众生四句：了达一念心性，离过绝非，竖穷横遍，心佛众生，三无差别也。不见一法离心别有，所谓尽大地无非沙门一只眼，尽大地无非一卷经。以如是眼看如是经，尚有隔阂耶？虚空之心四句，清净妙法身，湛然应一切。</p>
<p>不依曰去，依他曰取。</p>
<p>此八段文，令行人作一个定盘针也。</p>
<p><font color="#333399"><a name="a08"></a>甲二<span>&nbsp; </span>本论—正宗分</font></p>
<p><font color="#333399">乙一<span>&nbsp; </span>总标发心因缘</font></p>
<p><b><span style="color:teal">此菩提心，诸善中王；必有因缘，方得发起。今言因缘，略有十种。何等为十？一者念佛重恩故。二者念父母恩故。三者念师长恩故。四者念施主恩故。五者念众生恩故。六者念生死苦故。七者尊重己灵故。八者忏悔业障故。九者求生净土故。十者为念正法得久住故。<span lang="EN-US"></span></span></b></p>
<p>此下为正讲‘菩提心文’四字。初四句，叹得令发。</p>
<p>诸善中王者：世出世间一切善法无量无边，故曰诸善。然善法有世善，有出世善。世间善有行善止善，出世善有妙善有粗善。世间八万四千尘劳，即有出世间八万四千波罗蜜门，皆是善法也。五戒是人善，十善及味禅是欲界天善，四禅八定是上界天善，戒、定、慧、四谛、十二因缘是二乘善，六度万行是菩萨善。此菩提心为佛之善也，故曰诸善中王。菩提心者，我人现前一念之心也。从心性德具，正因理性发起，为真性菩提；了因慧性发起，为实智菩提；缘因善性发起，为方便菩提。菩提者，自性中有无上妙道也。现前一念，具正了缘之三因；由此三因，发起真性实智方便之三菩提。真性菩提，成诸佛之法身；实智菩提，成诸佛之报身；方便菩提，成诸佛之应身。诸佛法身为法身德，诸佛报身为般若德，诸佛应身为解脱德。此菩提心，众生本具，不生不灭；然无因缘，不能发起。故此心亦因缘所生，即是依他起性；依他离执，即是圆成实性。圆成实性是体，依他起性是相，清净分别妙性是用，三大具足。</p>
<p>何等为十？下征列十因缘名：</p>
<p>一、念佛重恩故者：天有覆恩，地有载恩，日月有照临恩，父母有养育恩。惟佛有拔苦与乐恩，为天地日月父母所不可及，故佛恩最重也。</p>
<p>二、念父母恩故者：佛之重恩，世多不知；父母之恩，人应共晓。试思我今念佛修行，全仗此身。而此身之来，端赖父母之养育，而于母尤为劬劳，真所谓昊天罔极者。欲报亲恩，非发菩提心不可。然尚有过去生中之父母；我人之生，或于天上，或在人间，或于畜道，即有天上人间畜道等父母，其数无量，如何报得尽恩也。</p>
<p>三、念师长恩故者：居士有世间之师长，凡从幼受学书数，长而习诸职业，一切皆赖师长教诲，得有成就，即其恩也。出家人有出世师长，即剃度师，教授师，羯磨师等，成就戒身，成就法身也。</p>
<p>四、念施主恩故者：在家亦有施主，即祖宗之遗下财产者。出家人衣食住，皆从施主而得；若无施主，向何处安身立命？故施主之恩，实无有量；人惟无念，故不发菩提心耳。</p>
<p>五、念众生恩故者：众生恩，人多不知。我等出家人受菩萨戒时，读《梵网经》。经中第二十条戒律云：‘一切众生男子是我父，女子是我母，我生生无不从之受生。而杀而食者，即杀我父母，亦杀我故身。’此即前所云过去之父母也；天人鬼畜四趣之中，莫不有之。又，一切众生，莫不有心；凡有心者，皆当作佛。我人对于一切众生，当作未来诸佛观，生恭敬心，孝顺心。故凡老者，应作父母观；少者，应作兄弟观；幼者，应作子女观。</p>
<p>六、念生死苦故者：众生有身，身是苦本。苦之甚者，莫过生死。生时如龟脱壳，小孩生时，莫不啼哭，故知其苦。死时风刀解体，四大分张，如黄牛活剥皮时一样；我人不察，故不以为苦。</p>
<p>七、尊重己灵故者：己灵者，己之心灵也。一念清净，为成佛之因；一念不净，为九界之因。即己之心灵也。盖一念净时，佛界缘起；一念染时，九界缘起。一念恶心起，地狱相成；一念善心起，天上宫殿出现。自己念头，力量如是，故善念应增长保养，则为尊重己灵也。</p>
<p>八、忏悔业障故者：人生于世，内有贪嗔痴之三毒，外有身口意之三业。由三毒造三业，身有杀、盗、淫；口有两舌、恶口、妄言、绮语；意有贪、嗔、痴；共有十恶。上品恶业地狱因，中品饿鬼因，下品畜生因。受三皈，持五戒，行十善，皆是善业。但有相戒善，为有漏善业。此二者皆有所障，恶业障人天善果，有漏善障出世圣果，故曰业障。忏悔从惭愧心起，忏前愆，悔后过。悔，内自克责；忏，对众发露。不知忏悔，隐恶扬善，是求名利的众生，非发菩提之道者。</p>
<p>九、求生净土故者：此土修行成佛难，净土修行成佛易。若发菩提心则生上品，否则中下品而已。求生净土者，为在净土可学本领，普度众生；如世间学生游学外国，毕业归国，为国家服务，利益国民。在净土学何等本领？所谓‘证无生法忍’也。此土证忍，甚难甚难；若生净土，则见佛闻法，即证无生法忍；从此不违安养，回入娑婆，广度众生，同成正觉，游刃有余矣。</p>
<p>十、念正法得久住故者：此乃大心人能为。正法者，佛法教理行果四者完备时也。但有教理行者为像法，但有教理者为末法。释迦佛正法像法各一千年，末法则一万年。今去释迦已二千九百余年，是正在末法之初也。然苟众生果能依理起行，行满证果，又何患正法之不可复见哉？又，正法者，佛法也。佛法亦从缘起，人能发菩提心者，即有佛法。</p>
<p>十种因缘次第：佛为天人师，法中之王，而其恩亦最高广，故居第一。无此身不能报佛恩，而此身从父母生，故第二。父母虽出此身，而无师长之教，则无礼貌可习，无佛法可闻，故师恩第三。有父母生我身，有师长教我法，若无施主，则衣食住从何而来？故第四。一切众生，关系较疏，故又次之第五。此五者皆对于外而言也。其次五者皆对内之事：对内，生死切己，故第六。既知生死之苦，甘受轮回，不求出离，是为自暴自弃，故须尊己灵为第七。欲修佛法，若有种种障碍，则修行不成，故须忏悔以除之，故第八。障实有三，业障之前有烦恼障，业障之后则有报障，举中以赅前后也；但此三障，无量无边，若不生净土，如何忏悔得清？故须求生净土，为第九。我求生净土，非有他因，为众生故，为菩提故；众生若证菩提，即为正法住世，故念正法久住为第十。若非令正法久住，何以报佛重恩？故又还为第一。此十种因缘若循环也。</p>
<p><font color="#333399">乙二<span>&nbsp; </span>别释发心正义</font></p>
<p><font color="#333399">丙一<span>&nbsp; </span>念佛重恩</font></p>
<p><b><span style="color:teal">云何念佛重恩？谓我释迦如来最初发心，为我等故，行菩萨道，经无量劫，备受诸苦。我造业时，佛则哀怜，方便教化；而我愚痴，不知信受。我堕地狱，佛复悲痛，欲代我苦；而我业重，不能救拔。我生人道，佛以方便，令种善根，世世生生，随逐于我，心无暂舍。佛初出世，我尚沉沦；今得人身，佛已灭度。何罪而生末法？何福而预出家？何障而不见金身？何幸而躬逢舍利？如是思惟，向使不种善根，何以得闻佛法？不闻佛法，焉知常受佛恩？此恩此德，丘山难喻。自非发广大心，行菩萨道，建立佛法，救度众生；纵使粉身碎骨，岂能酬答？是为发菩提心第一因缘也。<span lang="EN-US"></span></span></b></p>
<p>以下分释其义。先释第一因缘。云何，征词也，自问自曰征。念者，明记不忘，念念在心也。恩者，惠也。</p>
<p>佛：为我教主释迦牟尼佛。牟尼是佛之大智，释迦是佛之大悲。有大智故不住生死，有大悲故不住涅槃。</p>
<p>最初发心者：即发四宏誓愿。而第一愿曰，众生无边誓愿度。我等为众生之一，度众生，即是度我等也。</p>
<p>菩萨道者：自利利他，上求下化之道也。</p>
<p>经无量劫二句：藏教大士，经三大阿僧祇劫；别教大士，经无量劫。度生时必受诸苦，头目手足，一切施舍。</p>
<p>佛则哀怜下：佛度众生，或现人道，或现他道，故曰，种种方便。</p>
<p>佛复悲痛下：悲痛，即大悲也。父子上山，各自努力，如何可代？故佛欲代我受苦，而卒不能。</p>
<p>常受佛恩者：如生人道，一切善知识，皆是诸佛化身；即各处宏法之人，皆是如来之使，佛之化身。是如来使行如来事者，生生世世，不舍众生也。</p>
<p>发广大心下，此下即教发心也。广大心，即慈悲心、菩提心也。无佛法则提倡之，有佛法则护持之，此为建立佛法也。有佛法之地，可以救度众生。救为救拔，大悲也；度为度脱，大慈也。有慈悲心为体佛心，体佛心则畅佛怀，畅佛怀则佛喜欢，此所以为报佛恩也。佛重恩为缘，念恩为因；因缘具足，方可发心。此为第一种。</p>
<p><font color="#333399">丙二<span>&nbsp; </span>念父母恩</font></p>
<p><b><span style="color:teal">云何念父母恩？哀哀父母，生我劬劳。十月三年，怀胎乳哺；推干去湿，咽苦吐甘，才得成人。指望绍继门风，供承祭祀。今我等既已出家，滥称释子，忝号沙门。甘旨不供，祭扫不给；生不能养其口体，死不能导其神灵。于世间则为大损，于出世又无实益；两途既失，重罪难逃。如是思惟，惟有百劫千生，常行佛道；十方三世，普度众生。则不惟一生父母，生生父母，俱蒙拔济；不惟一人父母，人人父母，尽可超升。是为发菩提心第二因缘也。<span lang="EN-US"></span></span></b></p>
<p>父母对于儿女分上，有多少勤劳辛苦？所以不念则已，念及则不觉心痛；故曰哀哀父母，生我劬劳也。重言哀者，言悲之切，痛之极也。父母之恩，侧重在母，故举十月怀胎等，以为缘也。</p>
<p>十月怀胎者：人自识神，投入母胎，初七日名曰歌罗罗，即父母精血初凝如酪状；二七日名羯罗蓝，此云软肉；三七日名遏部昙；四七日名闭尸，此言坚肉；五七日名形位；六七日名泡位（头手足五泡出）；九七名发毛爪齿位。在母胎中三十八个七日而出，即二百六十六日，名为十月。母孕子胎，腰酸脚软，饮食行动，均失常态；此十月中，母之劬劳为何如也！</p>
<p>推干去湿者：婴儿便利，污秽褓被；母将乾者推以与之，湿者抽以去之也。</p>
<p>咽苦吐甘者：母喂儿时，若食味苦，咽下自食；若是味甘，即吐以喂之。在家女人，至己生育儿女时，方知母氏之苦；故女子孝亲，多于男子。子已成人，男为之娶，女为之嫁；母氏心念，无刻不系于子。如此之恩，宜如何报？母若存时，宜时常存问，劝他念佛。母与女儿，爱情更重；女若能劝，母必能听。须知食母衣母，不足为孝；劝母念佛，求生西方，方是真孝。母老，临终要念佛生西；母能生西，方是孝女。如母已没，应于自己做功课时，代母拜佛回向。文中绍继云云，指儿子而言；然此等实是世人之愚见，不是出世的正知见也。何以故？凡为子女来者，不是讨债，即是还债。如前世欠他债，是来讨债的；如前世放他债，是来还债的。世人不知，贪著子女，真是可笑。</p>
<p>若论祭礼。若你一生造善得生天上，或生他家为人，安能享受？惟堕鬼趣，或稍能享受。如业重的饿鬼，亦不能得享；若入畜生道中，亦无享受之分。</p>
<p>绍继门风，供承祭祀二句，固系世间情见；然出家者，如不能以佛法利亲，反不若俗人之一片痴孝也。</p>
<p>出家者，但出父母家，非真出家；若真出家，须出三界家。出三界外，成等正觉，方为出家，否则不过名为出家而已。</p>
<p>释子者，释迦佛之子。沙门，此云勤息，勤修戒定慧，息灭贪嗔痴也。滥者，混也。滥称，犹言冒称也。忝，辱也，愧也。出家衣食，皆从施主边化来；若无功德，岂不于世有损？</p>
<p>唯有百劫千生下，出发菩提心报恩之法也。昔有一人出家，其母在家啼哭，不几年就死了。其人参学他方，归家省母；知母已殁，乃趋墓上，痛哭一场。祝问母生何处？空中报言：若到阿育王寺，礼拜如来真身舍利一藏，即可知母生处。其人如法，礼至四千一百拜时。闻母在云中，唤子名，告曰：我已得生天上矣。所以出家能发道心，则于父母有益；若奔走经忏，则于父母毫无实益也。</p>
<p>发愿常行佛道者：即依四宏誓愿做去，不外上求下化。发此愿者，即是发菩提心也。</p>
<p><font color="#333399">丙三<span>&nbsp; </span>念师长恩</font></p>
<p><b><span style="color:teal">云何念师长恩？父母虽能生育我身，若无世间师长，则不知礼义；若无出世师长，则不解佛法。不知礼义，则同于异类；不解佛法，则何异俗人？今我等粗知礼义，略解佛法，袈裟被体，戒品沾身；此之重恩，从师长得。若求小果，仅能自利；今为大乘，普愿利人，则世出世间二种师长，俱蒙利益。是为发菩提心第三因缘也。<span lang="EN-US"></span></span></b></p>
<p>袈裟：此云解脱衣。身穿解脱服，是堂堂僧相。</p>
<p>戒品者：沙弥十戒，比丘二百五十戒，比丘尼五百戒，菩萨十重四十八轻戒。品，类也。戒目众多，故曰品。</p>
<p><font color="#333399">丙四<span>&nbsp; </span>念施主恩</font></p>
<p><b><span style="color:teal">云何念施主恩？谓我等今者，日用所资，并非己有。二时粥饭，四季衣裳，疾病所需，身口所费，此皆出自他力，将为我用。彼则竭力躬耕，尚难糊口；我则安坐受食，犹不称心。彼则纺织不已，犹自艰难；我则安服有余，宁知爱惜？彼则荜门蓬户，扰攘终身；我则广宇闲庭，悠游卒岁。以彼劳而供我逸，于心安乎？将他利而润己身，于理顺乎？自非悲智双运，福慧二严，檀信沾恩，众生受赐，则粒米寸丝，酬偿有分，恶报难逃。是为发菩提心第四因缘也。<span lang="EN-US"></span></span></b></p>
<p>此就出家人说，但汝等在家人亦要听听，晓得出家人的苦处。在家人虽贫穷者，亦有施主恩。春耕、夏耘、秋收、冬藏，是农夫躬耕之苦。</p>
<p>悲智双运句下，言发菩提心也。下化曰悲，上求曰智；悲属于福，智属于慧。</p>
<p>檀信沾恩者：施主供养，无非为求福；汝有福慧，则可令他受福。倘能念佛求生西方，将来回入娑婆，亦可广度有情，令檀信沾惠矣。</p>
<p><font color="#333399">丙五<span>&nbsp; </span>念众生恩</font></p>
<p><b><span style="color:teal">云何念众生恩？谓我与众生，从旷劫来，世世生生，互为父母，彼此有恩。今虽隔世昏迷，互不相识；以理推之，岂无报效？今之披毛带角，安知非昔为其子乎？今之蠕动蜎飞，安知不曾为我父乎？每见幼离父母，长而容貌都忘；何况宿世亲缘，今则张王难记。彼其号呼于地狱之下，宛转于饿鬼之中，苦痛谁知？饥虚安诉？我虽不见不闻，彼必求拯求济。非经不能陈此事，非佛不能道此言；彼邪见人，何足以知此？是故菩萨观于蝼蚁，皆是过去父母，未来诸佛；常思利益，念报其恩。是为发菩提心第五因缘也。<span lang="EN-US"></span></span></b></p>
<p>诸佛、父母、师长、施主等恩，多已明了，已度我苦、生我身、教我礼、给我衣食故。惟众生恩甚为难知，儒道经教中多未道及，惟我佛经中言之。何以佛能言之？因佛有三明六通，能知过去未来；世间夫妻父子，无非恩怨关系。佛为出世之救主，无量劫来，广度众生，洞知灼见，皆从实验得来。</p>
<p>众生之名，通于十界。天上是著乐众生，修罗是嗔恚众生，地狱鬼畜是受苦众生，人道是苦乐相间众生，若出世间声闻缘觉是自了汉众生，菩萨是大道心众生，佛名无上众生也。</p>
<p>法身堕于五道，名曰众生。从最初一迷之后，从迷积迷，遂至今日。</p>
<p>其间三十年为一世，百年为一生，或一回生来一回死去为一生。生六欲天皆有父母，生修罗道中男父女母，畜生道中牡父牝母，其父母恩，与人道无异。</p>
<p>每见幼离下，以今世状况比诸前世，且专就人道为言，以见亲切。非经不能陈此事，《阿含经》、《大日经》、《悲华经》、《地藏经》等，经中均有言之者。邪见人说，一灵真性，化为虚空。</p>
<p>佛有佛眼，菩萨有法眼，故能见过去事。</p>
<p>此等蝼蚁皆有心，皆当作佛，皆是未来诸佛。</p>
<p>诸佛菩萨，神通广大；令其出世，普令得益。利益于他，即是报父母恩也。</p>
<p>《梵网经》第二十条戒，须行放生业；不是放生生灵，是报父母恩。戒杀不是戒杀生灵，是报父母恩；若杀生，即是杀父母矣。</p>
<p><span style="color:#333399"><font color="#333399">丙六 念生死苦</font></span></p>
<p><font color="#333399">丁一<span>&nbsp; </span>地狱苦</font></p>
<p><b><span style="color:teal">云何念生死苦？谓我与众生，从旷劫来，常在生死，未得解脱。人间天上，此界他方，出没万端，升沈片刻。俄焉而天，俄焉而人，俄焉而地狱、畜生、饿鬼。黑门朝出而暮还，铁窟暂离而又入。登刀山也，则举体无完肤；攀剑树也，则方寸皆割裂。热铁不除饥，吞之则肝肠尽烂；烊铜难疗渴，饮之则骨肉都糜。利锯解之，则断而复续；巧风吹之，则死已还生。猛火城中，忍听叫嗥之惨；煎熬盘里，但闻苦痛之声。冰冻始凝，则状似青莲蕊结；血肉既裂，则身如红藕华开。一夜死生，地下每经万遍；一朝苦痛，人间已过百年。频烦狱卒疲劳，谁信阎翁教诫？受时知苦，虽悔恨以何追？脱已还忘，其作业也如故！<span lang="EN-US"></span></span></b></p>
<p>天上人间者：天上是生死海中人升上去，地狱鬼畜是生死海中人沉下去。</p>
<p>此界他方者，有广狭二义：广则如娑婆与极乐，狭则如此邑与彼都。</p>
<p>万，举大数；其实何止于万？乃是无量无数也。</p>
<p>俄焉者：天眼看下界，四五十年不过一天半天；诸佛菩萨与上界天眼，看来更速。</p>
<p>黑门以下，言地狱苦。猛火城中云云，系善人游地狱之所闻见。</p>
<p>一夜死生者，《俱舍论》云：人间五十年，四天王天一日夜；四天王天百年，为等活地狱一日夜。</p>
<p><font color="#333399">丁二<span>&nbsp; </span>畜生苦</font></p>
<p><b><span style="color:teal">鞭驴出血，谁知吾母之悲？牵豕就屠，焉识乃翁之痛？食其子而不知，文王尚尔；啖其亲而未识，凡类皆然！当年恩爱，今作怨家；昔日寇仇，今成骨肉。昔为母而今为妇，旧是翁而新作夫。宿命知之，则可羞可耻；天眼视之，则可笑可怜。<span lang="EN-US"></span></span></b></p>
<p>鞭驴出血四句，是则因果。在南京金耕县养驴家，子生才三岁而母死。其母生平未有善业，因窃其父银四元送人，乃堕为驴；养于其家，已十六年矣。一日，负粮食返；驴老行迟，子怒而鞭之；驴顾其子而哭，子不知其为母也。牵曳至家。至夜，驴之魂神告其子曰：我是尔母！我窃尔父四银，故作驴以还债。今债还清，我苦已脱；今后御驴，勿痛鞭也。黄岩县有开屠行者，死时，自割臀肉，啖而食之；肉尽尚不死。令其子割肉一刀，腌之而后死。过三年，行畜一猪，甚肥大，重可二百斤，明日欲杀而卖之。其夜托梦于其子云：此猪是你的父。其子遂畜而不杀。</p>
<p>食其子四句者：文王为西伯侯，德望甚盛。诸侯疾纣无道，欲以文王为天子。纣闻之，乃囚文王于羑里。纣臣告纣云：文王不是圣人，可杀其子以食之；如其知者，方可为圣。纣乃杀文王之子伯邑考，作羹以食文王。纣以其不知子肉也而食之，非圣人也，乃释之。</p>
<p><font color="#333399">丁三<span>&nbsp; </span>生死苦</font></p>
<p><b><span style="color:teal">粪秽丛中，十月包藏难过；脓血道里，一时倒下可怜。少也何知，东西莫辨；长而有识，贪欲便生。须臾而老病相寻，迅速而无常又至。风火交煎，神识于中溃乱；精血既竭，皮肉自外干枯。无一毛而不被针钻，有一窍而皆从刀割。龟之将烹，其脱壳也犹易；神之欲谢，其去体也倍难。心无常主，类商贾而处处奔驰；身无定形，似房屋而频频迁徙。大千尘点，难穷往返之身；四海波涛，孰计别离之泪？峨峨积骨，过彼崇山；莽莽横尸，多于大地！向使不闻佛语，此事谁见谁闻？未睹佛经，此理焉知焉觉？其或依前贪恋，仍旧痴迷；只恐万劫千生，一错百错。人身难得而易失，良时易往而难追。道路冥冥，别离长久；三途恶报，还自受之。痛不可言，谁当相代？兴言及此，能不寒心？是故宜应断生死流，出爱欲海；自他兼济，彼岸同登。旷劫殊勋，在此一举。是为发菩提心第六因缘也。<span lang="EN-US"></span></span></b></p>
<p>此下说生的状况。</p>
<p>粪秽四句，言生苦。胎盘在母亲生藏（小肠）之下，熟藏（大肠）之上，在胎如在地狱；母食热时，如火烧地狱；母食冷时，如寒冰地狱；母行步时，如确铸地狱；母身居下，如压山地狱。</p>
<p>风火交煎下，言死苦。</p>
<p>依前贪恋者：贪欲恩爱不放舍，则生死不了；以生死从贪爱中来。</p>
<p>得人身难者：经云：得人身如爪上土，失人身如大地土。</p>
<p>良时易往者：一寸时光，一寸命光；是日已过，命亦随减。</p>
<p>是故宜应下，劝我等发大心，行菩萨道，念佛求生西方也。所谓：不用三祇修福慧，但将六字出乾坤。</p>
<p><font color="#333399">丙七<span>&nbsp; </span>尊重己灵</font></p>
<p><b><span style="color:teal">云何尊重己灵？谓我现前一心，直下与释迦如来无二无别；云何世尊无量劫来早成正觉，而我等昏迷颠倒，尚做凡夫？又，佛世尊则具有无量神通智慧，功德庄严；而我等则但有无量业系烦恼，生死缠缚。心性是一，迷悟天渊；静言思之，岂不可耻？譬如无价宝珠，没在淤泥；视同瓦砾，不加爱重。是故宜应以无量善法，对治烦恼。修德有功，则性德方显；如珠被濯，悬在高幢。洞达光明，映蔽一切；可谓不孤佛化，不负己灵。是为发菩提心第七因缘也。<span lang="EN-US"></span></span></b></p>
<p>己者，自己。灵者，各人的灵魂。此即我人现前一念之心也。各人有各人的心，即各人有各人的灵。此心在六根门头出现，在眼能见，在耳能闻，在鼻能嗅，在舌能尝，在手执捉，在足运奔。悟之者称为佛性，迷之者号为灵魂。</p>
<p>尊者，尊崇。重者，郑重。世人不知己之心性是佛，一味向外驰求，自甘暴弃。今祖师提出尊重二字，意欲令人归到一念，不要东奔西驰，不要东想西想；收在一处，一心不乱，此心当下与释迦如来平等无二矣。</p>
<p>世尊：周昭王二十四年降生，为从本垂迹。今言无量劫来早成正觉，乃显其本也；见《法华经》‘如来寿量品’文。</p>
<p>世尊因地，发菩提心，行菩萨道，福慧两严，悲智双修，故能成无上正等正觉。而我等轮回六道，出没四生，昏迷颠倒，故无量劫来直至于今，依然尚作凡夫。</p>
<p>神通，解脱德也。智慧，般若德也。功德庄严，法身德也。</p>
<p>业系者，系属六道之业，业障也。烦恼，谓见思、尘沙、无明；纷烦之法，扰乱心中，烦恼障也。生死有分段变易两种，报障也。</p>
<p>佛之三德，我人之三障，高下不可以道里计；一悟一迷，相差如此。同一心性（即己灵），圣凡异路；安可不放下心来，回光返照乎？</p>
<p>譬如下，喻文。无价宝珠，喻一念心性也。淤泥，喻烦恼也。瓦砾，喻灵魂也。是故以下，劝发心文。善法者，出世善法戒定慧等，对治烦恼见思、尘沙、无明。烦恼为善法对治，则转三障为三德；而己之灵魂，转为佛性矣。</p>
<p><font color="#333399">丙八<span>&nbsp; </span>忏悔业障</font></p>
<p><b><span style="color:teal">云何忏悔业障？经言：犯一吉罗，如四天王寿五百岁，堕泥犁中。吉罗小罪，尚获此报；何况重罪，其报难言！今我等日用之中，一举一动，恒违戒律；一餐一水，频犯尸罗。一日所犯，亦应无量；何况终身历劫，所起之罪，更不可言矣。且以五戒言之，十人九犯，少露多藏。五戒名为优婆塞戒，尚不具足；何况沙弥、比丘、菩萨等戒，又不必言矣。问其名，则曰我比丘也；问其实，则尚不足为优婆塞也，岂不可愧哉！当知佛戒不受则已，受则不可毁犯；不犯则已，犯则终必堕落。若非自愍愍他，自伤伤他，身口并切，声泪俱下，普与众生，求哀忏悔，则千生万劫，恶报难逃。是为发菩提心第八因缘也。<span lang="EN-US"></span></span></b></p>
<p>此从上节业系文来。忏悔者，即对治之修德也。</p>
<p>先讲业障，当就出家人说。出家人有五种逆罪。突吉罗此云恶作，但属身口，不属于意。第五篇名有百条，最轻之戒也。犯之者生大惭愧，对佛忏悔，即可消除，不必作法忏也。</p>
<p>四天王一年，此间要十八万年，五百岁当九百万年。</p>
<p>尸罗此云戒。无日不造罪，故一生业障无边。如普贤菩萨云：罪若有体相者，尽虚空界，不能容受。</p>
<p>杀生、偷盗、邪淫、妄语，四性恶，所得者为性罪，受戒时云能持。后有一重遮戒，即不饮酒，若犯则有遮罪。五戒者，不杀生、不偷盗、不邪淫、不妄语、不饮酒也。露，肯说也。藏，不肯说也。</p>
<p>沙弥戒十条，比丘戒二百五十条，分为五篇，即：四波罗夷、十三僧伽婆尸沙，三十尼萨耆波逸提、九十波逸提、一百众学法是也。</p>
<p>有恶因必招苦报，若不忏悔，其报必遭，其报难逃。</p>
<p>若非二字，贯到求哀忏悔。身口并切下，心切故泪出。以己例他，故普与众生求也。一念之差，即堕恶道；一念忏悔，即障消恶灭；则一念心可不尊重乎！尊重一心，则是尊重己灵也。</p>
<p>信愿持名，求生净土，的拔一切业障根本，此忏悔法之最神者。从此断轮回，出三界，生西方，见弥陀，佛道易成，此之谓尊重己灵。</p>
<p><font color="#333399">丙九<span>&nbsp; </span>求生净土</font></p>
<p><b><span style="color:teal">云何求生净土？谓在此土修行，其进道也难；彼土往生，其成佛也易。易故一生可致，难故累劫未成。是以往圣前贤，人人趣向；千经万论，处处指归。末世修行，无越于此。然经称少善不生，多福乃致。言多福，则莫若执持名号；言多善，则莫若发广大心。是以暂持圣号，胜于布施百年；一发大心，超过修行历劫。盖念佛本期作佛；大心不发，则虽念奚为？发心原为修行；净土不生，则虽发易退。是则下菩提种，耕以念佛之犁。道果自然增长；乘大愿船，入于净土之海，西方决定往生。是为发菩提心第九因缘也。<span lang="EN-US"></span></span></b></p>
<p>十方诸佛皆有净土，今专指西方极乐世界，阿弥陀佛国土也。十方净土与极乐亦无少异，但诸佛愿力不同，故功德有殊。阿弥陀佛有四十八愿，专为我等苦恼众生，方便接引；他方诸佛，无此愿力。所谓‘十方三世佛，阿弥陀第一’也。</p>
<p>此土者，此娑婆国土也。娑婆，此言堪忍众苦也。在此土修行，虽得精进，难见成功；因世界为恶世界，众生为苦众生。外境内情，悉能障道；欲修行者，进得一尺，退得一丈。</p>
<p>此土有五种难处：世道不好，年多灾难，一也。知见不正，外道朋兴，二也。贪嗔情炽，昏散交侵，三也。身口意业，悉不清净，四也。寿命短促，五也。</p>
<p>西方有五种好处：一生西方，皆得不退，一也。四季无更，二也。水鸟风林，皆说妙法，三也。观音势至为善友，弥陀佛为良师，四也。寿命长远，五也。</p>
<p>行、住、坐、卧，皆可念佛，易也。临终时，一句弥陀相应，即生西方，易也。七日可成，一生取办，易也。</p>
<p>往圣前贤者：文殊、普贤、天亲、马鸣、龙树诸菩萨，皆发愿求生西方。慧远、智者、善导、永明、中峰、楚石、莲池、蕅益、省庵、彻悟诸祖师，皆宏扬净土，念佛生西。</p>
<p>千经万论者：《华严》、《宝积》、《弥陀》三经，《文殊问般若经》、《法华经》，皆归宿于此。《智度论》、《起信论》、《十住论》，无不宗尚于此。</p>
<p>无越者，莫过也。三藏十二部，一切教人用功，莫妙于小本《弥陀经》，莫妙于持名，莫妙于一心不乱。</p>
<p>善根不多，则不信念佛；福德不多，不能定心念佛。念佛何以多福德？佛号是无量寿、无量光；寿即是福，光即是智。佛之福智庄严，一念其名，则万德多召于我，必矣。布施如黄金，佛号如如意宝珠；念佛为成佛之因，布施是世福，如何可及？</p>
<p>发广大心，即发菩提心也。发心之善，昔有老僧，已证罗汉。一日，偕小沙弥进城乞食。沙弥见牛耕田，忽发怜悯心；老僧忽命前行，衣包自携。嗣沙弥念及度生之难，老僧即命彼携包后行。后见乞丐，又生怜悯；老僧自携包裹，命前行如初。沙弥怪而问之。某僧曰：汝发怜悯众苦之心，即是大悲心，即是菩萨心；我是罗汉，应该尊汝。若不发心，我是老修，汝是新修，应该侍我后行也。</p>
<p><font color="#333399">丙十<span>&nbsp; </span>令正法久住</font></p>
<p><font color="#333399">丁一<span>&nbsp; </span>痛念正法难遇</font></p>
<p><b><span style="color:teal">云何令正法久住？谓我世尊，无量劫来，为我等故，修菩提道，难行能行，难忍能忍，因圆果满。遂致成佛。既成佛已，化缘周讫，入于涅槃。正法像法，皆已灭尽；仅存末法，有教无人。邪正不分，是非莫辨；竞争人我，尽逐利名。举目滔滔，天下皆是。不知佛是何人？法是何义？僧是何名？衰残至此，殆不忍言；每一思及，不觉泪下！<span lang="EN-US"></span></span></b></p>
<p>正法即佛法，是正正当当的法。佛法有两眼，一看事，一看理。成佛亦是正等正觉，因正故果正也。令法久住，约竖论；若论各处闻此等法会，即约横论。舍身饲虎，割肉代鸽，舍全身为半偈，皆难行能行也。</p>
<p>化缘者，五时说法，教化众生因缘也。</p>
<p>如来三藏十二部经典尚全，故曰有教。得果人无，故曰无人。所谓仅有教理，无有行果。</p>
<p>佛，觉也。自觉、觉他、觉行圆满也。法，轨持义，又解脱义。僧，和合众。谓身和同住，口和同语，意和同悦，为出世之上人，故曰众中尊。</p>
<p><font color="#333399">丁二<span>&nbsp; </span>正明必须发心</font></p>
<p><b><span style="color:teal">我为佛子，不能报恩。内无益于己，外无益于人；生无益于时，死无益于后。天虽高，不能覆我；地虽厚，不能载我。极重罪人，非我而谁？由是痛不可忍，计无所出。顿忘鄙陋，忽发大心；虽不能挽回末运于此时，决当图护持正法于来世。是故偕诸善友，同到道场；述为忏摩，建兹法会。发四十八之大愿，愿愿度生；期百千劫之深心，心心作佛。从于今日，尽未来际；毕此一形，誓归安养。既登九品，回入娑婆；俾得佛日重辉，法门再阐。僧海澄清于此界，人民被化于东方；劫运为之更延，正法得以久住。此则区区真实苦心。是为发菩提心第十因缘也。<span lang="EN-US"></span></span></b></p>
<p>僧海者：僧众心灵，广大如海；僧众妄想自心灭，如水澄清。</p>
<p>东方者：震旦国在印度东方也。</p>
<p>劫运者：末法万年之运，延一日为一劫，永远不断也。</p>
<p>正宗分十科之文已竟。</p>
<p><font color="#333399"><a name="a09"></a>甲三<span>&nbsp; </span>结论—流通分</font></p>
<p><font color="#333399">乙一<span>&nbsp; </span>躬自反省</font></p>
<p><b><span style="color:teal">如是十缘备识，八法周知，则趣向有门，开发有地；相与得此人身，居于华夏。六根无恙，四大轻安；具有信心，幸无魔障。况今我等，又得出家，又受具戒，又遇道场，又闻佛法，又瞻舍利，又修忏法，又值善友，又具胜缘；不于今日发此大心，更待何日？<span lang="EN-US"></span></span></b></p>
<p>此下至终一段文，乃菩提心文，第三科流通分也。</p>
<p>趣向有门，谓能知取舍，即八法周知也。开发有地，即十缘备识也。</p>
<p>华夏，亦中国也，故佛法在正法时已流到。若日本，则至唐时始传；西洋，则近今始传；皆因不在中国故也。</p>
<p>以上言末法中一种难得之机会。</p>
<p>出家后，先求戒，次持戒。禅堂参禅，丛林听教，即戒定慧三无漏学也；能行此三学，方得谓之出家。破见思惑，了分段生死，超凡入圣，方得谓之大丈夫也。莫道袈裟容易得，都因宿世种菩提。</p>
<p>在家但受五戒，六重四大轻戒。若论沙弥十戒，二百五十戒的出家具戒，在家人绝分也。</p>
<p>阿育王寺舍利宝塔，为中国三处如来真身舍利塔之一也。忏法是涅槃忏。世道太平，得遇讲经，是胜缘也。聚数百人于一堂，听者听，讲者讲，不容易也。诸经首序六种成就，亦即序胜缘耳。</p>
<p><font color="#333399">乙二<span>&nbsp; </span>普劝大众</font></p>
<p><b><span style="color:teal">惟愿大众，愍我愚诚，怜我苦志；同立此愿，同发是心。未发者今发，已发者增长；已增长者，今令相续。勿畏难而退怯，勿视易而轻浮；勿欲速而不久长，勿懈怠而无勇猛。勿委靡而不振起，勿因循而更期待；勿因愚钝而一向无心，勿以根浅而自鄙无分。譬诸种树，种久则根浅而日深；又如磨刀，磨久则刀钝而成利。岂可因浅勿种，任其自枯？因钝弗磨，置之无用？<span lang="EN-US"></span></span></b></p>
<p>同立此愿者，立此众生无边誓愿度等四愿也。汝能发此愿，即是肉身菩萨。</p>
<p>发心者，要念念发，刻刻发，时时发，日日发，月月发，年年发，生生发；要至众生度尽，我愿乃尽。</p>
<p>如何发心？在三宝前说‘众生无边誓愿度’等四句；发后只要朝思夕思，无有间断，退后怯弱，不肯发心。</p>
<p>口为意根之苗，意为五根之地。</p>
<p>发心之人，不知随缘，不知因病施药，不免吃亏。故菩提心天天发，度众生随缘度。发心有成佛种子，否则成佛种子无有得植，以菩提为无分故。</p>
<p>八勿字为安慰之词。大心日发则日广，不发则心愈小愈愚。心无二用，不发菩提心，即发众生心也。众生心不发善便发恶，故菩提心乐得发也。</p>
<p><font color="#333399">乙三<span>&nbsp; </span>苦乐相校</font></p>
<p><b><span style="color:teal">又，若以修行为苦，则不知懈怠尤苦。修行则勤劳暂时，安乐永劫；懈怠则偷安一世，受苦多生。<span lang="EN-US"></span></span></b></p>
<p>此段文乃苦乐相校，是勉励之语也。一生不了，一错百错，多生更苦。</p>
<p><font color="#333399">乙四<span>&nbsp; </span>至再叮咛</font></p>
<p><b><span style="color:teal">况乎以净土为舟航，则何愁退转？又得无生为忍力，则何虑艰难？当知地狱罪人，尚发菩提于住劫；岂可人伦佛子，不立大愿于今生？无始昏迷，往者既不可谏；而今觉悟，将来犹尚可追。然迷而未悟，固可哀怜；苟知而不行，尤为痛惜。若惧地狱之苦，则精进自生；若念无常之速，则懈怠不起。又须以佛法为鞭策，菩友为提携；造次弗离，终身依赖，则无退失之虞矣。勿言一念轻微，勿谓虚愿无益；心真则事实，愿广则行深。虚空非大，心王为大；金刚非坚，愿力最坚。大众诚能不弃我语，则菩提眷属，从此联姻；莲社宗盟，自今缔好。所愿同生净土，同见弥陀，同化众生，同成正觉；则安知未来三十二相，百福庄严，不从今日发心立愿而始也。愿与大众共勉之。幸甚幸甚！<span lang="EN-US"></span></span></b></p>
<p>况乎下，善巧之勉励语也。净土舟航，要三资粮，信、愿、持名。能具三者，即落在航内矣。</p>
<p>无生忍力，能降龙伏虎。</p>
<p>苏州朱姓人，进士也。一日到虎丘山，入寺听佛印禅师讲《金刚经》圆满。经云‘一切有为法’四句。夕梦阴差五人，引至一处，五人饮茶。朱欲饮被阻，曰：你是闻佛法的人，不可饮。寻即醒，乃依梦状行，到其处；见其家厨下新产六小犬，五生一死。即惊悟：我若不闻《金刚经》法，则我已为狗子矣。乃发心读《金刚经》，后又发心念佛。临终，向亲友告别曰：我要生西方矣。至日，亲友麡集，乃往园中攀树枝，说偈立化。年七十九岁。</p>
<p>凡夫心力不可思议，造业由此，成佛亦由此。</p>
<p>莲社一百二十三人，个个同生西方，同乘大愿船，同度娑婆苦海；同闻妙法，同证无生。勉强发心！勉励发心！</p>
<p align="right" style="text-align:right;text-indent:24.0pt;">范古农居士记要·大光标科参梓</p>
<p align="right" style="text-align:right;text-indent:24.0pt;">据四十年华南学佛院印行本</p>
<p style="text-align:justify;text-justify:inter-ideograph;text-indent:24.0pt;"><span lang="EN-US">&nbsp;</span></p>
