<p align="center" style="text-align:center"><b><span style="font-size:36.0pt;color:#FF6600">华严三昧章<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">唐魏国西寺沙门法藏述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p style="text-indent:18.0pt;">华严三昧章一卷，新罗崔致远作贤首传。用华严三昧观直心中十义配成十科。证知此章即观文也。东洋刻本改其名为发菩提心章。于表德中。全录杜顺和尚法界观文。近三千言。遂疑此本非贤首作。庚子冬。南条文雄游高丽。得古写本。邮寄西来。首题华严三昧章。仇校尽善。登之梨枣。因来本作章。故仍其旧。尚有华严世界观。求而未得也。</p>
<p style="text-indent:18.0pt;"><span lang="EN-US">&nbsp;</span></p>
<p align="right" style="text-align:right;text-indent:18.0pt;">石埭杨文会识</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;"><span style="color:#333399">华严三昧章<span lang="EN-US"></span></span></p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">三昧略以四门分别。发心第一。简教第二。显过第三。表德第四。</p>
<p style="text-indent:18.0pt;"><span lang="EN-US" style="&quot;Courier New&quot;">&nbsp;</span></p>
<p style="text-indent:18.0pt;">初中问。云何名发菩提心。答曰。依起信论。有三种心。一者直心。正念真如法故。二者深心。乐修一切诸善行故。三者大悲心。救度一切苦众生故。依此三心。各曲开十门。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">就初直心中。具有十心。一者广大心。谓誓愿观一切法悉如如故。二者甚深心。谓誓愿观真如。要尽源底故。三者方便心。谓推求简择。趣真方便故。四者坚固心。谓设逢极苦乐受。此观心不舍离故。五者无闲心。谓观此真如理。尽未来际。不觉其久故。六者折伏心。谓若失念。烦恼暂起。即便觉察折伏令尽。使观心相续故。七者善巧心。谓观真理。不碍随事巧修万行故。八者不二心。谓随事万行。与一味真理。融无二故。九者无碍心。谓理事既全融不二。还令全理之事互相即入故。十者圆满心。谓顿观法界。全一全多。同时显现。无障无碍故。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第二深心中。亦具十心者。一者广大心。谓于遍法界一切行门。誓当修习学故。二者修行心。谓于无边行海。对缘修造故。三者究竟心。谓凡所修学。要当成就。乃至菩提故。四者忍苦心。谓能忍大苦。修诸难行。不以为难故。五者无厌足心。谓顿修多行。情无厌足故。六者无疲倦心。谓于一难行。多时勇悍。无疲倦故。七者常心。谓于一一行。各尽未来际。念念相续。恒不断故。八者不求果报心。谓修此诸行。不求人天二乘果故。九者欢喜心。谓凡修诸行。称本求心。皆大欢喜故。十者不颠倒心。谓凡所修行。皆离二我。俱绝三轮故。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第三大悲心中。亦具十心。一者广大心。谓于一切众生。皆立誓愿。将度脱故。二者最胜心。谓度彼要当得佛果故。三者巧方便心。谓求度众生巧方便法。要当成就故。四者忍苦心。谓堪忍代彼一切众生受大苦故。五者无厌足心。谓于一一难化众生。化以无量方便。无厌离故。六者无疲倦心。谓化一难化众生。设于无量劫荷负众生苦。不以为劳故。七者常心。谓于一一众生。尽未来际。念念无闲。不休息故。八者不求恩报心。谓于诸众生作此广大饶益。终不希望毛端恩报故。九者欢喜心。谓令众生得安乐时。过自得轮王乐。释梵天王。乃至二乘涅槃故。十者不颠倒心。谓不见能化及所化故。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第二简教者。问。众生修行。为要藉受持圣教。方成行耶。为要须舍教法。行方成立耶。答。通辨此义。略有十类众生。一者。自有众生。元不识教。悬舍圣言。师自妄心。或随邪友。违教修行。以为心要。外现威仪。内怀巧伪。巧伪诳惑。是魔徒党。此为最恶人也。二者。自有众生。亦背圣教。不读经典。以质直心。随逐前人。谓为出要。勤苦修行。竟无所益。此虽轻于前类。犹非好人也。此上二人。俱舍圣教。不得义理。三者。自有众生。闻前二人背教为损。即便唯读圣言。不解义意。莫知修行。唯以巧伪。依傍圣教。求名求利。违自所诵。顺妄背真。此虽不舍圣言。犹非好人也。四者。自有众生。受持读诵。唯逐文句。不知义理。不解修行。唯以直心读诵为业。虽无巧伪。胜过前人。犹非究竟。此上二人。俱不舍教。不得义理。五者。自有众生。读诵圣教。分知解行。随力修行。多读文句。少有修行。虽是好人。犹非究竟。六者。自有众生。广寻圣教。遍知解行。渐修圣教。顺教修行。取意专修。不复多读。此虽胜前。犹非究竟。七者。自有众生。受持圣教。深会其意。亡筌得实。唯在修行。不复寻言。虽舍教筌。犹非究竟。八者。自有众生。寻教得旨。知一切法无不称性。是故于文字教法亦不待舍离。持此顺性之教。则为正行。此虽不舍教而得真。犹非究竟。九者。自有众生。常受持称性之言教。遂得于不舍不著。恒观绝言之真理。不舍不滞。俱起二行。经云。圣说法。圣默然者。是其事也。此虽理事无碍。二行俱起。犹非究竟。十者。自有众生。寻教得真。会理教无碍。常观理而不碍持教。恒诵习而不碍观空。此则理事俱融。合成一观。方为究竟也。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第三显过。问。色空。空色。为相即耶。为不相即耶。答。有四句。谓即亦不可。非即亦不可。俱亦不可。非俱亦不可。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">初中有二。谓据人及法。就人有四句。若色即空有二过。一。凡迷同圣过。以凡夫见色是真空故。二圣智同凡过。以所证真空。即是凡见色故。若空即色亦有二过失。一圣应同凡。见妄色故。二凡应同圣。见真空故。就法四句者。若色即空。还有二过。一。坏俗谛过。以青黄等色。即是真空。则无别俗故。二者坏真谛过。既以青黄等相为真空。则别无真空故。若空即色亦有二过失。一。坏真谛过。以空即是青黄等。则无真空故。二。坏俗谛过。以真空为色。则无妄色故。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第二非即亦不可者。亦有二失。据人四句者。若色不即空有二失。一者。凡迷不成过。以所见色。非虚妄故。二。凡无悟圣过。以所见妄色。隔色空故。若空不即色。亦有二失。一圣智不成过。以取色外。非真空故。二圣不从凡过。以空异妄色。圣自圣故。就法四句者。若色不即空有二失。一。坏俗谛过。以色不无性待缘不得有故。二。坏真谛过。以不会色归空。则无真空故。若空不即色。亦有二失。一坏真谛过。以色外断空。理非真故。二。坏俗谛过。以空非色。妄无依故。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第三。俱亦不可者。谓若色即空不即空。空即色不即色。亦有二种。先据人有二失。一。凡圣杂乱过。二。迷悟不成过。次就法亦有二失。一。二谛杂乱过。二。二谛不成过。思之可见。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第四非俱亦不可者。谓若色非空非不空。空非色非不色者。亦有二种。先就人有二失。一。迷无悟圣期。悟不从凡过。二。圣凡既杂乱。二位俱坏过。二。据法者亦有二失。一。二谛各别俱不成过。二。二谛混杂失法体过。思之可见。</p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">第四显德。自有五门。一。真空观。二。理事无碍观。三。周遍含容观。四。色空章。十门止观。五。理事圆融义。（案日本南条文雄校云。此下初三门无释可考。似让其释于杜顺法界观也。）四。色空章。十门止观者。第一。会相归性门。于中有二种。一。于所缘境。会事归理。二。于能缘心。摄散入止也。第二。依理成事门者。亦有二种。一者。所归之理。非断空故。不碍事相宛然。二。由所入之止不滞寂故。复有随事起于妙观。第三。理事无碍门者。亦有二种。一。由习前理事。融通交彻。令无碍故。二双现前故。遂使止观。同于一念顿照故。第四。理事双绝门者。由事理双观。互相形夺故。遂使两相俱尽。非事。非理。寂然双绝。是故令止观双泯。迥然无寄也。第五。心境融通门者。即彼绝理事之无碍境。与彼泯止观之无碍心。二而不二故。不碍心境。而冥然一味。不二而二故。不坏一味。而心境两分也。第六。事事相在门者。由理带诸事。全遍一事。是故以即止之观。于一事中见一切法。而心无散动。如一事。一切亦尔。第七。彼此相是门者。由诸事悉不异于理。理复不异于事。是故以不异止之观。见一事即是一切。而念不乱。如一事。一切亦尔。第八。即入无碍门者。由交参非一。与相含非异。体无二故。是故以止观无二之智。顿现即入二门。同一法界。而心无散动也。第九。帝网重现门者。由于一事中具一切。复各具一切。如是重重。不可穷尽。如一事既尔。余一切事亦然。以止观心境不异之目。顿现一切。各各重重。悉无穷尽。普眼所瞩。朗然现前。而无分别。亦无散动也。第十。主伴圆备门者。菩萨以普门之智。顿照于此普门法界。然举一为主。一切为伴。主伴互容。皆悉无尽。不可称说。菩萨三昧海门。皆悉安立。自在无碍。然无异念也。五。理事圆融义十门。第一。理事俱融门。事虚理实。相摄全收。融成十义。一。缘起事法。以虚无性故。举体全理也。二。真性理法。以真实故。不碍举体全事也。三。由前二义不相离故。理事俱存。四。由二义相夺故。理事双泯也。五。事全理而事不坏。六。理全事而理不失。七。二俱存而俱不立。八。俱亡而俱不泯。九。前八相顺而俱现。十。皆各相夺而无不泯。并锐意思之。第二。理法隐显门。理性随事。隐显融通。亦有十义。一。以理全事故。理隐也。二。事全理故。理显也。三。以前二不相离故。隐显俱立也。四。以二义相夺故。非隐非显。五。以全事而不自失故。即隐常显也。六。以事尽而不泯他。即显常隐也。七。此二不相离故。即俱隐俱显也。八。相夺二亡故。俱非隐显也。九。由前八义。同一理性。不相碍故。同时俱现也。十。同时相夺。义无不尽。泯同一味。亦非一也。深思可见。又单隐单显。各有四义。及俱存俱泯十义。思准可知。第三。事法存泯门。事相随理。存亡自在。亦融成十义。一。以事全理故。事泯也。二。以理全事故。事存也。三。以前二不相离故。亦存亦泯。四。以二相夺故。非存非泯也。五。以举体全理。事相方成故。即泯而存也。六。以事举体全成。无不荡尽故。即存而泯也。七。以二义相顺故。即存即泯俱存。八。相夺故。即存即泯俱泯也。九。以前八义。同一事法。存亡自在。无碍俱现。十。以同时相夺义故。无不尽圆融迥超出情表。亦深思可见。单存单泯等十义。准前思之。第四。事事相在门。事法缘起。力用相收。亦有十义。一。众缘起法。于中若无一缘。余一切缘全不成故。是故即一缘有力。能摄一切。余并无力。摄在一中。即一现多隐也。二。以多唯一故。是故即多缘有力。而能收一。一缘无力。摄在多中。即多现一隐也。三。由前二义不相离故。无碍俱现也。四。以各相形夺。无不尽故。即非隐非现也。五。由有力摄他时。必无力入他故。现即隐也。六。无力入他时。必有力摄他故。隐即显也。七。俱摄无不俱入故。隐显俱现也。八。俱摄俱入。必不俱故。隐显斯绝也。九。以前八义同一缘起门。自在俱现前也。十。各相形夺。超然无寄。圆融绝虑也。亦深思会意。可以准知。又单摄单入等十义。亦准前思之。第五。一事隐现门。一事望多。有摄有入。隐显自在。亦有十义。一。由一摄多故。一现也。二。由一入多故。一隐也。三。以摄入同时一法故。亦隐亦显也。四。全摄相夺各尽故。非隐非现也。五。由一能摄多。方能入于多。是即现常隐也。六。由入多故。方能摄多。是即隐常现也。七。由具前二义。方为一故。俱隐俱现也。八。二义同一相夺俱尽故。非隐非现也。九。合前八义。同在一法。无碍顿现前。十。由前诸义。各相夺尽。泯然无寄。迥超言虑。即俱泯也。并各去情如理思之。又如摄入具隐现有此十义。当知隐现具摄入。亦有十义。准思之。第六。多事隐现门。多事望一。有摄有入。隐显自在。亦有十义。一。由多摄一故。多显也。二。由多入一故。多隐也。三。以摄入俱现故。亦隐亦现。四。摄入相夺故。俱非也。五。以多能摄一。方能入一。即显常隐。六。以能入一方能摄一故。即隐常显也。七。以具前二义。方为多故。即隐即显俱现也。八。同体二义。必相夺尽。即隐显非也。九。合前八义。同时顿现前也。十。以前诸义。各相形夺。泯然超绝。准前思之。又隐显具摄入十义。同前思准。第七。事事相是门。缘起事法。展转相成。体互有相无。彼此相是。亦有十义。一。于大缘起中。若无一缘。非直所起不成。彼能起缘体亦不成。是故一缘是能成。为有义。多缘是所成无体。是空义。是即多归于一故。一存多泯也。二。多亦为一故。多为能成。是有义。一为所成。是空义。是即一归于多故。多存一泯。三。两门二义。并不相离故。即存亡俱现。四。形夺俱尽故。即存亡俱泯也。五。一为能成。必有所成故。是即摄一同一之有。即是废自同他之空也。六。多为能成。必有所成故。亦摄废同时也。七。一多各二不相离故。无碍俱现也。八。摄废同体。定不得故。即俱非也。九。一多缘起。随义成立故。则相是存亡俱存现前。十。能成存亡空有俱反故。泯然超绝也。深思可知。第八。一事存泯门。然一望多。有摄他废自。相是存泯。亦有十义。一。此法有摄他同己故。自存也。二。废己同他故。自泯也。三。收废俱现故。亦存亦泯也。四。以二义全夺故。俱非也。五。非尽己同他。无以尽他同己。是故即泯常存也。六。反上句故。即存常泯也。七。二义不相离故。存即泯。泯即存。俱现也。八。相夺全尽故。存泯。泯存。俱非也。九。合前八句。一事法不相障碍。俱现前也。十。诸义同体相夺俱尽故。超然绝虑也。思之可见。第九。多事存泯门。然多望一。既摄他废自。相是存亡。亦有十义。一。以多有摄一同己故。多存也。二。以多有废自同一故。多泯也。三。以前二义不相离故。存泯双现。四。形夺俱尽故。双非也。五。以非不摄一同多。无以废多同一。是故存即泯也。六。非不同一。无以摄一。泯即存也。七。由存即泯故。有泯。由泯即存故。有存。二义不相离故。存泯。泯存。俱现前也。八。由存无不泯故。非存。由泯无不存故。非泯。二义形夺两亡故。俱非也。九。由八义同位相须。法体方立。是故圆通无碍。俱现前也。十。由前诸义。各互相夺。定取不得。是故无不超绝。挺然无寄。唯证相应也。会意思之。第十。圆融具德门。然上诸门。并同大缘起。无障无碍。圆明自在。亦有十义。一。诸门融合。圆明顿现。具足一切也。二。随举一门。亦具一切。三。随举一义。亦具一切。四。随举一句。亦具一切。五。以此圆分。俱是总相。是故融摄一切。六。俱是别相。莫不皆是所摄一切。七。俱是同相。能所摄义。齐均同故。八。俱是异相。义各别不离故。九。俱是成相。缘起义门。正立俱现故。十。俱是坏相。缘起无作。同一味故。此上诸义中。各有解行境。会意思之。此即略辨理事圆融。若能熟思。使法理现前。则华严义旨。由此稍开耳。</p>
<p style="text-indent:18.0pt;"><span lang="EN-US">&nbsp;</span></p>
<p style="text-align:justify;text-justify:inter-ideograph;text-indent:18.0pt;">华严三昧章竟<span lang="EN-US" style="&quot;Courier New&quot;"></span></p>
<p style="text-indent:18.0pt;"><span lang="EN-US">&nbsp;</span></p>
<p style="text-indent:18.0pt;">谨案唐贤首国师著述。中土久佚。经　杨仁山先生转辗求得者。为华严探玄记。未刻梵网经菩萨戒本疏。入楞伽心玄义。起信论义记。别记。法界无差别论疏。十二门论宗致义记。华严义海百门。以上各种已刻行而楞伽经疏七卷。法华经疏七卷。华严策林一卷。日本续书　先生藏有此谓系膺本华藏世界观一卷。及此三昧章。则求之日本亦不可得。日本南条文雄君。尝覆　先生书云。法藏所作三昧观者。义海百门。或华严杂章之异名也。　先生辨其非是。覆书云。法藏所作华严三昧观。崔致远作别传。已用其直心中十心名目。贵国所刻发菩提心章。录十心之文。与崔同。并有三十心。而与法界观。及他种凑合而成。谨知华严三昧观当有全本流传高丽也。祈请驻韩道友访之。又书云。近闻贵宗同人往高丽布教者颇多。唐法藏所作华严三昧观华严世界观二种。高丽或有存者。乞寄信求之。岁庚子。南条君游高丽。访得此本。寄　先生书云。在韩日。得唐法藏华严三昧章写本。因奉赠一本。未知此果与华严三昧观同乎。抑异乎。　先生覆书云。华严三昧章。与菩提心章同。而阙法界观之文。始知二书同出一本。即华严三昧观无疑矣。以上均照录原文　盖　先生之于此书。历数十年之久遍行中日韩三国。一再访求。仅乃得之。至足宝已。　先生得是写本。识以数语。谓将登之梨枣。而珍藏箧衍。未遑付梓。　先生西归。忽忽六载。同人几不复知有此事。乃者覆检　先生遗稿。始知梗概。觅得底本。□为校刻。以竟　先生未竟之志。谨以　先生原文冠于卷首。并节录　先生与南条君往来书牍中语如右。俾当世咸知是书久佚之后。得之非易。异日者。傥能更得楞伽疏等四种刻之。与是书并显于世。不尤法门之大幸欤。</p>
<p style="text-indent:18.0pt;"><span lang="EN-US">&nbsp;</span></p>
<p align="right" style="text-align:right;text-indent:18.0pt;">丁巳仲春海盐徐文霄附识</p>
<p style="text-align:justify;text-justify:inter-ideograph;text-indent:18.0pt;"><span lang="EN-US">&nbsp;</span></p>
