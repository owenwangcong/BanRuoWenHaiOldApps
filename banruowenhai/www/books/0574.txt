<p align="center" style="text-align:center"><b><span style="font-size:36.0pt;color:#FF6600">离奇因果谈<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">张一勉居士著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">（一）</a></span></p>
<p align="center" style="text-align:center"><span lang="EN-US"><a href="#a02">（二）</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">（一）<span lang="EN-US"></span></span></p>
<p>先大父以总角之年，投效军旅，时值前清同光之际，捻军横行于黄淮间，清军连营数百里，以事剿阻，而以淮军为中劲，先大父隶焉。初为弁目，屡建奇功，不数年洊升至千总。捻平，与教匪战，每歼其渠魁，再晋守备，即戡回获胜，遂专阃矣。先大父伟健雄猛，善击技，尤能御狡卒，每得其死力，故战辄捷，捷必奇，声名震于敌我。</p>
<p>按先曾祖亦阃帅也，殁于太平天国之役，清廷录其功，赐以世袭军职。先祖本当承荫，无须以弁目起也，缘其性豪爽，敢于作为，少时家居学书，兼从先曾祖母习武事，矫健冠于乡里，每为人复仇，事后挺身认罪，不使人受系缧，而地方吏亦以其正直，且系宦族，每曲纵之。会有其窗友，为里中巨豪殴辱，愤而自缢死。其新婚妇披孝服，抱其灵主，诣学中泣于先祖前，请为报仇，先祖走避，而心许之。年余，人已淡忘，先祖挟洋枪，乘雨夜，掩人豪者家，尽杀之，戮二十余口，遂奔他乡逃逮，会捻匪窜至，城陷，当事者皆死难，案竟寝矣。后先祖变籍贯名字，投入行伍，以战功而入仕途，终至专阃建纛，可谓壮矣。</p>
<p>清之末纪，先祖倦于干禄，转心好善事，乐闻佛法，与先祖母设佛堂，朝夕礼念，殊虔谨。清社既覆，遂隐退，不复总绶。益事净业，精进不怠。犹好施舍，每朔望，必舍食，冬日，则舍衣，灾荒至，则舍粮。由是贫困者恒集于门，晨昏若市，先祖一一礼接之，家人偶或稍慢，辄予厉责，无敢辩者。</p>
<p>曾忆右邻有一寡妪，甚贫，子复不孝。一日诣先祖前痛哭，诉其子，乞教益之，先祖诺焉。翌日邀其子至，百方晓谕之，教以事亲立身之道，子感泣而去。不数日，妪又泣来，复诉其子。先祖乃至其家，再谕之，更约保甲，与之订契，后不得逆其母。俄顷，妪又泣至矣。先祖怒，偕保甲持契，入其室，拘之于通衢，数其罪而殴之，坠其齿，裂其臂，几死，而后已，众皆唾污之，辱骂之，乃至折挺以助先祖，子惧甚，创甚，哀泣求免，众始散。由是遂不敢忤逆。久之，先祖查其已悔改，乃出资助之理生，未几，竟至小康。</p>
<p>又，里中议建观音庙，无人首其事，众议戴先祖任之，数请不允，乃改推赵姓者焉，赵故好利，颇侵损庙资，久之，工不得竣。一夕，赵忽暴毙。众再戴先祖，先祖曰：造寺善事也，我固不愿后人，以有赵氏梗于中，我知其难成，故洁身自守，以俟来日，未料赵食报若是之速也。然而耗款过钜，劝募无门奈何。众闻先祖出，乃奋力损舍，聚集若干，终不足，先祖乃尽变其产以益之，或劝为儿孙想，稍留几许，先祖答：儿孙自有儿孙福，不为儿孙作马牛，我方欲为留一乐善好施之典型，使矜式之，留产实不必也。既庙成之日，先祖于圣像前三肃而退，由不复入焉。</p>
<p>自此之后，家计稍艰，先祖乃谋贸迁以给口，初至汉上，颇获利润，期年再往，适遇大水，灾民数万，喁喁待哺，先祖怜之，尽举所有予之，徒步行返，家人闻，哭笑俱非。有故交程某，已显贵，闻之，遣仆送千金，会邑中传疫，多有死者，先祖又以其半购药舍之。</p>
<p>先伯父卒业于保定军校，未几，任某部营长，参予桐柏荆紫剿匪之役，尝率部袭入匪穴，至，匪已星散，无所得。忽一老者来，讯先伯乡里事甚详，并问先祖安，辞出，遗一简于案上，折视之，匪首也，云曾受祖惠，故避三舍以报，非不能战也。</p>
<p>先严尝过襄阳北部，宿荒村中，主人瞽翁也，与交谈，言及先祖，惊呼而去，俄顷间，村人扶老携幼来观，问先祖起居，有潸然下泪者。问之，十数年前，村传疫，死者众矣，先祖闻，偕医至，遍药之，活人颇多，村固脊贫，耕无牛，先祖复出资市三牛予之，今者繁育十数头矣。村人感念，绘先祖像供于土地祠中。翌日往观，固不若也。</p>
<p>家兄仕于白河，父老知是先祖胤，欢极，率之观先祖德政碑及故居，能道向昔琐事甚详。是年，先祖忌日，集资延僧诵经追荐之。一老者哭拜甚哀，问之，云：少时为盗窃，不齿于乡里，被拘获，见先祖，先祖温语劝勉力，且言相君面当以术致富也，奈何潦倒至此，我终当囚若，国法也。异日来我私所，当有以助之。老者窃喜，次日，先祖升堂，提至，责数百板，股肉尽脱，死而苏再，释之，乃不敢为非，亦不敢往见，久之，先祖亲至其家，予数十金，命诣邑中名医处习歧黄术，未几果以医名，今田连陌，而屋比栉矣。</p>
<p>先祖还历之年，亲友为之庆，至者千数，率不相识，皆蒙其惠，展转得知来而者。是夕，曾祖母忽梦三健者执刀杖入，状凶鸷而意殊恶，执先祖出，疾追之，至户外，则见先祖卧血沼中，抚之，项折矣。惊觉，以告家姊，家姊亦梦如斯，益惊。以讯于先祖，祖亦惊，细问所见，笑曰：我固知彼不怿于我也，今果至矣。再问，不复言。由是诵弥陀圣号甚勤，无他异。</p>
<p>未几有疮生颈上，先祖素健者，不以为意。数月，转剧，终至不起，殁之日，颈裂数寸，无脓血，俨然刀创。病中，时叫儿孙辈诫之曰：勿谓无报应，因果可畏。我一生正直，无负己心，唯少时以睥睨怨，杀人，后悔之，终身憾焉，今感恶疾，非无由也。家祖母欲为祷于山寺，笑曰：业由己作，罪自心生，设祷可免，世无病苦矣。家姊皈信耶苏教，先祖诫之曰：勿谓罪福由神，而肆己心，心肆神不能福之，行恭神不能罪之，苟迷信于神，限届业满而报至日，悔无及矣。由是家姊亦皈依正法。</p>
<p><a name="a02"></a><span style="color:#333399">（二）<span lang="EN-US"></span></span></p>
<p>因果之事，难说难信，苟能澄思深虑，扪心参之，则又因种果生，历历不爽。识其理者，谓祸福在我；昧其义者，言天道好还。实则天犹可欺，我心难负。一念之微，未必待及神知，心田之中，已播因种，万世祸福，由斯决矣。百般遇合，不劳天定，诚可谓：自作自受，唯人自招。</p>
<p>先外祖母系出商城周氏，父仕至中堂，有政绩。课子甚严，故周太君幼能诗画，且通文牍制艺，释老百家之学。复娴女红，犹精烹调，时有才女之称。先外曾祖，方分茅陕甘，闻，为先外祖聘之。于归之日，披绮纨，御脂粉，华年神仪，光被四室。妇工妇容，一时莫比。尤善伺翁姑意，喜怒不待言知，唯睥昵妯娌行，窘人不为犯己。事每甘其言而狠其行，侔其利而忽其德。以是之故，举家百余众，莫不畏而逊之，犹难免于祸也，遂有王熙凤之称，可谓酷肖矣。</p>
<p>尝畜一雏婢，姣慧能体人意，众皆爱之，独周太君恶之甚。初不予食，继不予饮，不予寝卧便溺，非以教之，观其窘困疲敝以自乐也。人或为言，辄转激翁姑而罪之，故无敢劝解者。一夕有蛇入室，蛇蜒纵横，不畏人，诸仆操挺欲击之，太君不可，令婢为之生致，婢不敢进，笞之，亦不敢，复以火烙之，始首肯，而蛇已缘柱盘于梁上，命仆叠桌椅促婢登，婢泣而上，甫立，蛇昂首吐舌以示威，婢惊坠折肋。太君责以懦拙，锢于厕者累日。或窃告其姑，责之始令畀以就医，已奄奄将毙矣。然太君自喜，每以告人：我治婢殆毙。又一日，婢误碎一杯，太君怒极而笑，命捉一猫纳婢裤内，鞭猫，猫惧，不得出，撕且啮，腿肉为之尽裂，血透重衣，婢痛极而厥，复以火烙之，苏而罢。</p>
<p>有侄纳妇，妇淳谨，疏于礼，恶太君，人皆危之，妇固不知也。未几太君以事激侄怒，掴辱其妇。复讽其嫂，咒噬其媳。又惑其姑，绝其定省。妇大惫，不知所以，人怜而告之，始悟，亟具珍玩以献，太君笑而却之，给役焉，劳而拒之，以他人阴事告，始喜。由是宠之若圭璧，而妇遂为虎伥，不叛不贰，终其一生。</p>
<p>太君久不妊，忽梦熊罴，喜甚，日礼送子菩萨，祈生儿。并以阃令，驱先外祖，遍礼邑中诸寺庙，祭必求丰，礼必期隆，稍有违误，立怒，怒必掏夫，以是夫之两臂胸腹，伤累累且遍。及临蓐，招产婆伺之，痛苦终日，儿不下。招医者药之，无效。招巫者祷之，不灵。举家遑遑，环伺而听，入夕，产矣。初生一蛇，长尺许，其粗如臂，吐舌张口，蠕蠕而动，众惊绝，亟毙而弃之。复生一男，三日而夭。由是威筲敛，人皆暗喜，谓菩萨有灵，祈有验矣。未几，为太君知，讥者遍获遣责，皆太君以计唆他人为之，未尝出一语动一指也。</p>
<p>后，太君晏坐恒颦其眉，众惧，以为将窘辱人矣，或避之，或谄之，唯恐祸之及己。月余，复摄己颊，众益惧，而太君反无所为，由是堂以下，门以内，男妇百辈，喘喘不安矣。俄而，太君病卧矣，问疾者，侍药者，承欢者，户之为穿。顷之病遽，口斜矣，男为祷于庙，女为祈于室，家人无饱食而宁席者。又有时，目盲，呻吟之声，闻于户外，而众侍之反怠。弥留之期，众散矣，索汤水而不可得。惊呼呓语，终霄不绝，但听之而已。及其卒，无人知，延至翌日，一炊事妇觉有异，往窥之，出语众，众皆忭然。其殡也，无为之戚者，唯所畜之婢哭之哀，或以问，曰：太君以虐为德，冥不畏因果报应，何其愚也，我怜而哭之耳。太君享年三十有一。遗有诗词文稿盈夹，水墨刺绣多帧，余犹及见。</p>
