<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">授记品第六</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;&quot;Times New Roman&quot;;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">授记品第六<span lang="EN-US"></span></span></p>
<p>第二周说法中，已说如来喻化、中根领悟、及佛重述成三节，此应说第四节佛为授记。授、与也，记、记别也。善与恶皆可授记，如将为阿罗汉、将堕地狱之类。又或为众所知识之人，或为甚深微妙之义，及或有广大殊胜之因果，均应授记。摩诃迦叶四人，以有因果各各广大殊胜，当为授记，故有此品。</p>
<p>如来方便说三，则乘体有异矣。然若执著乘定有异之说，是必小乘种姓人不能成佛。今为对治此染慢及显示乘平等故，故说此品。</p>
<p>能授者，为有后得智中世俗智之佛；所授者，必为可受记体性之众生。若无此体性，则不能授之矣。故如举外道妄执之无体性法以询佛，佛虽一切智者，亦默置不答，以既无体性则不可记别故。</p>
<p><font color="#333399">戊四<span>&nbsp; </span>佛为授记</font></p>
<p><font color="#333399">己一<span>&nbsp; </span>为四人现前授记</font></p>
<p><font color="#333399">庚一<span>&nbsp; </span>授大迦叶记</font></p>
<p><font color="#333399">辛一<span>&nbsp; </span>长行</font></p>
<p><font color="#333399">壬一<span>&nbsp; </span>授因记</font></p>
<p><b><span style="color:teal">尔时、世尊说是偈已，告诸大众，唱如是言：“我此弟子摩诃迦叶，于未来世，当得奉觐三百万亿诸佛世尊，供养恭敬，尊重赞叹，广宣诸佛无量大法。<span lang="EN-US"></span></span></b></p>
<p>此记别大迦叶将来成佛之因行也。恭敬尊重赞叹，谓以身、口、意三业虔诚奉佛。广宣大法，则为利他功德也。</p>
<p><font color="#333399">壬二<span>&nbsp; </span>授果记</font></p>
<p><b><span style="color:teal">“于最后身得成为佛，名曰光明如来、应供、正遍知、明行足、善逝、世间解、无上士调御丈夫、天人师、佛、世尊。<span lang="EN-US"></span></span></b></p>
<p>此记别号。大迦叶本有身光饮吞日月之德为本因，遂以彰其佛果。</p>
<p><b><span style="color:teal">“国名光德，劫名大庄严，佛寿十二小劫，正法住世二十小劫，像法亦住二十小劫。<span lang="EN-US"></span></span></b></p>
<p>此记国名、劫名、与寿量。光德者、亦以光明为国之果德。正法、像法等，解均见前。</p>
<p><b><span style="color:teal">“国界严饰，无诸秽恶、瓦砾、荆棘、便利不净。其土平正，无有高下、坑坎、堆阜。琉璃为地，宝树行列，黄金为绳以界道侧，散珠宝华，周遍清净。<span lang="EN-US"></span></span></b></p>
<p>此记国土庄严清净之相。</p>
<p><b><span style="color:teal">“其国菩萨无量千亿，诸声闻众亦复无数。无有魔事，虽有魔、及魔民，皆护佛法”。<span lang="EN-US"></span></span></b></p>
<p>此记眷属皆为菩萨，及魔民皆知护法也。迦叶以修头陀苦行为因，故其果报上亦无贪著五欲、娆乱佛法之魔民魔事。</p>
<p><font color="#333399">辛二<span>&nbsp; </span>重颂</font></p>
<p><b><span style="color:teal">尔时、世尊欲重宣此义而说偈言：“告诸比丘！我以佛眼，见是迦叶，于未来世过无数劫，当得作佛。而于来世，供养奉觐三百万亿诸佛世尊，为佛智慧净修梵行，供养最上二足尊已，修习一切无上之慧，于最后身得成为佛。其土清净，琉璃为地，多诸宝树，行列道侧，金绳界道，见者欢喜。常出好香，散众名华，中中奇妙以为庄严。其地平正，无有邱坑。诸菩萨众不可称计，其心调柔，逮大神通，奉持诸佛大乘经典。诸声闻众无漏后身，法王之子，亦不可计，乃以天眼不能数知。其佛当寿十二小劫，正法住世二十小劫，像法亦住二十小劫，光明世尊其事如是”。<span lang="EN-US"></span></span></b></p>
<p>此中初一颂半、标告，次十颂半、颂记，末半颂、结之。</p>
<p><font color="#333399">庚二<span>&nbsp; </span>为余三人授记</font></p>
<p><font color="#333399">辛一<span>&nbsp; </span>请记</font></p>
<p><b><span style="color:teal">尔时、大目犍连、须菩提、摩诃迦旃延等，皆悉悚栗，一心合掌，瞻仰尊颜，目不暂舍，即共同声而说偈言：“大雄猛世尊，诸释之法王！哀愍我等故，而赐佛音声。若知我深心，见为授记者，如以甘露洒，除热得清凉。如从饥国来，忽遇大王膳，心犹怀疑惧，未敢即便食；若复得王教，然后乃敢食。我等亦如是，每惟小乘过，不知当云何得佛无上慧？虽闻佛音声，言我等作佛，心尚怀忧惧，如未敢便食。若蒙佛授记，尔乃快安乐。大雄猛世尊，常欲安世间，愿赐我等记，如饥须教食”。<span lang="EN-US"></span></span></b></p>
<p>此长行与偈颂，标请记之式与请记之辞。悚栗、敬惧之貌。长行叙大目<span>&nbsp; </span>连等三人，惧不得受记及希得受记之状。以下七颂，复分为三：初二颂，颂赞请。次四颂，颂喻请。后一颂，颂结请。诸释法王，谓以释迦为姓者非止一人，而佛则诸释中之法王也。深心、甚深恳切之心。见人受记，如受甘露，正明希望之深心。饥国、喻小乘匮乏大乘之法。大王膳、喻一乘妙法。疑惧未食，喻虑己无大乘之分，未敢领取修行也。言我等若得佛授记，则自尔欣当作佛，犹得王教食，而饥国之民始敢食于王膳。</p>
<p><span style="color:#333399">辛二　授记<span lang="EN-US"></span></span></p>
<p><span style="color:#333399">壬一　授须菩提记<span lang="EN-US"></span></span></p>
<p><span style="color:#333399">癸一　长行<span lang="EN-US"></span></span></p>
<p><b><span style="color:teal">尔时、世尊知诸大弟子心之所念，告诸比丘：“是须菩提，于当来世，奉觐三百万亿那由他佛，供养恭敬，尊重赞叹，常修梵行，具菩萨道。于最后身得成为佛，号曰名相如来，应供、正遍知、明行足、善逝、世间解、无上士调御丈夫、天人师、佛、世尊。劫名有宝，国名宝生。其土平正，玻璃为地，宝树庄严，无诸邱坑、沙砾、荆棘、便利之秽，宝华覆地，周遍清净。其土人民，皆处宝台珍妙楼阁。声闻弟子无量无边，算数譬喻所不能知；诸菩萨众无数千万亿那由他。佛寿十二小劫，正法住世二十小劫，像法亦住二十小劫。其佛常处虚空为众说法，度脱无量菩萨及声闻众”。<span lang="EN-US"></span></span></b></p>
<p>此授须菩提记中之因记、果记也。那由他、即世俗数量中亿兆京　之　──但内典数量中，每一大数，均由前数自乘而得，如亿亿为兆，兆兆为京，京京为　之类──　即那由他也。须菩提了知一切法空，故一切名相空，所谓但有言说都无实义也。以了知法唯名相故，故佛果上之德号，曰名相如来。又善现诞日，宅舍都现空相，继复现多数宝物之相，故依报之佛国土名曰宝生，所应之劫名曰有宝。人民居处，亦多珍宝台阁，皆显历劫因行之德义。一切法既空，即一切事无不空，由是依空而住之大千世界亦毕竟空，则依此世界而住之佛与众生之相更无不空。是故证第一义空之名相如来，为众说法亦常住于空。</p>
<p><font color="#333399">癸二<span>&nbsp; </span>重颂</font></p>
<p><b><span style="color:teal">尔时、世尊欲重宣此义而说偈言：“诸比丘众！今告汝等，皆当一心听我所说。我大弟子须菩提者，当得作佛，号曰名相。当供无数万亿诸佛，随佛所行，渐具大道。最后身得三十二相，端正姝妙，犹如宝山。其佛国土，严净第一，众生见者，无不爱乐。佛于其中，度无量众。其佛法中，多诸菩萨，皆悉利根，转不退轮，彼国常以菩萨庄严。诸声闻众不可称数，皆得三明，具六神通，住八解脱，有大威德。其佛说法，现于无量神通变化，不可思议。诸天、人民，数如恒沙，皆共合掌，听受佛语。其佛当寿十二小劫，正法住世二十小劫，像法亦住二十小劫”。<span lang="EN-US"></span></span></b></p>
<p>此颂约分为二：初一颂、标告，后十一颂、正告也。</p>
<p><span style="color:#333399">壬二　授迦旃延记<span lang="EN-US"></span></span></p>
<p><font color="#333399">癸一<span>&nbsp; </span>长行</font></p>
<p><b><span style="color:teal">尔时、世尊复告诸比丘众：“我今语汝，是大迦旃延，于当来世，以诸供具供养奉事八千亿佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰、七宝合成，众华、璎珞、涂香、末香、烧香、缯盖、幢旛、供养塔庙。过是已后，当复供养二万亿佛，亦复如是。供养是诸佛已，具菩萨道。<span lang="EN-US"></span></span></b></p>
<p>此释授迦旃延记中之因记。迦旃延当于佛在时供养奉事，于佛灭后供养塔庙，后更值佛供养承事，始能具足菩萨修行之道。</p>
<p><b><span style="color:teal">当得作佛，号曰阎浮那提金光如来，应供、正遍知、明行足、善逝、世间解、无上士调御丈夫、天人师、佛、世尊。其土平正，玻璃为地，宝树庄严，黄金为绳以界道侧，妙华覆地，周遍清净，见者欢喜。无四恶道──地狱、饿鬼、畜生、阿修罗道，多有天、人、诸声闻众、及诸菩萨无量万亿，庄严其国。佛寿十二小劫，正法住世二十小劫，像法亦住二十小劫”。<span lang="EN-US"></span></span></b></p>
<p>此释授果记。阎浮那提，亦译阎浮提，即胜金之义。阎浮提中有处出金，光最胜妙，故名。</p>
<p><span style="color:#333399">癸二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“诸比丘众，皆一心听，如我所说，真实无异。是迦旃延，当以种种妙好供具，供养诸佛。诸佛灭后，起七宝塔，亦以华、香供养舍利。其最后身，得佛智慧，成等正觉。国土清净，度脱无量万亿众生，皆为十方之所供养。佛之光明无能胜者，其佛号曰阎浮金光。菩萨、声闻，断一切有，无量无数庄严其国”。<span lang="EN-US"></span></span></b></p>
<p>此七颂分二：一颂标告，六颂正告。</p>
<p><span style="color:#333399">壬三　授大目连记<span lang="EN-US"></span></span></p>
<p><span style="color:#333399">癸一　长行<span lang="EN-US"></span></span></p>
<p><b><span style="color:teal">尔时、世尊复告大众：“我今语汝！是大目犍连，当以种种供具供养八千诸佛，恭敬尊重。诸佛灭后，各起塔庙高千由旬，纵广正等五百由旬，以金、银、琉璃、砗磲、码瑙、真珠、玫瑰七宝合成，众华、璎珞、涂香、末香、烧香、缯盖、幢旛以用供养。过是已后，当复供养二百万亿诸佛，亦复如是。当得成佛，号曰多摩罗跋栴檀香如来，应供、正遍知、明行足、善逝、世间解、无上士调御丈夫、天人师、佛、世尊。劫名喜满，国名意乐。其土平正。玻璃为地，宝树庄严，散真珠华，周遍清净，见者欢喜。多诸天、人、菩萨、声闻，其数无量。佛寿二十四小劫，正法住世四十小劫，像法亦住四十小劫”。<span lang="EN-US"></span></span></b></p>
<p>此授大目犍连之因记果记也。大目犍连之因记，同于迦旃延。其果记，则佛之寿量与正法、像法住世之劫，均倍于前。多摩罗跋：多、性也；摩罗跋亦译摩罗波，即庵摩罗，义言无垢；跋、为贤义，总云性无垢贤栴檀香。喻佛性贤善身无垢，<span lang="EN-US">具功德之香，能熏发众生善根也。</span></p>
<p><font color="#333399">癸二<span>&nbsp; </span>重颂</font></p>
<p><b><span style="color:teal">尔时、世尊欲重宣此义而说偈言：“我此弟子，大目犍连，舍是身已，得见八千二百万亿诸佛世尊，为佛道故供养恭敬，于诸佛所常修梵行，于无量劫奉持佛法。诸佛灭后，起七宝塔，长表金刹、华、香、伎乐而以供养诸佛塔庙。渐渐具足菩萨道已，于意乐国而得作佛，号多摩罗旃檀之香。其佛寿命二十四劫。常为天人演说佛道，声闻无量如恒河沙，三明、六通有大威德；菩萨无数，志固精进，于佛智慧皆不退转。佛灭度后，正法当住四十小劫，像法亦尔。<span lang="EN-US"></span></span></b></p>
<p>此重颂有十，约分为二：初五颂因记，后五颂果记。</p>
<p><span style="color:#333399">己二　起三周标当授记<span lang="EN-US"></span></span></p>
<p><b><span style="color:teal">“我诸弟子，威德具足，其数五百，皆当授记，于未来世咸得成佛。我及汝等宿世因缘，吾今当说，汝等善听”！<span lang="EN-US"></span></span></b></p>
<p>颂内于五百弟子特为标明应当授记，即为起下文三周说法之缘由也。</p>
