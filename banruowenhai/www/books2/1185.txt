<p align="center" style="text-align:center"><b><span style="font-size:36.0pt;color:#FF6600">虚云和尚法汇—法语<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">鼓山门下弟子顺德岑学吕宽贤编辑</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">序</a></span></p>
<p align="center" style="text-align:center"><span lang="EN-US"><a href="#a02">原序</a></span></p>
<p align="center" style="text-align:center"><span lang="EN-US"><a href="#a03">虚云和尚法汇</a></span></p>
<p align="center" style="text-align:center"><span lang="EN-US"><a href="#a04">光绪二十四年戊戌在宁波崇寿寺</a></span></p>
<p align="center" style="text-align:center"><span lang="EN-US"><a href="#a05">光绪廿六年庚子在陕西卧龙寺</a></span></p>
<p align="center" style="text-align:center"><span lang="EN-US"><a href="#a06">光绪二十七年辛丑在陕西卧龙寺</a></span></p>
<p align="center" style="text-align:center"><span lang="EN-US"><a href="#a07">光绪二十七年辛丑在西安兴善寺</a></span></p>
<p align="center" style="text-align:center"><span lang="EN-US"><a href="#a08">光绪廿九年癸卯岁苏军门曜森莫观察楷宽慧居士等请到昆明金马山兴福寺</a></span></p>
<p align="center" style="text-align:center"><span lang="EN-US"><a href="#a09">光绪三十年甲辰在昆明兴福寺</a></span></p>
<p align="center" style="text-align:center"><span lang="EN-US"><a href="#a10">光绪三十年甲辰秋在滇省筇竹寺</a></span></p>
<p align="center" style="text-align:center"><span lang="EN-US"><a href="#a11">光绪三十年甲辰冬</a></span></p>
<p align="center" style="text-align:center"><span lang="EN-US"><a href="#a12">光绪三十二年丙午寓北京龙泉寺</a></span></p>
<p align="center" style="text-align:center"><span lang="EN-US"><a href="#a13">宣统元年己酉岁请藏经回山敕改钵盂庵为护国祝圣禅寺</a></span></p>
<p align="center" style="text-align:center"><span lang="EN-US"><a href="#a14">宣统二年庚戌</a></span></p>
<p align="center" style="text-align:center"><span lang="EN-US"><a href="#a15">民国元年壬子改用阳历</a></span></p>
<p align="center" style="text-align:center"><span lang="EN-US"><a href="#a16">民国九年庚申滇帅唐继尧请住昆明碧鸡山华亭峰华亭寺</a></span></p>
<p align="center" style="text-align:center"><span lang="EN-US"><a href="#a17">民国九年于昆明圆通寺建水陆道场</a></span></p>
<p align="center" style="text-align:center"><span lang="EN-US"><a href="#a18">民国十七年戊辰冬</a></span></p>
<p align="center" style="text-align:center"><span lang="EN-US"><a href="#a19">民国十九年庚午春鼓山戒期传授戒法</a></span></p>
<p align="center" style="text-align:center"><span lang="EN-US"><a href="#a20">民国二十二年癸酉在鼓山新筑放生园落成对群生说法</a></span></p>
<p align="center" style="text-align:center"><span lang="EN-US"><a href="#a21">民国廿三年由福州鼓山到粤</a></span></p>
<p align="center" style="text-align:center"><span lang="EN-US"><a href="#a22">民国三十一年重庆南岸狮子山慈云寺启建护国息灾大悲法会道场</a></span></p>
<p align="center" style="text-align:center"><span lang="EN-US"><a href="#a23">民国三十二年岁次癸未</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">序<span lang="EN-US"></span></span></p>
<p>虚云大师。以百载光阴。尽瘁传化。其事震烁中外今古。倓虚久仰　道风。幸获亲近。追惟芳躅。揽兹世变。又何能已于怀。大师。其入佛境界。行菩萨行者耶。圣法毗奈耶一法不取。法法成佛。若非亲符此境。其何能繁兴万行。虽被大功德铠。而成无所成。虽成无所成。而无成之化。化化无极。薄海同伦。谁能外此恩德。师先代兴圣国师。世传有圣箭令誉。今师躬临大难。而不循他家通霄之路。亦不感于失殿离宫。可不谓之为道精纯。而臻化境也哉。岂特五家纲宗。藉以振起。而整个佛法。胥赖撑扶于不堕。吁。诚伟矣。按师生平所著诸经义疏。悉遭世变散失。兹书仅集法语。书问。散文。诗集。宗源。祖赞各篇。暨师之一生化迹。以及各家赞颂。追思。纪念等文。整体钜观。纲宗灿列。读法语启示诸篇。俾知夫宗门虽玄。而侧击旁敲。疏导启发。尚非无津涯可入。其有功世道。讵可限量。盖师之吐属。一一发自胸襟。盖天彻地。观其斥宗教之互诤。而尊护群经。严宗门之家风。而慎于记□。佛祖言教。收来如珠走团圆。公案精微。披剥如犀分俐落。又以法运不振而魔强。戒行不严而法弱。历主名山。戒法为重。此又观其同戒录诸作。可概见矣。方今法运垂秋。人心陷溺。而世变亦日亟。兹书一出。倘能唤起大众。自审本分。各顾脚跟。则教乘宗乘。同是滋茂发皇。各当时机。共相举发。行见慧日出而灼火消。大法明而世运转。不然。则举世属望自由自在平等安乐境界。舍共明斯道。其又孰与归哉。</p>
<p align="right" style="text-align:right;text-indent:24.0pt;">辛丑孟春　湛山倓虚敬叙于香港中华佛教图书馆<span>&nbsp; </span></p>
<p><font color="#333399"><a name="a02"></a>原<span>&nbsp; </span>序</font></p>
<p>青龙在壬辰之岁。云门劫后。山陬法物。荡然无存。吾师虚云和尚。伤法道之陵夷。虑慧命之断绝。使其徒向曩日驻锡之东南诸巨刹。网罗散帙。而平生殚力所著之‘楞严经玄要。’‘法华经略疏。’‘遗教经注释。’‘圆觉经玄义。’‘心经解。’竟不可得。仅缮写法语诗文少分回。师叹曰。定业也。吾今不复隐秘矣。徇证圆等恳求。乃集诸弟子口述一百余年所忆及之事迹。录为年谱。并将搜录所得之法语诗文序跋等。命学吕编辑。爰集同人。分任仇勘。考订。附注。撰次为十卷。另年谱上下二卷。笔始于春初。简撤于冬暮。名曰虚云和尚法汇初编。书成。乃为之序曰。学吕以博地凡夫。瞻仰十地菩萨。但觉其不可思议。非游夏所能赞一词也。何敢序。以师命故。又何敢违。每于冥心编辑之际。味吾师不可思议之思。随见随拈。因月有指。枝中觅本。委上求原。聊此引伸。就正有道。夫诸佛以大事因缘。出现于世。诸祖以续佛慧命。乘愿再来。岂惟自了。有大悲大愿存焉。悲大故忧之也深。愿大故任之也重。吾师于五十六岁以前是自度。五十六岁以后是度人。窃窥其行履。志大气刚。心坚行苦。故能度生众而收效弘。历尽折磨。九死而不死。坐阅世变。有生而无生。至其手建大小梵刹数十。归依门下弟子中外百数十万人。此举世所供知者也。而独于吾师之重振纲宗。续佛慧命。有为世所不尽知者。溯自达摩西来。至六祖而一花五叶。临济开玄要之宗。洞山立君臣之义。沩仰发体用之论。云门示三关之捷。法眼呈六相之分。拈花妙义。大布东方。及后则曹洞专主少林。沩仰则圆相渐隐。云门于韩大伯后。难见其人。法眼盛于永明。而入高丽。独临济尚存香火耳。元明以降。禅门宗匠。自中。峰楚石。以递紫柏。憨山。天童。玉琳。屈指可数。狮炫其绝响矣。百余年后。吾师出世。于鼓山传法曹洞。兼嗣宗临济。中兴云门。扶持法眼。延续沩仰。兴灭继绝。慧日同光。以一身而参与五宗法脉。舍西竺龙树外其谁耶。学吕特为拈出。以告后之研求宗乘者。谅为吾师之所许夫。序书于癸巳元旦。师年一百一十四岁矣。三灾过后。佛日重辉。愿留宝掌千年。常作人天眼目。慈云普荫。法乳同沾。则法汇由初编二编以至若干编。岂止宗镜百卷已哉。此众生所共祷者也。学吕浅陋。耄弥昏昧。传灯续录。有赖后贤。是为序。</p>
<p align="right" style="text-align:right;text-indent:24.0pt;">鼓山门下弟子顺德岑学吕宽贤恭序<span>&nbsp; </span></p>
<p>佛历二千九百八十年岁次第七十八癸巳</p>
<p>越六年己亥秋。师示寂于云居山真如寺。事前一月。以近年搜集之佚稿及弟子录存之法语远道见寄。嘱付重编法汇全集。其详具志年谱中。兹识其颠末于此。</p>
<p align="right" style="text-align:right;text-indent:24.0pt;">辛丑仲秋学吕再识<span>&nbsp; </span></p>
<p><a name="a03"></a><span style="color:#333399">虚云和尚法汇</span></p>
<p align="right" style="text-align:right;text-indent:24.0pt;">鼓山门下弟子顺德岑学吕宽贤编辑<span>&nbsp; </span></p>
<p><span style="color:#333399">法　语<span lang="EN-US"></span></span></p>
<p><span style="color:#333399">元旦上堂<span lang="EN-US"></span></span></p>
<p>玉户不出。尊客天然。才涉功勋。堕坑落堑。与其途中受用。何如金殿垂帘。直饶入林不动草。入水不动波。也是悬崖上走马。只如君臣道合。主宾回互。敲唱双行。水乳合同。又作么生。举佛云。九天阊阖开宫殿。万国衣冠拜冕旒。</p>
<p><span style="color:#333399">元宵<span lang="EN-US"></span></span></p>
<p>山中正月十五。不是村歌社舞。都卢本分禅和。不打寻常笛鼓。剔起无相灯光。照破人人鼻祖。且道灯未明时。光在什么处。举拂子云。明暗两头俱脱落。一刹那际现全身。</p>
<p><span style="color:#333399">立春上堂<span lang="EN-US"></span></span></p>
<p>春山叠乱青。春水漾虚碧。寥寥天地间。独立望何极。大小雪窦见解如此。更买草鞋行脚去。此间亦有一颂。春山叠乱青。春水漾虚碧。春花烂缦开。春鸟鸣唧唧。且道雪窦是。此间是。试定当看。</p>
<p><span style="color:#333399">四月八日新戒请上堂<span lang="EN-US"></span></span></p>
<p>今日四月八。皇宫生悉达。九龙喷金躯。万古香汤泼。僧问。如何是诞生王子。师云。苦瓜连根苦。进云。如何是朝生王子。师云。百城烟水渺无垠。进云。如何是未生王子。师云。窗前勤苦读。马上锦衣回。进云。如何是化生王子。师云。横按镆□全正令。进云。如何是内生王子。师云。稳坐金殿里。笑看云卷舒。问。指天指地。事已张扬。师云。得人一牛。还人一马。进云。戒元饭僧。未审和尚还受他供养也无。师云。老僧供养他有份。进云。诸供养中。法供养最。又作么生。师云。难消滴水。进云。恁么则财法二施。等无差别也。师云。雨过竹风清。云开山顶露。僧出云。某甲不问话。请师不答话。师云。早是多事了也。僧礼三拜归位。师云。作家作家。僧掩耳。师云。适来患哑。今又患聋。僧无语。师云。果然多事。乃云。周昭甲寅四月八。净饭王宫生悉达。才出胎来便捏怪。指天指地阿喇喇。搅乱大千世界人。尽向糊饼里讨汁。更有云门跛脚师。顿教一棒要打杀。把髻投衙可怜生。大似普州人送贼。虽然。一尘不立。野老安恬。是则固是。只如门庭施设。国家兴盛。又且如何。谢公财施兼法施。选得戒元胜状元。</p>
<p><span style="color:#333399">结夏<span lang="EN-US"></span></span></p>
<p>禁足安居。乃如来之仪轨。识心达本。是释子之行门。道在人行。功由日进。兹者四月十五。适当我佛结夏安居之辰。云集僧众。登临实殿。讽演秘章。结起期制。自今以后。发十愿。起三心。开明智性。报四恩。拔七趣。消灭障缘。受持佛号。存想圣容。不得冒热游行。伤害生命。禀七支之戒。皎如冰霜。持三律之仪。净无瑕秽。定水澄清。慧日朗照。内契真源。外敷梵行。长般若之灵苗。成菩提之妙果。由此法门隆盛。海众安和。天龙拥护。人物钦崇。</p>
<p><span style="color:#333399">端节上堂<span lang="EN-US"></span></span></p>
<p>五月五日午时刻。百草煎膏除疮结。雄黄白酒遍处洒。毒虫秽气皆消灭。世人如是庆端阳。衲僧将甚应时节。聊以拄杖吊中堂。超胜判符插门楔。诸仁者。且道拄杖子甚么处超过判符。若道超不过。何以如此说。会么。若道不会。请拄杖子自己造报。任他锣鼓喧天。龙船飞渡。也是本地风光。灵明独露。不动道场。凭你艾线榴红。角黍斗大。无非祖师西来意。若也会得。任运度日。随缘行化。如或未然。肚饥三碗粥。渴来一杯茶。——请</p>
<p><span style="color:#333399">七月十五解制<span lang="EN-US"></span></span></p>
<p>九旬禁足。三月安居。圣制告圆。衲僧分上事作么生看。灵山垂运慈悲。目连神通救母。幸得诸佛欢欣。赦拔冥中罪苦。且道千古闻名。如何取则。僧问。罪性本空。赦个甚么。云。为有这个在。进云。恁么则有罪也。云。有。进云。还许忏悔也无。打云。冤家解脱。问。从天降下即不问。就地还乡事若何。云。寒岩枯木逢春秀。进云。正恁么时如何。云。带雪松枝色更新。问。如何是人中境。云。铁蛇横古路。问。如何是境中人。云。踏著两头忙。进云。人境俱忘时作么生。云。脚根下好与三十棒。乃云。德山棒。临济喝。云门饼。雪峰杓。禾山打鼓。木人奏乐。人人有分。个个摸索。头角峥嵘。天清地浊。眼光电掣。口倾山岳。正恁么时。如何注脚。喝一喝云。斩却南泉死猫头。救得赵州狗子活。</p>
<p><span style="color:#333399">师诞日大众设斋请上堂<span lang="EN-US"></span></span></p>
<p>问。钟鼓交参。人天普集。师登宝座。说何法要。师云。一朵红云擎宝盖。进云。有何利益。师云。半空钟韵落天花。进云。恁么则佛祖归宗。人天瞻仰。师云。聋者不闻其音声。盲者不睹其文彩。问。才登戒品。便踏佛阶。是如何。师云。法海汪洋。何处蹑足。进云。乞师引导。师云。千钧之弩。不为鼷鼠发机。进云。弟子退身有分。师云。向你道没处蹑足。问。轻烟笼皎月。薄雾锁寒岩。如何是禅定。师云。银碗盛雪。明月藏鹭。进云。拨开云外路。翻去月明前。如何是般若。师云。茅户挂珠帘。龙楼铺草座。进云。莫行心行处。不挂本来衣。如何是解脱。师云。谁有单于调。换取假银城。问。得之于心。伊兰作栴檀之树。失之于旨。甘露乃蒺藜之园。如何是戒。师云。信步入荒草。忘却长安路。进云。如何是定。师云。百花丛里过。一点不沾身。进云。如何是慧。师云。信受奉行。僧礼退。师乃云。此一段大事。汝若信得及。解得彻。才登戒品。便踏佛阶。戒定慧信受奉行。便得银碗盛雪。明月藏鹭。茅户挂珠帘。龙楼铺草座。佛祖归宗。人天瞻仰。汝若信不及。解不彻。法海汪洋。何处蹑足。禅定般若解脱。大似轻烟笼皎月。薄雾锁寒岩。单于调换取假银城。聋者不闻其音声。盲者不睹其文彩。只得退身有分。虽然如是。因斋庆赞一句。作恁么道——一朵红云擎宝盖。半空钟韵落天花。</p>
<p><span style="color:#333399">中秋节上堂<span lang="EN-US"></span></span></p>
<p>中秋云散月空悬。海众同参问祖禅。赤脚头陀无个事。横拈白棒打疯癫。问。牛头未见四祖时如何。云。世情偏向有钱家。进云。见后如何。云。仁义尽从贫处断。进云。即今□。答。莫妄想。问。参禅念佛。贵脱生死。生死到来。如何回避。答。不用念佛参禅。再进云。不用念佛参禅。如何抵敌。打云。扶篱摸壁汉。乃云。今日中秋节。一轮光皎洁。自从威音来。古今无久缺——会么。</p>
<p><span style="color:#333399">冬至小参<span lang="EN-US"></span></span></p>
<p>鲁史书五云。汉宫添一线。六阴剥落尽。一阳喜来生。天地否变作地天泰。小人道消。君子道长。诸佛子。未得个入处。须觅个入处。已得个入处。亦须陆沈众中。不露圭角。过了五九四十五。春雷一震——轰窿。——跃过龙门。自然惊天动地去也。</p>
<p><span style="color:#333399">除夕法语<span lang="EN-US"></span></span></p>
<p>腊月三十日到来也。诸仁者脚跟下事作么生。汝等须知。人人本具。个个圆成。所以道。行住坐卧。不离这个。若或不识。当面错过。三世诸佛。也是这个。历代祖师。亦是这个。天下老和尚。只是这个。乃至鳞甲羽毛草木昆虫。无不承这个恩力。诸仁者还会得这个么。若会得眉毛依旧。其或未然。年来更有新条在。恼乱春风卒未休。</p>
<p><a name="a04"></a><span style="color:#333399">光绪二十四年戊戌在宁波崇寿寺<span lang="EN-US"></span></span></p>
<p><span style="color:#333399">七塔寺佛诞日请上堂<span lang="EN-US"></span></span></p>
<p>升座。拈香毕。敛衣就座。上首白椎云。法筵龙象众。当观第一义。执拂子云。年年有个四月八。人人尽道生悉达。惹得云门不肖儿。白棒无情要打杀。且道释迦老子过在什么处。云门意作么生。众中还有检点分明者么。僧问。世尊画蛇添足。云门雪上加霜。未审和尚如何。师便打。进云。正是雪上加霜。师云。担枷过状。问。佛未出世时如何。师云。一镞撩天。进云。出世时如何。师云。四楞著地。僧拟议。师打云。天上天下。惟吾独尊。随云。觌面风雷白浪翻。满盘璀璨宝珍珠。当机托出难酬价。终不和沙卖与人。上首白椎云。谛观法王法。法王法如是。下座。</p>
<p><span style="color:#333399">七塔寺讲经期斋主请上堂<span lang="EN-US"></span></span></p>
<p>释迦如来。此时此刻在柱杖头。放光动地。宣说大佛顶首楞严经。即今诸仁者还见闻么。若道有见有闻。未离常情。若道不见不闻。又成断灭。且道如何出此断常二见去。若会得此事。随缘度日。任运逍遥。若其不然。借柱杖子通个消息。门前七塔。元是楞严。千手观音。全身佛顶。三圣妙相。岂离密因。正恁么时作恁么生。若道有见。楞严佛顶密因。是何相貌。若道无见。七塔观音三圣。俱在目前。将恁么出得有无二见去。会得即今讲经期。主伴交参。尽是修证了义。崇寿寺中。经行坐卧。无非万行真因。方能上报不报之恩。下化不化之德。今有三宝弟子某来寺进香。遇此开经良辰。植福延龄。请法饭僧。且道庆赞一句。作恁么道。良久云。梆声高唱三轮寂。钵色全含五观心。</p>
<p><span style="color:#333399">七塔寺讲律听众设斋请上堂<span lang="EN-US"></span></span></p>
<p>拈柱杖云。佛慈垂化示三身。开权显实露天真。若能言下契斯旨。何必添泉月入瓶。所以昔日卢行者薙发。受智光律师满分戒。正谓富嫌千口少。高沙弥知这般事便休。所谓贫恨一身多。今日崇寿七塔寺。四众云集。听讲戒经。须知戒性如虚空。持犯非言道。如天普盖。似地普擎。富者得之而不骄。贫者得之而无乏。向这里直下知归。稳坐没底船。直达菩提岸。如或不然。五篇三聚从头说。黄叶金钱君自看。今诸学戒上座等。设斋请法。为祈戒根清净。且道即今庆赞一句作恁么道。良久云。清净本然。周遍法界。</p>
<p><span style="color:#333399">浙江宁波崇寿寺惟一请上堂法语<span lang="EN-US"></span></span></p>
<p>寒食来三天。清明去二日。去时为万有。归来复唯一。万有斯支蔓。唯一乃真实。宁波桥报恩七塔僧堂前。都与上座相见了也。宾头卢老比丘。往北俱卢洲抄化。也趋回应斋。没尾猢狲。无位真人。各受一分馒嚫。适来双角麒麟。趁个五蹄白马。在法堂走一赵。汝等诸人若不见信。问取惟一大师。自然与汝道破去也。良久击拂子云。谁料金毛狮子子。爪牙不灵甚希奇。</p>
<p><span style="color:#333399">示某居士<span lang="EN-US"></span></span></p>
<p>涅槃心易晓。差别智难明。所以善财童子五十三参。初见文殊。领得根本智。经历百城烟水。末后参弥勒。弹指楼阁门开。见弥勒与十方诸圣。谈唯心识定。差别智慧。现受用身。须知无明实性即佛性。幻化空身即法身。然法身无相。借色身而显现。如当人一念差别。便落诸缘。诸缘不昧处。佛眼亦难窥。佛眼既不能窥。且道根本智与唯心识定。又在什么处。若向这里见得。说什么善财五十三参。大法功圆。文殊受记。总不出老僧掌握中。参。</p>
<p><a name="a05"></a><span style="color:#333399">光绪廿六年庚子在陕西卧龙寺<span lang="EN-US"></span></span></p>
<p><span style="color:#333399">阖省文武官员启建道场九日庆祝慈禧皇太后七旬万寿设斋请上堂法语<span lang="EN-US"></span></span></p>
<p>升座。拈香祝圣毕。上首白椎云。法筵龙象众。当观第一义。执柱杖云。佛母陀罗尼。佛顶王三昧。亦名秘藏大总持。巍巍乎莫能形。荡荡乎莫能名。天得之以清。地得之以宁。当今圣天子得之统御金轮。化育万物。亘古今以弥坚。体乾坤以为量。仁风沕穆。化日舒长。皇太后得之含众德以有余。育至尊而独上。优昙现瑞。嘉凤呈祥。兹则宫中添线。海屋添筹。翊运宣猷。调元赞化。诸公卿恭逢圣节。虔转法轮。黄阁帘垂。百尔鸾翔虎拜。紫垣扇合。千行鹭序鹓班。彩映璇宫。五色庆云垂玉露。虹流华渚。九霄红日映瑶池。正当恁么时。千官进寿。率七腾欢。仰凭阖城文武官僚。广宣宝箓。遥瞻天上。敬爇心香。只如嵩呼顶祝一句又作么生道。良久云。普天同庆。万寿无疆。</p>
<p><a name="a06"></a><span style="color:#333399">光绪二十七年辛丑在陕西卧龙寺<span lang="EN-US"></span></span></p>
<p><span style="color:#333399">启建息灾法会上堂<span lang="EN-US"></span></span></p>
<p>升座。拈香祝圣。上首白椎毕。执柱杖云。息灾会启。赈济宏开。自他咸利。冤亲等益。光同日月。量等太虚。天地以兹为覆载。日月秉此而照临。山岳以之为崔搜。江河以斯为流注。圣贤以斯为化育。天人体斯为感应。阴灵仗此出苦难。冤仇了知得解脱。阵亡横死明此即超生。佛祖以此宏普化。众人以斯修济拔。某某以斯为方便。今日为抚院岑公暨全体官绅。启建法会。讽经礼忏。设斋请法。仰冀诸佛菩萨。垂降祯祥。祈愿甲兵休息。旱疫消除。存增福寿。殒早超升。天下太平。民安物阜。卓柱杖云。只今释迦如来在柱杖头上。放大光明。其光清净。无增无减。光光互映。如宝珠网。尘尘普利。刹刹全彰。无量为一。一为无量。小中现大。大中现小。于一毫端。现宝王刹。坐微尘里。转大法轮。普利群生。且道即今向甚么处见如来转大法轮。若向柱杖头上见。未见在。若向妙宝华王座上见。亦未见在。既不如是。毕竟如何见。以柱杖卓一卓云。愿今得果成宝王。还度如是恒沙众。即今护法诸仁者。请法饭僧。为祈所愿如意。只如因斋庆赞一句作恁么道。良久云。八方沾润无为化。四海讴歌贺太平。</p>
<p><a name="a07"></a><span style="color:#333399">光绪二十七年辛丑在西安兴善寺<span lang="EN-US"></span></span></p>
<p><span style="color:#333399">苏军门请上堂法语<span lang="EN-US"></span></span></p>
<p>拈香毕卓杖云。长安春景实堪夸。来往纷纷尽作家。莫道人天小果异。万缘普济福无涯。所以世尊因地中遍修苦行。利人利己。庄严福慧。虽然如是。今日苏府设斋散嚫结缘。与昔日云门饼。赵州茶。金牛饭。是同是异。若道是异。辜负施王。若道是同。又埋没古人。即今毕竟作么生了识去。良久云。常忆江南三月里。鹧鸪啼处百花香。</p>
<p><a name="a08"></a><span style="color:#333399">光绪廿九年癸卯岁苏军门曜森莫观察楷宽慧居士等请到昆明金马山兴福寺<span lang="EN-US"></span></span></p>
<p><span style="color:#333399">进院以柱杖指门云。<span lang="EN-US"></span></span></p>
<p>击碎金刚圈。一条笔直路。此处太分明。有甚迷与悟。喝一喝便进。</p>
<p><span style="color:#333399">大殿礼佛拈香云<span lang="EN-US"></span></span></p>
<p>浑然一物。穆穆仡仡。见得分明。阿谁是佛。倒身三拜。自起自屈。礼拜</p>
<p><span style="color:#333399">伽蓝殿炷香云<span lang="EN-US"></span></span></p>
<p>灵山有愿。今日亲逢。赤心铁面。护法英雄。礼拜</p>
<p><span style="color:#333399">祖殿拈香云<span lang="EN-US"></span></span></p>
<p>马驹踏杀。石头路滑。祖祖相传。枝枝秀发。今朝落在幻游手里。不许含冤叫屈。礼拜</p>
<p><span style="color:#333399">兴福寺众护法居士庆祝进院请上堂<span lang="EN-US"></span></span></p>
<p>升座。拈香祝圣。上首白椎毕。卓柱杖云。卓开三际。挑转须弥。风清月白鸟声稀。柱杖横担知不知。僧问。钟声未鸣时声在何处。师云。昆明湖下已深藏。进云。鸣后声归何处。师云。金马峰前早拈出。进云。离却两头又作么生。师蓦头一棒。问。如何是行中定。师云。风清日丽黄金色。问。如何是定中行。师云。露冷云闲皓月移。问。古镜未磨时如何。师云。真金不换铁。进云。磨后如何。师云。照得鼻孔穿。进云。磨与未磨时如何。师连打两棒。乃举临济祖师示普化克符二上座云。我欲于此建立黄檗宗旨。尔等二人可承褫我。二人珍重下去。三日后普化上来云。和尚三日前说什么。济便打。又后克符上来云。和尚三日前打普化作么。济又打。至晚小参云。我有时夺人不夺境。有时夺境不夺人。有时人境两俱夺。有时人境俱不夺。于是有棒喝机锋。显密宗旨。如云门干屎橛。洞山麻三斤。赵州柏树子。狗子佛性话。且道是同是别。若道是同。名色各异。若道是别。当面热瞒。若道非同非别。汝等鼻孔撩天。何待山僧舌头拖地。挥拂子云。要提无上毗卢印。须向千峰顶上行。下座。</p>
<p><span style="color:#333399">兴福寺癸卯除夕升座法语<span lang="EN-US"></span></span></p>
<p>拈杖云。欲识佛性义。当观时节因缘。且道即今是甚么时节。今当腊月二十九。虽非大尽。竟是年穷岁极之时也。古人为生死交接之际。以腊月三十为喻。年尽月尽。日时俱尽。且看一年三百六十日内。曾办什么事来。若办不得。未免虚度此一年。岂但虚度此一年。自无量劫来至于今日。总是唐丧过了。若不于此脚跟下作个立地。提起所参话头。猛著精彩。年虽未过。敢保又是虚度。岂但今年。或不猛力精勤。便百千年亦只是虚度。诸仁者虚度时缘。也不管汝。但积业愈多。道力愈微。何以副出家学道之初衷哉。奉劝诸仁者。以铁柱杖把残年懒堕自恣昏沉掉举。一划划断。向明日大年初一为始。奋起精进勇猛神力。做一日便见一日功程。及早讨个树倒藤断。庶不负出家行脚志愿也。如人上山。各自努力。复云。今夜腊月二十九。处处迎新兼送旧。惟有衲僧面前。动著便成窠臼。不如念一道真言。消遣残年不唧溜。是大神咒。是大明咒。试听楼上五更钟。寒毛竖起眉头皱。年新旧。人新旧。</p>
<p><a name="a09"></a><span style="color:#333399">光绪三十年甲辰在昆明兴福寺<span lang="EN-US"></span></span></p>
<p><span style="color:#333399">元旦上堂法语<span lang="EN-US"></span></span></p>
<p>僧举高峰颂云。百年难遇岁朝春。师云。有甚闲心情。又云。奼女梳妆月样新。师云。随波逐浪汉。又云。惟有东村王大嫂。师云。古庙香炉毓苔清。又云。依然满面是埃尘。师云。风吹不动水云根。山僧亦有四句。年年此日是新春。万象无言色更新。西壁崖前松伴石。飞花不染上林尘。且道与高峰是同是别。试检点看。若检点得出。许伊具只眼。其或未然。幻游饶舌了也。竖拂子云。会得正月贺春王。这个明明不覆藏。只为一生寒彻骨。冷云残雪自凝香。</p>
<p><span style="color:#333399">佛成道日上堂法语<span lang="EN-US"></span></span></p>
<p>驴事未了。马事又来。十方诸佛。有口难开。三思大事。再叹奇哉。且道如何是奇哉底消息。问。佛成道时作么生。师便打。进云。未成道时作么生。师亦打。进云。成与未成时如何。师拈香炉擘面掷。问。如何是第一玄。云。夜半波斯跳上天。问。如何是第二玄。云。碧眼胡僧两耳穿。问。如何是第三玄。云。风吹柳絮卷寒烟。问。如何是第一要。云。孤峰顶上红轮跳。问。如何是第二要。云。雪里寒梅通一窍。问。如何是第三要。云。一句明明无巧妙。乃云。如来昨夜栽荆棘。今日梅花香满室。忤逆儿孙处处乖。山僧胶上重添漆。</p>
<p><span style="color:#333399">小参<span lang="EN-US"></span></span></p>
<p>僧举拳云。和尚是个试金石。且道这个是铜是铁。师打云。点铁成金。问。大地冰清。凡圣路绝。还有出身处也无。师云。大地冰清。汝在甚么处著脚。进云。早已呈似了也。师云。狮子峰未点头在。僧作礼。师云。机不离位。堕在毒海。悬崖撒手。自肯承当。绝后再苏。欺君不得。</p>
<p><span style="color:#333399">上堂法语<span lang="EN-US"></span></span></p>
<p>黄梅时节。阴晴无常。我辈用功。亦复如是。古人目之如隔日疟。若是真实究竟。此道岂有今朝来日。专要一念万年。方能相应。且道相应个甚么。如若未然。看取黄梅时节。阴晴无常。还有此等名目否。虚空尚且假名。妙理谁来安号。名言皆虚。当处无生。无生之理。随缘应现。故所以一切尘中一切尘。一切心中一切心。一切心中一切尘。一切尘刹亦复然。会得随缘应化。顺理度时。如其不然。即午吃饭是谁下口。参。</p>
<p><span style="color:#333399">示某游僧<span lang="EN-US"></span></span></p>
<p>僧问。高揖释迦。不拜弥勒。则且置。因甚口吞佛祖。眼盖乾坤之人。还要吃棒。答。若能转物。即同如来。左边钟楼。右边藏殿。作么生转。问。蟭螟眼里作活计底人。为甚尽大地无下脚处。答。把断要津。不通凡圣。客作汉到者里作么生去就。师问僧。唤作竹蔑子则触。不唤作竹蔑子则背。毕竟唤作甚么。僧云。数百人善知识犹作个问话。师云。阇黎大似个作家。僧喝。师便打。僧问。如何是不动尊。师云。石敢当。问。如何是应身。师云。长的长。短的短。</p>
<p><span style="color:#333399">甲辰在昆明筇竹寺结冬小参法语<span lang="EN-US"></span></span></p>
<p>拈柱杖云。万木零落腊月终。浮生幻化本来空。空空空到无空处。破腊寒香不待风。直得金乌玉兔。西照东辉。有时坐却日头。不知天晓。忽然案山点头。逼塞虚空。龙吟雾起。虎啸风生。实希有。也大奇。天无四壁。地绝八维。百川众流来入海。衲僧闻见朗如眉。未审诸上座还识衲僧见处么。若能识得分明。与此法门有相应分。不负来山参学一番。其或未然。只知事逐眼前。不觉老从头上。不自精进。终无了日。虽然如是。即今小参一句。又作么生。良久云。实法本来无。心差见转殊。若悟三空理。何处不如如。</p>
<p><span style="color:#333399">示众禅人<span lang="EN-US"></span></span></p>
<p>自古禅德。无不从参学而入。所谓参学者。即戒定慧是也。因戒生定。因定发慧。定慧相资。其道乃成。是以道非常道。名非常名。皆由智慧而显机用。故智有决择之功。慧有晓了之义。如以禅定熏修。方与如来法流水接。所以楞严云。见性明心。然见非是见。见犹离见。见不能及。若见吾不见之见。自然非彼不见之相。云何非汝。如此是如来觌体为人处。虽则如是。亦复要知命根在甚么处。必须亲遭毒手。摄入大冶红炉。将三学凡流。一齐抛向炉中。烧得焦头烂额。使其说心说性。论是论非。牵长漏短。总没有开口处。到此时节。拟议停机。劈头便棒。设有个出格的丈夫出来道。恁么时如何巴鼻。直向他道。一镞撩空高著眼。弓弦向处日中看。</p>
<p><span style="color:#333399">为萧国良荐慈亲灵小参<span lang="EN-US"></span></span></p>
<p>水落天高鹤梦惊。远山层碧晓霜清。还乡一曲归来晚。云在青天月在庭。真纯之理。本非圣而非凡。英灵之气。不钟男而钟女。摩耶夫人。胜鬘夫人。妙德夫人。韦提希夫人。都在山僧佛子头上。与罗太夫人对弹无生曲调。众中可有闻者么。若将耳听终难会。眼里闻声方得知。——咦。——见鬼。大喝一声释迦老子来也。</p>
<p><span style="color:#333399">戒期圆满上堂法语<span lang="EN-US"></span></span></p>
<p>升座。起制讽赞声未歇。又是满期出堂节。弹指流光去不停。诸人大事何时决。堪痛切。堪痛切。普劝诸仁者。回头须猛烈。识取未生妙戒体。本无三毒并六贼。即今值传戒期满。求戒诸子。功德周圆。喻入海采宝。满载而归。既已获得。谨慎守护。禅律并行。体用皆备。果能如是。不负来山一番。即今下山。不可东去西去。勉劝同参。直向万里无寸草处去。咦——何处是万里无寸草。——观自在菩萨。行深般若波罗蜜多时。参。下座。</p>
<p><span style="color:#333399">小参<span lang="EN-US"></span></span></p>
<p>竖拂子云。识得这个。却被这个所缚。不识这个。亦被这个所缚。且道这个是甚么。僧问。怒气腾腾时如何。师云。你何不翻身。进云。觌面威风。无个不有。师云。独汝无分。僧举拳。师便喝。问。万象丛中一点红。莫是柱杖么。师云。柱杖且置。如何是一点红。僧便喝。师云。这一喝落在什么处。僧云。和尚耳聋。师瞪眼。下座。</p>
<p><span style="color:#333399">讲经圆满请上堂法语<span lang="EN-US"></span></span></p>
<p>金刚经云。若见诸相非相。即见如来。柱杖子是相非相。作恁么生见。果能了此。于一毫端现宝王刹。原是家珍。坐微尘里转大法轮。本非分外。所谓大小相含。一多互摄。若证此道。上报不报之恩。下化无为之化。今朝讲经圆满。诸兄弟匆匆忙忙。东去西去。且道甚么处去。良久云。一钵持归青嶂里。三衣飘入白云乡。今施主于经期圆满。设斋供众。为祈植福延龄。作么生道。又良久云。道场散了。佛言善哉。下座。</p>
<p><a name="a10"></a><span style="color:#333399">光绪三十年甲辰秋在滇省筇竹寺<span lang="EN-US"></span></span></p>
<p>大理提督张公松林李公复兴等再三坚请住叶榆崇圣寺固辞不获勉应其事</p>
<p><span style="color:#333399">进院法语<span lang="EN-US"></span></span></p>
<p>进山门以杖指云。尽大地是个解脱门。挽手拽不入。云上座不费力。普令人人一超直入。</p>
<p><span style="color:#333399">弥勒殿云<span lang="EN-US"></span></span></p>
<p>无古无今一道通。门前三塔现玲珑。入门瞻礼黄金相。印在深心一笑中。展拜。</p>
<p><span style="color:#333399">韦驮殿云<span lang="EN-US"></span></span></p>
<p>记□灵山威德神。佛门常护誓弘深。手擎宝杵披金甲。辅正摧魔转法轮。展拜。</p>
<p><span style="color:#333399">伽蓝殿云<span lang="EN-US"></span></span></p>
<p>十八尊神护法真。恒沙功德愿宏深。僧伽振作权衡大。辅正摧邪万古心。展拜。</p>
<p><span style="color:#333399">佛殿云<span lang="EN-US"></span></span></p>
<p>干屎橛是何作略。麻三斤缚手缚脚。惟有殿里的触著磕著。展大具九拜。</p>
<p><span style="color:#333399">进方丈云<span lang="EN-US"></span></span></p>
<p>人人眼横。个个鼻直。论甚么动静语默。说甚么得力不得力。唉。不因渔父引。争得到桃源。识不识。空相忆。</p>
<p><span style="color:#333399">三塔崇圣寺上堂法语<span lang="EN-US"></span></span></p>
<p>法堂立定。以柱杖指法座云。这个狮子宝座。诸佛诸祖。天下老和尚。靡不如此。豁开人天正眼。扫清魔外邪宗。即今云上座到来作么生。震威一喝云。要登便登。要坐便坐。升座拈香云。此一瓣香。混沌以前。世界未出。早已全体独露。爇向炉中。专申供养。常住三宝。释迦文佛。十方诸佛菩萨。伏愿法轮常转。佛日增辉。次拈香云。金杖馥郁。玉叶芬芳。作国家之屏翰。为佛教之金汤。奉为今日请主。提督军门张公松林。李公复兴等诸护法。伏愿寿比南山。长享人间福禄。慧高北斗。顿明自性菩提。次拈香云。此一瓣香。般若为根。六度为本。爇向炉中。奉为西天东土历代祖师。本寺开山中兴继位诸祖老和尚。天下宏扬法化诸大善知识。及现前两序大众。同悟一心。顿超圣域。再由怀中取出香云。此一瓣香。历历明明。竖穷三际。横遍十方。拈起则珠回玉转。放下则海晏河清。曾经屡受犍槌。不敢覆藏。今为第一回特地拈出。供养鼓山涌泉堂上上妙下莲老和尚。用酬施戒授法之恩。敛衣就坐。上首白椎云。法筵龙象众。当观第一义。卓柱杖云。崇圣重兴继祖宗。大千沙界畅真风。个中端的西来意。月自西来水自东。今有护法张李二公。再三坚请山僧登座。敷扬宗乘。重兴道场。自渐德薄慧浅。岂能肩此重任。固辞不获。只得勉强应个时节。仰仗护法檀那。两序大众同心协力。发菩提心。虽然如是。即今无私一句。又作么生。良久下座云。倒却门前旧刹竿。仰仗大众重扶起。</p>
<p><span style="color:#333399">三塔崇圣寺讲法华经开经日请上堂法语<span lang="EN-US"></span></span></p>
<p>升座。拈香毕。卓柱杖云。归化宏开布法筵。海众同参话胜缘。捱得黄檗三痛棒。始契临济玄中玄。今众护法设斋供养三宝。植福延龄共证菩提。即今菩提作么生证。良久云。是法常住法华会。有教无非方便门。石虎登山循故路。泥牛入海已无痕。另行一句作么生道。妙法无言说。菩提遍处栽。</p>
<p><span style="color:#333399">大众预送师长生牌位进祖堂设斋请上堂法语<span lang="EN-US"></span></span></p>
<p>捉月空中挂。移花石上栽。清净本然者。何必强安排。天地一指。万物一马。其间不能容发。那一处不是山僧鼻孔。尽十方世界。地轮。水轮。火轮。风轮。海山林薮。明暗色空。如天帝网。印现重重。尘尘刹刹。明杲杲。露堂堂。那一处不是山僧眼睛。这里觑得透。将祖师堂里。一队老古锥的莲座。若新若旧。尽行搬去烧火。也不为分外。脱或未然。休将三尺木。博取玉芙蓉。</p>
<p><span style="color:#333399">郑玉隆居士荐亲请对灵小参<span lang="EN-US"></span></span></p>
<p>松涛落落。夜寒而木马嘶风。山色沉沉。天晓而泥牛耕月。卷舒不露于朕兆。来去岂觅乎形踪。恭维□翁老护法。寿近八旬。名闻当世。领袖一代群伦。创立千秋事业。玉树盈阶。芝兰满室。身游无极之光。心契有形之外。视富贵如浮云。弃形骸若敝屣。树高千尺则且置。叶落归根事若何。烧香云。南无西方极乐世界。接引大导师阿弥陀佛。</p>
<p><span style="color:#333399">众新戒请上堂法语<span lang="EN-US"></span></span></p>
<p>问。五时八教即不问。临济宾主请师宣。师曰。杲日丽中天。进云。如何是主中宾。师云。目前是阇黎。进云。如何是宾中主。师云。此间是老僧。进云。如何是宾中宾。师云。阇黎不识阇黎。进云。如何是主中主。师云。老僧识老僧。问。千尺丝纶直下垂。一波才动万波随。夜静水寒鱼不饵。满船空载月明归。未审此理如何。师云。花团团锦簇簇。进云。直钩钩狞龙。曲钩钩鱼鳖。祗如透网金鳞。如何下钩。师云。收取丝纶去。进云。巨浪涌千寻。澄波不离水。师云。浸杀阇黎。进云。一点也瞒老和尚不得。师云。相救相救。问。学道以戒为先。如何高沙弥不受戒。师云。买帽子相头。进云。戒中以杀为重。如何归宗斩蛇。南泉斩猫。师云。路遥知马力。进云。巨灵抬手无多子。劈破华山千万重。师云。不是好手。问。欲识佛性义。当观时节因缘。如何是时节因缘。师云。日日是好日。进云。昔日诸祖。今朝和尚。师云。恐后无凭。立此存照。进云。谢师答话。师云。亲笔无中。僧各礼拜。师乃云。万法是心光。诸缘惟性晓。本无迷悟人。只要今日了。所以千岩和尚道。参禅为第一。受戒为第二。修福为第三。礼诵为第四。既是出家人。应行四种事。须是与么人。解得与么事。</p>
<p><span style="color:#333399">上堂<span lang="EN-US"></span></span></p>
<p>释迦老子在人眼里。耳里。鼻里。八万四千毛孔里。头出头没。诸人还信得及么。古人道终日拈香择火。不知身是道场。只要信得及。见得彻。博地凡夫。当时成佛。说甚么沙弥比丘菩萨三聚净戒。其或情关结锁。智眼未明。必须精进。一一严持。遂举南山宣祖道。持戒精严。诸天拥护。国王供养。一日律师问天曰。人间作何功德为最大。天神曰。斋僧功德为最。师云。佛法二宝。赖僧宝扶持。若无僧宝。佛法二宝无人流布。善根无处培植。所以斋僧功德为最大。虽然。有一人终日吃饭不咬一粒米。且道与么人。作么生供养。卓杖下座。</p>
<p><span style="color:#333399">小参法语<span lang="EN-US"></span></span></p>
<p>卓柱杖云。唤作柱杖则触。不唤作柱杖则背。即此触背二字。便是生死根本。触即是逐境生情。则有我人是非。背即是违背己灵。则违佛祖圣道。如此对待。便落坑堑。开口动舌。非有即无。知解不清。焉得解脱。汝等参禅。必要话头亲切。顿发疑情。看他是个其么道理。一句分明。盖天盖地。若道有无不立。又是矫乱外道。到这里毕竟有个出身处。于此透得。才不被天下老和尚舌头瞒却。经云。纵经尘点劫。不如一日修无漏业。且道如何是无漏业。但于事上通无事。见色闻声不用声。</p>
<p><span style="color:#333399">僧参问<span lang="EN-US"></span></span></p>
<p>久慕和尚。特来领棒。师云。吃得柱杖子也未。僧拟进语。师云。不打死汉。</p>
<p>师见数僧从街上回。问。十字街头来的来。往的往。因甚街心一块砖子无人踏著。一僧云。不曾离。师向僧脚下连打数棒。僧云。踏著即祸生。师拽柱杖笑归方丈。</p>
<p>弥勒楼阁向闹市里洞开八闼。因甚把手牵君不入。欲明无生法忍。问取街前石敢当。且道石敢当具甚么眼。高莫过天。厚莫过地。因甚覆载这个不得。</p>
<p><span style="color:#333399">为张佛乘居士举火法语<span lang="EN-US"></span></span></p>
<p>拈柱杖云。数墨循行八十年。来参崇圣祖师禅。一声□地逢时节。门外野风吹白莲。北斗藏身易。转位就功难。且道作么生转。掷火炬云。胜热婆罗门向你道也。</p>
<p>大寒送骨入塔云。前三三与后三三。泥牛拽耙入深潭。平生活计争人我。今日空余枯骨寒。勿负苍山万松杉。烁迦罗眼莫能看。相将送入无缝塔。荐取木蛇那一关。</p>
<p><span style="color:#333399">为马宽龙居士封龛法语<span lang="EN-US"></span></span></p>
<p>娘胎落地好分排。末后无端作一堆。柱杖头边两行泪。半为欢喜半为哀。临行一句无私话。满树梅花带雪开。<span lang="EN-US">......封。</span></p>
<p><span style="color:#333399">起龛法语<span lang="EN-US"></span></span></p>
<p>以柱杖敲龛顶云。敲空作响。击木无声。飞龙在天。利见大人。密移一步。急急如律令。——起。</p>
<p><span style="color:#333399">举火法语<span lang="EN-US"></span></span></p>
<p>无著与天亲。机分大小乘。雪峰与岩头。生死有何凭。一条大光明杲杲。万象之中独露身。—烧。</p>
<p><span style="color:#333399">滇南洱海东罗诠寺讲法华经上堂法语<span lang="EN-US"></span></span></p>
<p>拈杖云。若说第一义。早已成二三。今有护法来寺请法。为消灾除罪。即今灭罪作恁么道。良久云。拂子举起。倒转乾坤。情与无情共一真。即今圣凡还有分别处也无。若道其无。儱侗禅和。若道其有。千圣不识。祖祖密契。密契个甚么。如是如义。非汝所知。且听古人唱和。石女生儿作继胤。空花果实解疗饥。兹实当人之密用。拟议即乖。乘斯法华胜会。更祈宣扬宗教。且道宗教还有分别也无。别即且置。合成一家事如何。拂云。灵山涌宝塔。今此举拂子。如何吩咐。良久云。非汝境界。多宝佛既已过去。云何又说是现今。既是现今。云何又说过去。经中分明说二如来同在一塔中坐。不言三佛。正是过去一位。现在一位。未来不可得者。乃座主见解。老僧则不然。三世一切佛。同在塔中转法轮。惟有山僧不居塔内外。亦非无处。又作么生。莫起斯见。其义难明。勿负施主信心。暂以世谛流布。颂曰。龙女成佛不为妙。提婆达多转法轮。宝所化城元无异。穷子何曾记富贫。寻源得水须自饮。衣珠不失免沉沦。文殊起教法润布。终归普贤行愿深。大白牛车候门外。长者不离牛自驯。</p>
<p><span style="color:#333399">大理官绅请在观音塘大石庵上堂法语<span lang="EN-US"></span></span></p>
<p>升座。执柱杖云。三界唯心。万法唯识。重重罗网。谁人得出。可笑当年老维摩。毗耶黎城落双绝。当时若有出格手。打他一掌又何说。且道是文殊打维摩。是维摩打文殊。若然拣点得出。对面相呈。箭镞之机。拟议则错。良久云。纵有千手眼。弄巧反成拙。不如归家稳坐。听吾一颂。挥拂子云。妙香苍洱古今流。化作罗刹留石头。三十三身透火宅。入流亡所驾白牛。</p>
<p><span style="color:#333399">叶榆官绅宾川县卢公邦纯县绅张宪贞石钟寺长老宝莲悉檀寺僧官妙龄及全山僧众等由大理崇圣寺请到石钟寺进院法语<span lang="EN-US"></span></span></p>
<p>至山门。以杖指门云。这个华藏玄门。具足森罗万象。山僧一趋直入。不落圣解凡情。卓柱杖云。入。至弥勒殿拈香合掌云。位居补处待当来。见著人人笑口开。静坐山门无一事。妙哉。展拜。</p>
<p>至韦驮殿拈香云。天大将军示现真。长作山门护法神。伏怨降魔擎宝杵。常年甲胄不离身。展拜。至大殿拈香合掌云。巍巍堂堂。独露真常。威光无量。普耀十方。但能眼中无幻翳。触处毗卢大法王。展拜。</p>
<p>至方丈。升座举如意云。一别鸡山已有年。《前于光绪己丑年礼祖未停下山》今朝策杖返林泉苍山面目浑如旧。山色溪声尽说禅。诸上座。幻游昔由藏印拨草瞻风。来此礼祖。石门紧闭。水泼不入。只道倒却门前刹杆了。故尔下山。奔波逐浪十有余年。迫到山穷水尽。瓦解冰消。循酬夙债。又被业风吹来。依然如故。昨离洱海归香国。今入灵山此会场。试问有去有来么。或是无去无来么。少顷云。去来即不问。且道即今如何是新主人进院一句。以如意向左右一举云。佛日增辉。法轮常转。下座。</p>
<p>至卧室。执拂云。入此室。传此命。高提祖印行王令。大家齐唱太平歌。挑起祖灯续慧命。</p>
<p><span style="color:#333399">上堂<span lang="EN-US"></span></span></p>
<p>拈香参座毕。执杖指座云。这个法王座。龙天普护持。山僧登此座。好转法轮时。柱杖云。升。祝圣毕就座白椎云。法筵龙象众。当观第一义。执柱杖云。世间可有清凉境。初祖常居鸡足山。宗教同源真法窟。巍巍天柱护禅关。诸上座。幻游昔年来山礼祖。一宿树岩。因曾发愿传香。不觉萍飘岁月。今来住持。前后作略不无。且道其中还有今昔不分。始终一致者么。向左右顾视云。昔也如是。今也如是。我也如是。你也如是。大地众生无不如是。虽然。今护法等恭送进院。广结善缘。敬设如意大斋。特请举扬个事。且道作么生始得呢。卓柱杖云。扶起旧刹杆。点出金刚眼。交杖下座。</p>
<p><span style="color:#333399">修造大殿法堂天王殿钟楼鼓楼及各堂寮落成执事元旦日上堂法语<span lang="EN-US"></span></span></p>
<p>大佛顶庄严王三昧。涌现出一毫端许。转换山河大地。草木丛林。岁时日月。情与无情。悉皆崭新。于崭新日月中。现出琼楼玉殿。转不退转法轮。令一切世出世间。刹海。众生海。悉入如来智慧海。福德海。妙用神通海。慈悲喜舍海。不思议自在解脱海。回顾左右云。如何是庄严王三昧。——阳春从此回沙界。满目风光万象新。</p>
<p><span style="color:#333399">准提庵续源请上堂<span lang="EN-US"></span></span></p>
<p>执杖云。心中了了语何人。独掩柴扉日又昏。六凿未分谁扰扰。一爻才动始纷纭。诸善知识。即今舍那如来在枉杖头上。放光动地。张大梵网。捞漉众生。敢问个中谁是知音。若还拣点得出。不柱披此法服一番。可以上报无报之恩。下化无为之化。堪为人天福田。可将楖栗横坦乾坤。手擎日月。毫纳须弥。口吞四海。踏破虚空。不为奇特。如其不然。徒负缁衣之名。汨没尘劳。何期了脱。呜呼。同滞末流。勉强相劝。诸兄弟奉佛行持。且道行持个甚么。良久云。路逢剑客须呈剑。不是诗人莫献诗。</p>
<p><span style="color:#333399">掩关于迎祥藏经阁受护法檀越张斌陈和马金墀赵然罗玉林杨宏起及众居士等请出关上堂<span lang="EN-US"></span></span></p>
<p>问。大愿关开。金毛突出。不是无风起浪。要且祖令当行。如何是夺人不夺境。师云。山河大地色重新。问。如何是夺境不夺人。师云。竖起眉毛八字分。问。如何是人境俱夺。师云。吹毛剑下不容情。问。如何是人境俱不夺。师云。歌声不绝太平春。进云。料拣承蒙师指示。金锁玄关作么生透。师云。脚跟著力。进云。翡翠踏翻荷叶雨。鹭鹚飞过竹林烟。此意如何。师云。闲言语。进云。虽然旧阁闲田地。一度赢来一度新。师云。放汝三十棒。乃云。九夏安居事未闲。棒头打破是非关。就中有句谁能识。跳出青峰山外山。喝一喝下座。</p>
<p><a name="a11"></a><span style="color:#333399">光绪三十年甲辰冬<span lang="EN-US"></span></span></p>
<p><span style="color:#333399">太和张李二军门宾川县官暨诸檀那护法送到鸡足山钵盂峰钵盂庵进院法语<span lang="EN-US"></span></span></p>
<p>入院以柱杖指门云。鸡足巍巍洱海山。圣凡莫作等闲观。一朝惹祸难分说。毒药醍醐系两端。坐守金栏待弥勒。钵盂击破起波澜。应机杀活休为怪。有谁开阖石门关。</p>
<p><span style="color:#333399">伽篮殿云<span lang="EN-US"></span></span></p>
<p>布金由长者。巩固赖尊神。勿忘灵山嘱。常时护法城。圣凡无二路。赏罚示彰明。永沐神功德。威光万古名。展具。</p>
<p><span style="color:#333399">祖师殿云<span lang="EN-US"></span></span></p>
<p>师承别传旨。拈花旧典型。刹竿曾倒却。扶起破沙瓶。展具。</p>
<p><span style="color:#333399">大殿佛前云<span lang="EN-US"></span></span></p>
<p>稽首礼觉皇。圣德妙难量。觉迷随类解。应现水月场。僧伽归法化。檀信获祯祥。祈消三界火。大地作清凉。展具。</p>
<p><span style="color:#333399">方丈室云<span lang="EN-US"></span></span></p>
<p>踞此座。亲担荷。棒头禅。谁放过。喝一喝云。莫学老维摩。古今成话堕。</p>
<p><span style="color:#333399">挂板云<span lang="EN-US"></span></span></p>
<p>举起板云。横身三界外。露地白云中。击一下云。幻游亲举唱。千古振宗风。遂挂。</p>
<p><span style="color:#333399">护法居士供法衣请上堂<span lang="EN-US"></span></span></p>
<p>拈请帖云。灵山咐嘱。有大因缘。掷地金声。分明举似。指法座云。法法不隐藏。古今露堂堂。更进这一步。明明为举扬。敛衣就座。上首白椎云。法筵龙象众。当观第一义。执拂子喝一喝云。雷电击长空。万派起云龙。祝延天子寿。开继少林宗。问。世尊灵山一会。与今日是同是别。答。正好著眼。进云。两头坐断时如何。答。死水不藏龙。进云。甚么是学人著力处。答。脚踏实地。进云。如何是转身处。答。进前一步。进云。如何是亲切处。师打云。石虎当途踞。问。如何是第一玄。师云。春光夜色鲜。问。如何是第二玄。师云。翠竹含青烟。问。如何是第三玄。答。花开笑破天。问。如何是第一要。答。子规枝上叫。问。如何是第二要。答。有句人难晓。问。如何是第三要。答。棒头开一窍。拈袈裟角召众云。金栏之外无多子。倒却门前一刹竿。下座。</p>
<p><span style="color:#333399">上堂<span lang="EN-US"></span></span></p>
<p>喝一喝云。一喝横飞剑刃锋。西天东土莫相逢。此段风光何处觅。堂堂八面总玲珑。挥拂子顾左右。时有内翰方公祚享出问。学生特来进香。亦无所问。师云。当面不识人。进云。识人也。师云。虚空也太愁。进云。愁甚么。师云。鸡鸣即是天晓。公作礼。师云。会么。公云不会。师云。夜静无人水自流。一天云散秋江月。</p>
<p><span style="color:#333399">解制上堂<span lang="EN-US"></span></span></p>
<p>举洞山道。众兄弟。夏末秋初。向万里无寸草处去。一老宿云。切忌万里无寸草处去。一云出门便是草。一云未出门时亦是草蔓蔓地。且道者四老汉。还有优劣也无。试辨别看。若辨别不出。听取一偈。今朝二月九。打开布袋口。浮云飞出来。那个随情走。踢倒古须弥。黧奴吞北斗。</p>
<p><span style="color:#333399">祝圣寺圣首座请上常<span lang="EN-US"></span></span></p>
<p>问。有问有答是寻常。无问无答时如何。师云。也是寻常。进云。请师别通一线。师云。阇黎站过那边。问。二祖礼拜。达摩安心。和尚升座开堂。是同是别。师云。冬瓜换葫芦。进云。从上宗乘。还有分付处也无。师云。有。进云。分付阿谁。师云。分付你。进云。恁么则买铁得金。一场富贵。师云。未敢相许在。问。五位三玄即不问。三教一家请师宣。师云。老聃夫子念弥陀。进云。频呼小玉元无事。只要檀郎认得声。师云。认后如何。僧无语。师云。堕坑落堑。进云。请师相救。师云。老僧救他不得。僧各礼拜归位。师乃云。问在答处。答在问处。钉椿摇橹棹。问不在答处。答不在问处。拔柁使风帆。饶汝移舟谙水脉。举棹别波澜。聪明伶俐不无点点。搅长河为酥酪。变大地作黄金。神通妙用。却有些些。若论衲僧下事。总是郑州出曹门。必不得已应个时节。向诸人道。善男子。得人身难。具丈夫相难。圆顶出家难。登坛受戒难。遇真知识难。闻正法更难。须知有个不难的。山僧适来道了也。请首座为汝等再道。</p>
<p><span style="color:#333399">重装三世如来迦叶阿难文殊普贤诸像告竣开光上堂<span lang="EN-US"></span></span></p>
<p>真如平等法性身。犹如虚空无分别。若人持尺量其数。纵经尘劫不能测。一法若有。文殊丧其智体。万法若无。普贤失其境界。去此二途。作么生说个应物现形的时节。举笔点空云。如来足有大人相。如来手有大人相。如来胸有大人相。如来眼有大人相。名自在普照云。种种妙宝而为庄严。摩尼宝光。清净莹彻。普见一切。皆无障碍。如来顶有大人相。遂搁笔云。莫将一笔轻轻点。如来顶上有圆光。</p>
<p><span style="color:#333399">送众灵骨入海会塔以柱杖指骨罐云<span lang="EN-US"></span></span></p>
<p>头出头没。一堆白骨。奔波奔波。如何如何。使穷子知恩有地。免骷髅露湿霜摧。明净竟如皎月。寥廓似乎太虚。山僧今日为汝点出最后光明。俾髑髅露出眼睛。一个个照天照地也。</p>
<p><span style="color:#333399">大寒送诸灵骨入塔<span lang="EN-US"></span></span></p>
<p>以杖敲露骨一下云。百骸俱溃散。一物镇长灵。百骸溃散今归土。一物常灵甚处安。仔细看。通霄路回海天宽。于此觑得透。霏霏雨雪留鸡足。点点梅花落钵盂。于此觑不透。霜天月落夜将半。谁共澄潭照影寒。</p>
<p><a name="a12"></a><span style="color:#333399">光绪三十二年丙午寓北京龙泉寺<span lang="EN-US"></span></span></p>
<p><span style="color:#333399">肃亲王为老福晋请对灵小参法语<span lang="EN-US"></span></span></p>
<p>拈柱杖云。斋主崇佛请小参。感应道交信念深。信为道源功德母。长养一切诸善根。即此功德母。如天盖地函。于中无声臭。乃有去来今。生死幻相不可执。惟有功德三界钦。大众。老福晋能以此功德根源。生忠孝之门。入忠孝之室。毓忠孝之大贤。其功德巍巍。充满太虚。光前裕后。照耀古今。皆老福晋之至善心中流出。这也且止。即今老福晋慈容宛在。尊灵在甚么处。良久作圈相云。一念无生全体露。循环妙应水中沤。生天成佛何须问。倾向葵心日愈高。卓杖下座。</p>
<p><a name="a13"></a><span style="color:#333399">宣统元年己酉岁请藏经回山敕改钵盂庵为护国祝圣禅寺<span lang="EN-US"></span></span></p>
<p><span style="color:#333399">戒期上堂因久雨复晴执柱杖指座云<span lang="EN-US"></span></span></p>
<p>今日晴。昨日阴。慧日高悬天下钦。一喝虚空皆粉碎。波澄识海老龙吟。拈香毕。敛衣就座。执如意云。迎祥创业钵盂庵。前三三与后三三。祝圣嘉名垂宇宙。天龙呵护藏经函。蒙恩更赐新衣钵。题额应知护国心。万寿戒坛崇佛教。法幢辉耀古滇南。今有比丘尼如桂等为法心切。请山僧上堂。宣扬圣意。了三学之妙义。证万德之玄渊。梵刹永振。林木向荣。即今殿宇兴隆。一句又作么生道。仙鹤山头云似锦。钵盂峰下瑞光涵。</p>
<p><span style="color:#333399">己酉除夕小参<span lang="EN-US"></span></span></p>
<p>举北禅贤和尚夜参云。年穷岁尽。无可与诸人分岁。老僧烹一头露地白牛。炊黍米饭。煮野菜根。烧榾柮火。大家吃了。唱田家乐。何故。免得倚他门户傍他墙。刚被时人唤作郎。便下座。至夜深。维那入方丈问讯云。县里有公人来勾和尚。说和尚宰牛不纳皮角。禅遂将头上帽掷于地下。那便拾得。禅擒住。那将帽覆禅顶曰。天寒且还和尚。禅呵呵大笑。顾法昌侍者云。者公案作么生断。昌曰。潭州纸贵。一状领过。师云。北禅不解烹宰。勾贼破家。维那见义不为。过后张弓。法昌依草附木。如新妇怕阿家相似。总是簸弄老婆禅。钝置煞人。并无一个有些子衲僧的气概。山僧若作维那。北禅才举。便出众云。某某与和尚代庖。他若如何若何。便与掀倒禅床。喝散大众。免得后人向牛皮里钻倒。若作北禅。待维那云。公人来勾和尚。便云赃在那里。他若拟议。与他一掌云。来说是非者。便是是非人。若作法昌侍者。待问者公案作么生断。便云。一字入公门。九牛拖不出。岂不头正尾正。北禅宰牛分岁。山僧一一据款结案了也。且问诸人如何是露地白牛。——参。</p>
<p><a name="a14"></a><span style="color:#333399">宣统二年庚戌<span lang="EN-US"></span></span></p>
<p><span style="color:#333399">元旦上堂<span lang="EN-US"></span></span></p>
<p>通身绝覆藏。随处扬家丑。佛法到新年。说甚无与有。历历甚分明。古今常不朽。山门已洞开。焚香祝圣寿。诸上座还会么。但得天晴残雪尽。自然春到百花香。</p>
<p><span style="color:#333399">正月初三日与戒尘师开关<span lang="EN-US"></span></span></p>
<p>执杖云。契合机宜福慧伦。春风到处起祥云。打开一把无须锁。请出当年旧日人。目顾左右云。而今戒上座。可谓自益益人。三年一弹指。理证功深。顿破从前疑网。今年新春。原是去年新春。随缘应世。不动道场。妙玄无碍。如月印江。悟无内外。任意自在。大众敦请出关。同心庆祝。锁上加封一击开。尘尘转处悉如来。以杖击锁云。开。</p>
<p><span style="color:#333399">四月戒期圆满解制<span lang="EN-US"></span></span></p>
<p>执杖云。人世谁能猛著鞭。时流多被境推迁。安居三月期终满。戒体坚贞戒相圆。今有戒弟子请法修斋。供养贤圣僧。愿冀早证菩提。令行方便。同奉母陀印。以手执杖作吹笛势云。看这无孔笛。吹个牧牛韵。结制十方来。解制十方去。去来若浮云。结解随时处。十方无上下。当天万事空。了无动静相。纵横处处通。虽然如是。即今解制一句。毕竟作么生。卓杖云。真风遍寄知音者。铁笛无腔信口吹。下座。</p>
<p><a name="a15"></a><span style="color:#333399">民国元年壬子改用阳历<span lang="EN-US"></span></span></p>
<p><span style="color:#333399">戒期上堂<span lang="EN-US"></span></span></p>
<p>执杖云。祝圣寺中。搬砖弄瓦。禅讲净筵。吐出舌根。撞破牙尖纸。逢世尊涅槃。只唱波罗提木叉。是我等大师。为最后咐嘱。诸善知识。还见闻么。除了语默动静。清浊二途外。究竟作么生是。卓杖云。处处绿杨堪系马。家家有路透长安。下座。</p>
<p><span style="color:#333399">为悉檀寺妙龄和尚起龛<span lang="EN-US"></span></span></p>
<p>天缘已毕。大事完成。一灵不昧。旋元归真。坐断三际。湛然常住。不是无相。萨迦罗身。长天一色白毫光。日落西方是故乡。东西泯灭即净土。唯心极乐请承当。以杖击棺云。起。举火。以杖作相云。本此寂光。妙应无涯。世寿六旬。回首故家。捐弃朽宅。罢恋自他。请出门外。任驾三车。执火炬云。智火煆凡身。凡身为有我。有我遂有生。无我则无那。了兹幻化质。真空即性火。煆尽人我相。端身莲中坐。云。烧。</p>
<p><span style="color:#333399">佛诞日说戒上堂<span lang="EN-US"></span></span></p>
<p>问。指天指地弄笙簧。送语传言出法堂。侍者尚能多意气。老师应是不寻常。如何是主中宾。师云。出门伴著乞儿行。进云。如何是宾中主。师云。当堂不正座。怎付两头机。进云。如何是宾中宾。师云。龙师火帝千字文。进云。如何是主中主。师云。癞狗泥猪尝起舞。僧礼拜。云。且喜新丰曲。今朝特地闻。师云。掩耳偷铃。问。一步才行两步移。门前惊动凤凰儿。寻踪不在梧桐树。群鸟东西空绕枝。祗如雪峰云。鸟石岭相见也。望州亭相见也。僧堂前相见也。意作么生。师云。雪峰无此语。进云。都道雪峰远。谁知逗石门。师云。且喜没交涉。问。未离儿率已降皇宫。此意如何。师云。脚下好与三十棒。进云。未出母胎。度人已毕。又作么生。师云。苍天苍天。更添怨苦。进云。一气不言含有象。万灵何处谢无私。师云。钻龟打瓦。问。蜡烛满堂红。香烟笑破咙。意旨如何。师云。笑上座不解。进云。和尚甚奇特。师云。不值半文钱。僧礼拜。师乃云。悉达太子今日降诞。一手指天。一手指地。周行七步。自顾四方云。“天上天下。惟我独尊。”后来云门大师道。我当时若见。一棒打杀。贵图天下太平。引得历代祖师。天下老和尚。各出己见。互相矛盾。干戈遍地。无有了期。山僧今日承诸新戒。自远趋风。乐阐戒法。不似黄面瞿昙。跛脚阿师。倚势欺人。但以真实心。说真实语。能令一切。若僧若俗。若男若女。若贵若贱。若长若幼。顿息尘累。直超彼岸去也。良久云。止止。不须说。我法妙难思。——参。</p>
<p><span style="color:#333399">佛诞日适佛殿阿难尊者像扑倒众新戒设斋请上堂<span lang="EN-US"></span></span></p>
<p>师垂问云。昨日阿难尊者。贪著三昧正受。不顾三界众生。被山僧一柱杖。仆在露柱上。众中还有扶得他起么。出来露个爪牙看。僧问。阿难既称罗汉。因甚立地仆倒。师云。站久成劳。进云。使学人扶起也无。师云。不是弄潮人。休入洪波里。问云。释迦掩室于摩竭。净名杜口于毗耶。还是事出偶然。还是伎俩有尽。师云。病在膏肓。良医拱手。进云。有问有答。盖是酬机。与么则是知音。不用频频举。师云。相见易得好。久住难为情。问。拈起柱杖魔胆丧。人天普利事如何。师云。目前无阇黎。此间无老僧。进云。如何是明明德。师云。自误犹自可。进云。如何是在新民。师云。误他事更多。僧各礼拜。师乃云。问如云兴。答似瓶泻。于理无益。徒增戏论。所以道。唯此一事实。余二则非真。谁知天已晓。自手执夜明。水不洗水。金不铺金。大众适来地雷复。因甚变作地泽临。汝若不会。问取倒地阿难看。</p>
<p><span style="color:#333399">修造藏经殿库房客堂禅堂方丈梵行堂净业堂观音堂竣工元旦上堂<span lang="EN-US"></span></span></p>
<p>石钟没钟。悬挂虚空。一声霹雳。天人耳聋。正当恁么时尽十方世界。若男若女。若僧若俗。草木丛林。情与无情。悉向山僧拂子头上。证平等觉。放光动地。转根本大法轮。作无量大佛事。悉皆天雨曼陀罗华。摩诃曼陀罗华。摩诃曼殊妙音。种种天乐。不鼓自鸣。十方诸佛。同时应现。此间合掌赞言。善哉善哉。善男子。善说法要。我等诸佛悉皆随喜。蓦召大众云。且道说甚么法要。良久云。元正启祚。万物咸新。</p>
<p><span style="color:#333399">结制上堂<span lang="EN-US"></span></span></p>
<p>僧问。选佛场开。和尚向甚么处下手。师云。新出红炉金弹子。进云。十方同聚会。个个学无为。如何是无为法。师云。打破阇黎铁面皮。僧拟议。师云。老僧无一法。何须侧耳听。问。狸奴白牯。意作么生。师云。未进门时先吃棒。问。如何是耳。师云。你不患聋。问。如何是眼。师云。你不患盲。进云。眼耳具足时如何。师作打势云。会么。问。天柱峰点头时如何。师云。三家村里火柴头。问。如何是禅。师云。老僧不打这鼓笛。进云。为什么要参。师云。为你这钝汉。进云。离了禅。参一事又作么生。师打。乃云。今日护法朱居士。问取山僧根本智。不觉口如扁担。眼似流星。虽则敲钟击鼓。问答机缘。尽是扬声止响。请问诸人毕竟如何是根本智。待汝一口吸尽西江水。即向你道。</p>
<p><span style="color:#333399">蒋道林居士请上堂<span lang="EN-US"></span></span></p>
<p>钵盂峰顶秀。山溪古岸荒。浮沉千古语。谁与话沧桑。还有承当的么。问。如何是钵盂境。师云。云去云来山不碍。如何是境中人。师云。青山无日不舒眉。进云。人境不立时如何。师便打。乃举赵州谂和尚。一日赵王来参。侍者报云。赵王来参。和尚迎接。州云。非但赵王。即佛来也不顾。王闻不悦。及至。王问人王尊耶。法王尊耶。州云。若在人王。人王中尊。若在法王。法王中尊。王欣然叹曰。赵州古佛。今日钵盂长老。不羡王侯。不居佛位。单拈白棒。打破虚空。直指诸人。明心见性。若道有佛。劈脊便打。若道无佛。劈脊便棒。且道有什么奇特。不入惊人浪。难得称意鱼。</p>
<p><span style="color:#333399">佛诞日解制上堂<span lang="EN-US"></span></span></p>
<p>僧问。世尊初生。天花乱坠。老和尚诞日。有何祥瑞。师云。龙象纷纷绕座来。进云。报恩一句又作么生。师便打。问。如何是离四句。师便打。问。如何是绝百非。师亦打。进云。打即任打。毕竟如何。师云。向后不得辜负老僧。乃云。打也恁么打。说也恁么说。解也是你解。缚也是你缚。个事甚分明。何须求解脱。以柱杖召众云。楖欐横担不顾人。直入千峰万峰去。</p>
<p><span style="color:#333399">上堂<span lang="EN-US"></span></span></p>
<p>执柱杖云。心机解处妙无伦。月白风清岭上云。若识宗旨。何假外寻。语默动静。坐卧经行。穿衣吃饭。运水搬柴。庭前宝鼎。殿里迦文。相知惟报相知者。鹧鸪声里又逢春。即心是戒。三学圆融。即戒是心。一体圆成。止作持犯。事岂干情。苟能如是。华敷莲成。其或未然。错认识神。莫谓朝阳好。日出雾朦胧。今有求戒弟子某某为严律行。请法设斋。且道严律一句。又作么生。良久云。鸡声唤醒娑婆梦。戒定真香入钵盂。喝一喝。下座。</p>
<p><span style="color:#333399">封龛<span lang="EN-US"></span></span></p>
<p>执封条云。凡所有相。皆是虚妄。若见诸相非相。即见如来。良久云。缘集成身。缘散成尘。长安路上往来人。而今撒手还家去。霁色清秋月一轮。</p>
<p><span style="color:#333399">起龛<span lang="EN-US"></span></span></p>
<p>女比丘。冷飕飕。八十余年刹那事。急如石火赋归休。休休休。得休歇处有归舟。一灵不昧难休者。妙如水性解随流。性识真空难比拟。鸟啼花落老松揪。即今起龛作恁么道。良久云。十方无上下。一任自在游。以杖击龛云。起。</p>
<p><span style="color:#333399">举火<span lang="EN-US"></span></span></p>
<p>执火炬云。宽福尼。一朝解脱旧陈皮。四蛇六贼霎时离。秋水连天空一色。娘生鼻眼莫栽眉。即今举火。作恁么道。西方梵贝声催急。性火光中现阿弥。掷炬云。烧。</p>
<p><span style="color:#333399">入塔<span lang="EN-US"></span></span></p>
<p>老尼姑。髑髅分散。莫问荣枯。顿脱尘情三际梦。一片冰心净玉壶。正遍历历禅机转。理智如如皓月孤。宝所安居超世寿。灵光独耀裹清虚。</p>
<p><span style="color:#333399">祝圣寺信女施璧端修斋设供请上堂<span lang="EN-US"></span></span></p>
<p>问。昔日龙女献珠。即成佛道。今朝信女施嚫。得何利益。答。金针织锦文。水丝绣彩凤。进云。时雨滋润。群萌咸发。法雨普滋。有何祥瑞。答。彩云浮现钵盂中。问。昔日婆子寄嚫。请赵州转藏经。赵州绕禅床一匝说。转藏经已竟。此意如何。答。远见不如近闻。进云。婆子谓适来请转全藏。如何只转得半藏。又作么生。答。多虚不如少实。进云。恁么则和尚超出赵州去也。答。面多馒头大。腹饱肚带宽。僧各礼拜归位。师乃云。明穿玉线。绣彩凤于碧落之中。暗度金针。织绵文在威音以上。花团锦簇。黼黻文章。全是化母元机。微露天孙善巧。福以是而集。寿以是而延。女以是而转男。凡以是而成圣。具足优婆夷。得个普眼舍得三昧。老僧不妨因斋庆赞一句。卓杖云。大圆镜智性清净。下座。</p>
<p><span style="color:#333399">李提督送一水晶钵全金匾额到山请上堂<span lang="EN-US"></span></span></p>
<p>一句全提。万机普应。毫端示现。八面玲珑。可以笼罩千古。挺露当时。令一切泉声云影。作无量佛事。现广大神通。纳此钵于鸡足山祝圣寺。而此钵不小。置鸡足山祝圣寺于一钵之内。而此钵不大。所谓一为无量。无量为一。小中现大。大中现小。显示大人境界。庄严奇妙因缘。承休明于斯世。树福运于将来。体用全彰。得大自在。大众还见福兴李大护法。笔头放光。辉映山林么。今日薰风自南来。且喜殿阁倍清凉。</p>
<p><span style="color:#333399">宝山大师设斋请上堂<span lang="EN-US"></span></span></p>
<p>慈有宝山阇黎。不远千里。运米来山饭众。兼请山僧宣扬般若。果能一心不生。凡圣情尽。则心华朗发。物物皆真。头头是道。众生念念在诸佛心中。成正等觉。诸佛时时在众生心内。转大法轮。不前不后。无欠无余。会即千金易化。不会则滴水难消。遂顾左右云。众中还有会得者么。不妨出来露个消息看。首座出问云。般若既非口宣。六百卷真诠从甚处来。师云。好事不出门。进云。又道众生念念在诸佛心中。成正等觉。师云。不干山僧事。进云。和尚分上事。作么生。师云。滴水难消。进云。谁是千金易化者。师云。首座分上事。座礼拜。师云。果然滴水难消。</p>
<p><span style="color:#333399">师诞日合寺众执事设斋由祝请上堂<span lang="EN-US"></span></span></p>
<p>问。法王寿量广无边。普放光明耀大千。世界群生思法化。法云从此利人天。师云。两株丹桂发新香。进云。如何是普放光明。师云。一对鸳鸯夸独立。进云。如何是普蒙法化。师云。一双孤雁喜高飞。进云。共欢天意同人意。万载千秋庆此时。师云。也不晓得。问。慈云布南极。法雨洒香林。华顶峰头月。光耀古长春。此意若何。师良久。进云。威音那畔。见色闻声。未审寿量多少。师云。无物堪报得。进云。意旨如何。师云。者个作人情。进云。妙高山无极。香海彻底深。师云。非关我事。问。猿抱子归青嶂里。鸟衔花落碧岩前。法界二十年。只作境话会。还有过也无。师云有。进云。过在甚么处。师云。夹山现在。自问他去。进云。作家宗师。天人有赖。师云。多谢大众捐衣钵。问。黄菊铺金殿。慧灯耀法城。不作圣人解。亦非凡夫情。如何是五位王子。师云。却作圣解。进云。如何是洞山君臣。师云。又是凡情。进云。未审如何得是。师云。千叠云山路。僧礼退。师乃云。威音那畔。有色有声。菊铺金殿。灯耀法城。你若不作境会。不受罗笼。自然寿量无边。普放光明。云布南极。雨洒香林。不作圣凡解。亦绝凡圣情。多谢同袍捐衣钵。为我酬谢母难之辰。因思无物堪报得。只将这个作人情。大众且道这个是个甚么。猿抱子归青嶂里。鸟衔花落碧岩前。</p>
<p><span style="color:#333399">元宵日上堂<span lang="EN-US"></span></span></p>
<p>举洞山聪和尚云。晨鸡报晓晴。粥后便天明。灯笼犹瞌睡。露柱却惺惺。惺惺直云惺惺。历历直云历历。明朝后日。切莫认奴作郎。师云。山僧则不然。眼看空有色。耳听响无声。露柱犹瞌睡。灯笼却惺惺。瞌睡的由他。惺惺的亦由他。明朝后日。莫道祝圣入草求人。</p>
<p><span style="color:#333399">戒期上堂<span lang="EN-US"></span></span></p>
<p>登新法座。以柱杖指座云。百尺竿头坐的人。虽然得有未为真。百尺竿头进一步。十方世界现全身。卓杖云。且道百尺竿头。如何进步。喝一喝。上座。举拂子云。新法座。旧方丈。新旧何曾有二相。如来妙启毗耶离。相继至今总一样。所谓佛祖。充满十法界。而常处此菩提座。若向个中会得。方知世尊未离兜率。早降皇宫。未出母胎。度生已毕。如其拟议思量。依旧白云万里。不知三世诸佛。皆在此柱杖头上。放光动地。转大法轮。诸善知识。何必向外驰求。任你识得三藏经教。千七百则葛藤。徒增见闻。与本分上毫无交涉。且道衲僧本分事一句。作么生道。—穷子不失衣中宝。狂心顿歇即菩提。下座。</p>
<p><span style="color:#333399">戒期为新戒燃香开示苦行上堂<span lang="EN-US"></span></span></p>
<p>道本无为。何假修证。法性如如。如何表显。只因逐妄。迷头认影。枉自流转。故世尊云。一切众生。咸有如来智慧德相。但以妄想执著。而不证得。若能一念回光。头非外得。狂心顿歇。歇即菩提。诸善知识。一真唯此事。何假外驰求。只要顿彻本来。果能透彻娘生鼻孔。穿衣吃饭。痾屎放尿。无非是祖师西来意。故丹霞见得这著子便掩耳。高沙弥悟此即拂袖。更不日中见鬼。天下老和尚瞒伊不著。诸子若能如是会得。还来从我乞甚么戒法。六祖云。心地无非自性戒。纵有施为。亦是丙丁童子求火。良久云。不因渔父引。何得入桃源。复拈柱杖。举释迦佛往昔挖千灯供佛。已成佛果。今朝诸子燃香供佛。欲求作佛。且道即今诸子燃香供佛。与世尊燃灯。是同是别。若同。诸子待何时成佛。若别。我佛明说大地众生。皆有如来智慧德相。能向这里会得。许你与三世诸佛同一鼻孔出气。如或未然。请本上座通个消息。以柱杖作○相画破云。同则总同。杜鹃开放满山红。别则总别。桃红李白各争色。每人燃香十二炷。供养诸佛诸菩萨。下座。</p>
<p><span style="color:#333399">戒期毕上堂<span lang="EN-US"></span></span></p>
<p>惊天动地未为奇。雨雨风风又一期。诸子忏除心意净。业魔摧碎绝凭依。遮那本体无亏戒。佛事门头有设施。解处若能知落处。犹是侬家傍翠微。不见道雪峰因僧问。古涧寒泉时如何。峰云。瞪眼不见底。僧云。饮者如何。峰云。不从口入。后僧问赵州。古涧寒泉时如何。州云。苦。僧云。饮者如何。州云。死。如是二老。一得一失。祗知闭户求安。不解开门求活。虚云今日不顾危亡。直向万刃锋尖上游戏。猛火镬里乘凉。何故。不见道。男儿自有冲天志。不向他人行处行。若有人问。云上座古涧寒泉时如何。即向伊道。门外双石池边立。或问饮者如何。但云。千千万万过桥来。云上座恁么道。还有与古人伸冤者么。若有请出相见。久之无人。即云。若无。云上座今日罪过。何也。是非只为多开口。今因新戒能和。设斋求法。祈释往愆。三障消除。福慧两增。且道福慧二严一句恁么道。以杖竖起云。祝圣别无新气象。庭前供佛两株松。喝一喝。下座。</p>
<p><span style="color:#333399">新盖大彻堂上梁<span lang="EN-US"></span></span></p>
<p>持如意云。者片吉祥地。威音那畔底。筑为大彻堂。十方同扶起。个个居其中。人人生欢喜。今朝正上梁。称赞莫能比。大包恒沙界。密卷微尘里。非方亦非圆。无头亦无尾。放出沩山牛。踏破西来意。诸上座。如何是祖师西来意。以如意指梁云。会么。会会。竟日营为。无非道场。听吾偈曰。那方大小名椽柱。这条长短是栋梁。场开选佛纵横立。儿孙代代出贤良。虽然如是。即今上梁一句作恁么道。以如意一举云。动容扬古路。不堕悄然机。云。升。</p>
<p><span style="color:#333399">上堂<span lang="EN-US"></span></span></p>
<p>三世诸佛。唯一大事化现世间。欲令众生开示悟入如来藏性。出没隐显。若水中月。所谓欲识佛性义。当观时节因缘。山僧托迹湘水。受业鼓山。流浪江湖。承乏昆洱。大似落花流水。逢场作戏。虽然因缘相遇。宛与镜像何殊。古云。修习空花万行。建立水月道场。所以两种世间。以因缘建一切法。皆梦中佛事也。诸善知识。若向这里会得。正好向钵盂峰顶。盘结茅篷。搬砖弄瓦。岂为份外。听吾颂曰。栋梁横架虚空小。乾坤高耸柱头长。幻游不是唠叨汉。只要诸人共举扬。今有新戒弟子。设斋请法。栽培福德。且道栽培一句作么道。良久云。扑落非他物。纵横不是尘。交杖下座。</p>
<p><span style="color:#333399">建华严道场请上堂<span lang="EN-US"></span></span></p>
<p>顶笠腰裙事未休。今朝祝圣集云流。无情说法人天喜。顽石青山暗点头。蓦拈柱杖云。那个是无情说法。如何是点头消息。时有僧出。作礼归位。师云。犹隔青山在。问。四众云臻。人天共仰。报恩一句作么生道。师便打。进云。棒头有眼。八面玲珑。师云。打著一个。问。如何是第一句。师云。有问有答。问。如何是第二句。师云。无说无闻。问。如何是第三句。师云。个个齐瞻仰。有居士问。太极未分时如何。师云。伏羲难下手。问。已分时如何。师云河图洛书。问。已未分时如何。师作打势云。击碎先天与后天。问。如何是藏身处无踪迹。师云。腾空游碧汉。如何是无踪迹处莫藏身。师云。跳出方知。进云。现前还有踪迹也无。师便打。问。如何是花落鸟啼。师云。声声血染枝。问。如何是水流风动。师云。好个消息。进云。水流花落鸟飞去。毕竟春归何处。师云。——好。——南泉剑。赵州关。山程水驿难留碍。一任虚云独往还。下座。</p>
<p><span style="color:#333399">佛成道日上堂<span lang="EN-US"></span></span></p>
<p>鹫岭山中老释迦。明星照破眼中花。无端百万人天仰。杜撰禅和闹似麻。且道释迦老子夜睹明星一著。阿谁透得。问。世尊夜睹明星。成等正觉。为是神通妙用。为是法尔如然。师云。总不恁么。进云。和尚又作么生。师云。阶前白玉黄金色。问。二十重华藏世界。和尚即今在那一重。师云。雨打池塘上下天。乃云。德山棒。临济喝。等闲拈出倾山岳。须弥昨夜到天涯。添得虚空一只脚。下座。</p>
<p><span style="color:#333399">上堂<span lang="EN-US"></span></span></p>
<p>问。涅槃心易晓。差别智难明。如何是差别智。师云。鸡寒上树。鸭寒下水。如何是涅槃心。师云。饥来要吃。困来要睡。进云。差别智与涅槃心。是同是别。师打云。文殊普贤呵呵笑。乃云。个事从来绝较量。今期集众为宣扬。金狮踞地连声吼。白牯狸奴没处藏。</p>
<p><span style="color:#333399">上堂<span lang="EN-US"></span></span></p>
<p>举夹山善会禅师。参华亭船子。问。大德住何寺。会云。寺即不住。住即不似。子云。不似住个什么。会云。不是目前法。子云。甚处学得来。会云。非耳目之所到。子云。一句合头语。万劫系驴橛。又云。垂丝千尺。意在深潭。离钩三寸。子何不道。会拟开口。子一桡打会落水。才出又打。如是三次。豁然大悟。在水中点头三下。子云。竿头丝线从君弄。不犯清波意自殊。会即掩耳。师以柱杖作钓势云。众中还有如是者么。时有僧出。将衣脱却归位。师云。饶伊卸却无纤剩。未荐依然落下风。</p>
<p><span style="color:#333399">上堂<span lang="EN-US"></span></span></p>
<p>今日晴天昨夜雨。一等沾濡遍下土。洒净戒坛得清凉。圣贤集庆龙天与。甜瓜得之彻蒂甜。苦瓜得之连根苦。大小动植诸品类。莫不各各承恩煦。天意不负此丛林。海众云合皆忭舞。古德云。自己不迷。等闲教坏人男女。且道己既不迷。为甚教坏人男女。还会么。法鼓吼同雷震急。钟声午夜动江潮。长空垂雨千山翠。倒入江流影动摇。下座。</p>
<p><span style="color:#333399">上堂<span lang="EN-US"></span></span></p>
<p>沙弥已说戒。比丘请上堂。钟鼓交参响。大众志轩昂。皆为求妙法。个个祈指扬。若论这个事。从来绝商量。律扫是非相。禅除三际疆。拈草成为药。杀活好承当。古今明似镜。何处有覆藏。今值腾西大师请法。惟益三学精明。且道如何是三学精明处。良久云。重重帝网珠光映。法法原无向背分。莫道老僧好饶舌。惟怜鱼水太相亲。</p>
<p><span style="color:#333399">上堂<span lang="EN-US"></span></span></p>
<p>今日上堂。昨亦上堂。谓求戒法。无事著忙。此事原来无别商量。来亦无所从来。去亦无所从去。若了知一理平等。透彻诸法空相。云散天空月朗。雨过山溪水涨。照体独立。一道真常。应真不假森罗万象。何必汝别起思惟。自有人普同供养。师顾视左右云。古德谓。大休大歇底人。若不受食。是尊贵堕。今有宽究纯净等居士。请法设斋。为祈禅净双修。即今福慧圆明。作恁么道。良久云。牧女献佛授记先。修福成佛信愿坚。了达自他佛不异。心月空明般若船。</p>
<p><span style="color:#333399">上堂<span lang="EN-US"></span></span></p>
<p>佛说一切法。为度众生心。众生与诸佛。何处有异同。众生日用事。悉是佛神通。诸佛入三昧。众生共圆通。生佛本不别。谬随迷悟分。悟者名为佛。迷此曰众生。且道毕竟迷悟个甚么。还会么。如其不会。听取一颂。知见无见莫知立。徒增真妄两头驰。人人有个舌在口。原来女僧是尼师。不逐幻名色空转。石人看山岂是痴。了知冰雪即是水。佛生何曾隔一丝。今有居士为培净因。即今净因作恁么培。良久云。若能转物。即同如来。</p>
<p><span style="color:#333399">岁朝寓香山寺监院请上堂<span lang="EN-US"></span></span></p>
<p>今朝正为宗亮长老七十寿辰。云集缁流。表扬向上。若论此事。真须口挂壁上。缄口结舌。无启齿处。虽然如是。亦不得默照邪通。便当了事去也。挥拂子云。山光野色映楼台。绿柳红桃间落梅。云过疏林风走马。洞空明月送春来。众中还有迎风弄月者么。问。如何是海底泥牛衔月走。师云。昆仑骑象鹭鹚牵。问。如何是铁蛇钻入金刚眼。师云。虚空打碎月孤圆。问。如何是偏中正。师云。日映池塘上下天。问。如何是正中偏。师云。一轮孤月照寒泉。问。如何是正中来。师云。高提祖印绝安排。乃举僧问演禅师。如何是临济下事。祖云。忤逆闻雷心胆战。问。如何是云门宗事。祖云。红旗闪烁阵云开。问。如何是沩仰宗事。祖云。断碑横古路。问。如何是曹洞宗事。祖云。持书不到家。问。如何是法眼宗事。祖云。夜巡不犯禁。惟我临济门庭。全机大用。向剑刃上求人。电光中垂手。倘遇俊流。不留朕迹。掀翻露布。截断葛藤。当轩宝剑。觌面呈堂。滞壳迷封。不堪种草。且如何是临济下事。振威一喝。下座。</p>
<p><span style="color:#333399">福建鼓山与师翁莲公老人起龛法语<span lang="EN-US"></span></span></p>
<p>问讯云。稽首莲公。逍遥真空。化缘已毕。撒手知终。特来奉送。聊表寸衷。福缘幸遇。海众欣逢。弹指楼阁。极乐感通。趺坐金台。昙花葱珑。眼盖乾坤。网树成丛。耳纳三界。妙音和融。鼻孔撩天。大地金容。唇沾八德。舌覆三千。清净圆满。安乐绵延。疑怀顿解。息意忘缘。根根互用。头头皆玄。圆陀陀地。光烁烁然。南北一体。东西相连。出没隐显。纵横盘旋。自性弥陀。净土心传。虽然如是。毕竟动步一句。又恁么成全。良久云。妙湛精明独露身。泥牛入海没踪痕。云池雪冷横天宇。（师号云池）一念能生不染尘。良久云。起。</p>
<p><span style="color:#333399">鼓山入塔<span lang="EN-US"></span></span></p>
<p>执杖云　实际源流一体。出没隐显随机。时至因缘感格。千江印月如斯。幸遇良辰。大吉大利。恭维祖翁。乘大悲愿轮。应化随机。人天普利。法席遍施于华夏。慈云弥布于南畿。住持广福宫。秉承圆通之仁慈。创建极乐寺。引导净土之始基。群众沾恩。培植菩提。植此良因。利益无涯矣。大事毕功。敛光湛寂。了了虚灵。常乐我净。同参仰慕之至。难忘记念。择地于白云峰下。石鼓山中。灵祖留下。为古寺基。名曰华严。华上涌出无缝浮图。八面锦秀。最妙第一。亥山巳向。兼干丁亥分金。四界分明。护神围绕。今朝敬奉莲公老人居此胜幢。一切时中。吉祥如意。</p>
<p><span style="color:#333399">鼓山塔铭<span lang="EN-US"></span></span></p>
<p>稽首莲长老。郁郁涌泉中。主持石鼓南山刹。慨然焕发一枝红。飞锡槟榔鹤山顶。创辟极乐法王宫。赴阙九重纶音降。两奉龙藏护法功。永永如是不辞劳。闽海南洋记行纵。妙契密用如如意。随缘堪作道场隆。对机施法妙。信手屈词锋。继席导生毕。解脱去从容。奉供浮图里。华严香远秾。敛寂虽无语。谷响音自洪。生死阿谁说。浩气贯长虹。铭此告来者。临风听晚钟。</p>
<p><span style="color:#333399">槟榔屿极乐寺入塔<span lang="EN-US"></span></span></p>
<p>登位拈香云。祖翁创修无缝塔。天龙拱护闼婆歌。拈起槟榔为妙供。海湛波澄赵州茶。四时松柏长青树。乌猿献果鸟衔花。今奉先师入祖位。岁岁常开优昙钵。掩圹。</p>
<p><span style="color:#333399">南洋槟榔屿鹤山极乐寺塔铭<span lang="EN-US"></span></span></p>
<p>清轻者升。骸骨委地。建斯浮图。永作表记。鼓山主人。洞宗哲嗣。浪游四方。槟榔萍寄。住观音亭。创极乐寺。赴阙九重。颁经赐紫。绍祖踞床。逢人唾尔。不会拈钳。批面拂子。佛尚假名。何名可指。廓然无圣。谁会斯旨。问道何为。搬砖弄斧。要来便来。不劳分剖。要去便去。成佛作祖。抛下皮囊。埋藏荒坞。莫道无言。声震金鼓。生即无生。死亦如吐。铭示来者。谁绍祖武。</p>
<p><span style="color:#333399">槟榔屿妙莲师祖塔前拈香法语<span lang="EN-US"></span></span></p>
<p>拈香云。　此一瓣香。非从天降。不假地长。次拈香云。此一瓣香。六处收不得。遍界不曾藏。再拈香云。非空非色。不短不长。爇向炉中。专申供养。法身无出没。悲愿示行藏。恭维白云堂上。因寂光师祖。涌泉发秀。极乐启祥。仙鹤山头悬慧日。六道无常悟真常。裔孙古岩。自滇池远道还乡。拖带千山泥水。历览几处炎凉。清风满袖。冷月如霜。罗太虚以作供。即法界以为觞。伏愿出那伽定。来飨来尝。佑我后人。枝叶流芳。咄。灯传古佛家声远。宗演上乘世泽长。</p>
<p><span style="color:#333399">鸡足山天柱峰重建楞严宝塔安顶请说法<span lang="EN-US"></span></span></p>
<p>执如意云。今日省主席龙公。不忘灵山咐嘱。拥护法门。发起重修鸡足山楞严宝塔。功德圆满安顶。特请山僧祝愿。吉祥如意。浮图再造。多宝独露。大佛顶楞严王。充满乾坤。释迦现大慈威。妙转法轮。道场严净。三变净土。缁素云集何异十方分身。风鸣万窍。如来宣说楞严。鸟噪千林。宝塔铃声赞妙。古今一际。凡圣同源。体用一如。因果一法。灵山一会。俨然未散也。更看巍巍宝顶。高踞七级之颠。灿灿金光。遍照普天之下。直使有眼者见。有耳者闻。有心者知。有口者说。乃至童子嬉戏。散心念佛。以及合郡官绅士庶。男女老幼。施食施财。搬砖运土。凡于此塔。举一念。拾一钱。用一力者。皆在如来授记中。不特人天胜福而已。诸仁者还信么。良久云。佛言我不敢轻于汝等。汝等皆当作佛。</p>
<p><span style="color:#333399">八角庵德安请上堂<span lang="EN-US"></span></span></p>
<p>举华严偈云。若人欲了知。三世一切佛。应观法界性。一切惟心造。祗如一心不乱。即是如来住世。一念散乱。即是诸佛涅槃。更有离心意识参。绝凡圣路学。如此会得。亦无如来住世。亦无诸佛涅槃。以杖作钓势云。有超群出格者么。直钓金鳞翻巨浪。岂容蛙步辗泥沙。</p>
<p><span style="color:#333399">广福寺解制法语<span lang="EN-US"></span></span></p>
<p>举柱杖云。只者一物。解结同时。复卓一卓云。且道解得这个么。若向这里缁素分明。不劳寸步。坐致太平。其或未然。且听山僧葛藤露布。乃是九旬圆满。三月期完。横飞宝剑。竖亚眉锋。建大法幢。辉天鉴地。喝一喝云。金刚王宝剑。踞地狮子。探竿影草。俱在这里。复喝一喝云。惟有一喝不作喝用。千钧之弩。岂为鼷鼠而发机。众中还有不顾性命者么。问。结制事如何。师云。无绳自缚。进云。解制后如何。师云。一刀两断。进云。有结不解时如何。师打云。不是冤家不聚头。问。寒暑到时如何回避。师云。松风泉石好歌音。问。如何是无寒暑处。师打云。不快漆桶。问。如何是解制底句。师云。殿阁疏钟。进云。恁么则金鳞透网去也。师云。痴人犹戽夜塘水。乃云。禅和子。解牧牛。一笛横吹得自由。草鞋踏破青山月。万里无云秋夜秋。</p>
<p><span style="color:#333399">岁朝寓极乐寺监院意通慈恩福慧等请上堂法语<span lang="EN-US"></span></span></p>
<p>僧问。如何是进门的句。师云。跨船舷三十棒。问。如何是门外句。师云。处处杨花逐雨飞。问。如何是门里底句。师云。脚跟未动寻知己。乃云。元旦风和。春来花发。问答分明。选佛上首。下座。</p>
<p><span style="color:#333399">佛诞上堂<span lang="EN-US"></span></span></p>
<p>轮王雨露恩光普。泉石山林乐太平。今日泥牛狮子吼。普天匝地睹明星。卓杖云。且道泥牛狮子作么生相见。有僧一喝。师云。勘破了也。问。报恩一句。作么生道。师云。一条辣棒。进云。即今□。师云。打折驴腰。僧一喝。师便打。问。如何是照。师云。晴空瑞气新。问。如何是用。师云。独步耀乾坤。问。如何是照用同时。师云。峰头挂白云。问。如何是照用不同时。师云。春秋令自行。乃云。问处分明。答处不知。抛钩掷钓。顾鉴相依。头头显露。物物提持。秤锤有准。星点无疑。共转法轮。凡圣咸宜。</p>
<p><span style="color:#333399">大悲禅院监院寂明请上堂<span lang="EN-US"></span></span></p>
<p>举临济云。沿流不止问如何。真照无边说似他。离相离名人不禀。吹毛用了急须磨。试问众中有识得吹毛剑者么。僧问。如何是函盖乾坤句。师云。昨夜金乌穿市过。问。如何是截断众流句。师云。今朝一剑倚长天。问。如何是随波逐浪句。师云。芦花飞去蝶空旋。复举圆通颂云。圆通不开生药铺。单单只卖死猫头。不知那个无私算。吃著通身冷汗流。山僧即不然。幻游开的生药铺。单单不挂死猫头。有人问著无情棒。打得通身血溅流。</p>
<p><span style="color:#333399">龙华寺监院圆通请上堂<span lang="EN-US"></span></span></p>
<p>长空掣电。大地生光。这个不涉万缘。撑天柱地。更有横拈倒弄。皆成文章。如来禅。祖师禅。飞花逐浪。向上事。向下事。捏目苍黄。惟有衲僧没事干。绿水清波把钓竿。以杖作钓势云。众中还有透网金鳞么。僧出问。莲花未出水时如何。师云。香洁洁。问。已出水时如何。师云。红滴滴。问。出与未出时如何。师云。白云片片水潺潺。乃云。柱杖子衲僧头。当机一棒。花落水流。掷柱杖下座。</p>
<p><span style="color:#333399">灵山寺上堂<span lang="EN-US"></span></span></p>
<p>夏日已临。炎暑逼人。诸仁者。遍体汗淋淋。忽然风雨齐来。通身转变冷冰冰。且道汗淋淋时是。冷冰冰时是。要道两者皆是。儱侗禅和。若道两俱不是。开眼死汉。若其不然。何不体会。风云雷雨。震动虚空。且道虚空能为风云雷雨震动否。虚空尚且如是。妙心何能与时迁移。既不迁移。且道妙心落在何处。若然会得。一滴墨水。两处龙飞。</p>
<p><a name="a16"></a><span style="color:#333399">民国九年庚申滇帅唐继尧请住昆明碧鸡山华亭峰华亭寺<span lang="EN-US"></span></span></p>
<p><span style="color:#333399">九月十九进院（是时空中满布彩云众赞希有）至山门以柱杖指门云<span lang="EN-US"></span></span></p>
<p>彩云满布碧鸡山。秋日华亭秀色间。楼阁门开弹指事。昆明湖上万人看。</p>
<p><span style="color:#333399">弥勒殿云<span lang="EN-US"></span></span></p>
<p>踏尽溪山到此中。十方谁识主人翁。打开布袋缘何事。四相皆空一笑融。展拜。</p>
<p><span style="color:#333399">韦驮殿云<span lang="EN-US"></span></span></p>
<p>隆魔宝杵显悲心。护法三洲愿力深。欲悉将军尽面目。眉横八彩目横参。展拜。</p>
<p><span style="color:#333399">伽蓝殿云<span lang="EN-US"></span></span></p>
<p>秋枫红叶晓霜严。赫赫神光好护禅。清净伽蓝凭愿力。祛尘时佛紫龙髯。展拜。</p>
<p><span style="color:#333399">大殿云<span lang="EN-US"></span></span></p>
<p>柱杖蹼跳显雄风。椽瓦萧疏四壁通。黄面瞿昙非著相。灰形魔怪尽潜踪。道场水月空留影。佛事荆林隔晚钟。大道无私容瓦砾。不除秋草听鸣蛩。举起如意云。昆明湖底月玲珑。金马嘶风矫似龙。更有碧鸡啼到晓。万灵供护法王宫。展具九拜。</p>
<p><span style="color:#333399">众护法设斋请上堂至法座前以杖指法座云<span lang="EN-US"></span></span></p>
<p>巍巍法王座。济济护法轮。不辞熏沐意。未献野人芹。遂升座。拈香云。此一瓣香。起日月之光华。夺山川之秀丽。爇向炉中。专申供养。<span lang="EN-US">......用酬得戒法乳之恩。敛衣就座。上首白椎云。法筵龙象众。当观第一义。执佛子喝一喝云。未得十年长面壁。爱向山中伴泉石。石琴泉韵和松涛。闲到岩前拾松实。远望滇池碧万顷。高卧华亭秀峰顶。波光浴日翠云浮。青天任我娱老景。不管佛也祖也。一任呼牛呼马。明月有痕穿屋瓦。雪霰无心满床洒。受用一堂风冷清。敢云千古意分明。闲名流入人间去。多谢诸公护法情。诸仁者既到者里。还知此中意味么。若也知得。便可高挂钵囊。与山僧同行同坐同饮同食。耕云钓月。共唱无生曲。自然时和世泰。雨顺风调。其或想变随情。浮沉逐物。山僧有拙偈相赠。泉石谁同老衲盟。多劳龙象远来诚。不是山僧难共住。最难任处是忘情。即今斋主为因进院之庆。请法饭僧。为植福延龄。且道庆赞一句作恁么道。良久云。法法不隐藏。今古露堂堂。任把钓竿垂钓饵。漏网吞舟自远扬。上首臼椎云。谛观法王法。法王法如是。交杖下座。</span></p>
<p><a name="a17"></a><span style="color:#333399">民国九年于昆明圆通寺建水陆道场<span lang="EN-US"></span></span></p>
<p><span style="color:#333399">上堂<span lang="EN-US"></span></span></p>
<p>以杖指座云。五云瑞景映城头。叠翠拖红掩画楼。金马碧鸡悼忠节。昆明湖上月如钩。喝一喝。升座。拈香云。今日为联帅唐公及诸大檀那作法王之金汤。悯众生之苦恼。尤念六道群灵。古今战士。水火毒横。种种殇亡幽魂等类。‘特颁训令。’遵依梁皇仪轨。诚建冥阳水陆普度大斋九昼夜。备种种庄严。设种种妙供。供养三宝。云集缁流。转诵三藏秘典真诠。仁慈斋戒。济贫赦狱。断屠放生。凭兹众善。以利苍生。伏愿干戈永息。征马解鞍。四海清宁。工商乐业。士庶祯祥。虚云奉请‘率请’禅德僧侣。克尽真诚。登斯法座。举扬宗乘。诸佛奥旨。且道诸佛奥旨如何举扬。作圈相云。若人欲了知。三世一切佛。应观法界性。一切唯心造。只如一心不生。即是诸佛住世。一念忘照。即是诸佛涅槃。直向离心意识参。绝凡圣路学。如斯会得。有甚诸佛住世涅槃。能契合。则圣凡幽显。动植飞潜。咸仗良因。均沾妙利。共享升平。当此之时。功圆果满。事遍理周。直下无私一句恁么道。卓杖云。化扬汤网山川外。同庆尧天雨露中。</p>
<p><span style="color:#333399">上堂（云栖寺）<span lang="EN-US"></span></span></p>
<p>负债酬劳。业缘未毕。鸡山偿罢。又入云栖。以杖作○相云。这个还有许多般事么。喝一喝云。逢场作戏似云流。水月随缘尚未休。一念动经无量劫。普贤行愿善财酬。本师恩德尤难报。祖席传承不断流。草木有知怀雨露。丘陵泉石结良俦。悬杖云。者个是无情说法。如何是结良俦底消息。还有见闻者么。有即请出相见。久之乃云。若无。请柱杖子报告。卓杖云。三月桃花红似火。杜鹃啼血不相干。</p>
<p><span style="color:#333399">上堂<span lang="EN-US"></span></span></p>
<p>举香严老人云。我有一机。瞬目视伊。若人不会。别唤沙弥。云上座亦有一颂。颂云。柱杖横身合时节。佛魔蓦头棒出血。若问祖师西来意。万里无人一条铁。顾左右云。不是龙门鲤。徒劳遭点额。今有善信请法。即今作恁么道。良久云。　扬眉瞬目。鼓腹讴歌。杖头会说。不要啰苏。</p>
<p><span style="color:#333399">上堂<span lang="EN-US"></span></span></p>
<p>明明百草头。明明祖师意。于他未尝同。于我未尝异。若祗这便是。当头触忌讳。若只这不是。甚处能藏避。所以道无是无非。不即不离。三世诸佛。同宣此义。敢问诸人。且道毕竟是甚么义。良久云。向下文长。付在来日。即今为护法事作恁么道。来日来日。秘密秘密。下座。</p>
<p><span style="color:#333399">上堂<span lang="EN-US"></span></span></p>
<p>几经兴废没山坡。沧海桑田变幻多。名与残碑相契合。依旧云栖供佛陀。众兄弟。本寺今名云栖。与旧名云栖。是同是别。天布彩云。地涌青莲。又有何奇特。良久云。华亭峰下懒行游。开尽芙蓉已暮秋。眼底滇池五百里。几人收尽豁双眸。——参。</p>
<p>按九月十九日。‘合省官绅送进院。空中满现彩云五色。后华亭寺改名云栖。因修寺挖出古碑。亦名云栖。’</p>
<p><span style="color:#333399">诞日众居士请上堂<span lang="EN-US"></span></span></p>
<p>问。昨夜西山雨倾盆。今朝古柏又重新。且道甚么人境界。师云。老僧有口不会说法。进云。阳春白雪古难酬。请和尚亲唱一曲。师云。无耳解知音。进云。恁么则西峰云秀。昆湖生光。师云。也不消得。乃云。木马驰驱旧战场。铁牛耕地苦忙忙。分明寄与知音者。万古西山日影长。喝一喝下座。</p>
<p><span style="color:#333399">诞日德明西堂请上堂<span lang="EN-US"></span></span></p>
<p>升座举百丈侍马祖行次。见一群野鸭子。祖问是什么。丈云。野鸭子。祖曰。何处去也。丈云。飞过去也。祖扭丈鼻。负痛失声。祖曰。又道飞过去也。丈乃大悟。回堂痛哭。同寮友问曰。想父母耶。曰无。曰为什么哭。曰你问和尚去。友问祖曰。海侍者从和尚游山。回寮大哭。不知何意。祖曰。你问他自知道悟也。丈听得欣然大笑。友曰。你才大哭。因何又笑。丈曰。适才大哭。如今又笑。三日后。百丈再参次。祖目顾绳床角拂子。丈曰。即此用。离此用。祖曰。你向后开两片皮。将何为人。丈取拂子竖起。祖曰。即此用。离此用。丈即挂拂子于旧处。祖震威一喝。百丈三日耳聋。所谓百丈得大机。后黄檗闻举。不觉吐舌。故得大用。痛打临济。棒下安心。立玄要。分宾主。显照用。析料拣。深入堂奥。千古不移。众中有能翻此案者么。出来与柱杖相见。时膺西堂才出。师便喝。膺亦喝。师即打。膺又喝。师云。我也喝。你也喝。毕竟意作么生。膺作礼。师云。灵龟曳尾。拖泥带水。问。如何是指天指地的消息。师云。心粗胆大口多疏。进云。父母未生时指个什么。师便打。问。生死即不问。向上事如何。师云。一条柱杖搅天长。进曰。今日□。师云。齁声未断日头红。进云。恁么。则天下太平去也。师打云。莫道无事好。乃云。临济棒下无生忍。百丈临机不见师。若问今朝端的意。山前石象解生儿。</p>
<p><span style="color:#333399">起七<span lang="EN-US"></span></span></p>
<p>戒期堂中修静七。笑坏诸方老古锥。不合如来威仪法。金刚脑后痛下锥。香板摘出虚空髓。蒲团压倒优波离。守戒不许执持犯。似听孤猿月下啼。以香板点地云。起。</p>
<p><span style="color:#333399">解七<span lang="EN-US"></span></span></p>
<p>结七惟究心地法。悟明心地便解七。结解从来无同异。古今悟迷岂有歧。凡圣一条路。生佛本同侪。竹篾无所事。心空及第归。以竹篾一举云。解。</p>
<p><span style="color:#333399">上堂<span lang="EN-US"></span></span></p>
<p>若论第一义。有口也难宣。未出方丈室。早已错在前。即今登上座。也只得将错就错。暂假柱杖子通个方便。且道如何是方便。以杖画○相云。揭谛揭谛。娑婆诃。此事从来漏泄多。庭前柏树千古秀。台山蓦直老婆婆。作法辛勤无别事。夜为诸子洗忏摩。休戈共庆尧天日。四海同唱太平歌。今因新戒请法。祈净三业。且道三业作么净。良久云。莫把是非来问我。浮生穿凿不相干。交柱杖下座。</p>
<p><span style="color:#333399">师诞日上堂（云栖寺）<span lang="EN-US"></span></span></p>
<p>问。白龙洞里金波涌。华亭峰顶紫云腾。为瑞为祥即不问。仰申庆祝事如何。师云。外扬家丑。进云。只如四众临筵。侧耳雷音。未审向上宗乘。作么指示。师云。破粪箕。秃扫帚。进云。古径无人跨脚来。招提下跨又如何。师云。缩却头。伸出手。进云。与么。则碧鸡一枝重拈出。声光即是育王城。师云。落露孤鹜。秋水长天。问。昔日僧问赵州和尚春秋几何。州云。苏州有。意作么生。师云。滇南也有。进云。昔日赵州。今日和尚。师云。驴腮对马嘴。问。秋风绽黄菊。秋水绝点瑕。彩云空中现。宝掌寿无涯。师登宝座。说甚法要。师云。舌在口里。进云。恁么则谈玄口不开。师云。闷煞阇黎。进云。今日忽闻狮子吼。阶前顽石亦点头。师云。卖宝遇著瞎波斯。问。三星拱照。五福临筵。如何是福。师云。坐的坐。立的立。进云。如何是禄。师云。钵盂朝天。柱杖壁立。进云。如何是寿。师云。山僧今年八十七。逢人切莫说八九。僧各礼拜。师乃云。缩却头。伸出手。无端特地扬家丑。行年刚到八十七。逢人莫唤作八九。任他苏州有。滇池有。是破粪箕。秃扫帚。说甚三星临筵。五家宗旨。果能湖海不污。自然金波浩渺。如何侧耳雷音。未免驴腮马嘴。诸昆仲知不知。孤鹜落霞。长天秋水。</p>
<p><span style="color:#333399">上堂（云栖寺）<span lang="EN-US"></span></span></p>
<p>举洛浦久为临济侍者。一日辞去。济以柱杖画一画云。过得这个许去。浦一喝便行。济升座曰。临济门下有个赤鳃鲤鱼。摇头摆尾向南方去也。不知向谁家虀瓮里腌杀。浦游历罢。直往夹山顶上卓庵经年。一日。夹山修书。令僧持往。浦接书便坐却。再展手索。僧无对。浦便打曰。归去举似和尚。僧回举似山。山曰。者僧若开书。三日内必来。若不开书。斯人救不得也。浦果三日后至夹山。不礼拜。乃当面叉手而立。山曰。鸡栖凤巢。非其同类。出去。浦曰。自远趋风。请师一接。山曰。目前无阇黎。此间无老僧。浦便喝。山曰。住住。且莫草草匆匆。云月是同。溪山各异。截断天下人舌头。即不无阇黎。争教无舌人解语。浦伫思。山便打。师乃顾视左右云。此是洛浦呵佛骂祖。气吞诸方。牵挽不回底手段。怎奈落在临济符谶中。向夹山虀瓮里腌杀。即今众中还有如洛浦者么。时有僧才出。师云。腌杀了也。僧一喝归位。师卓柱杖云。但愿春风齐著力。一时吹入我门来。</p>
<p>示众。　古人开堂接众。单为自己脚跟下有段大事因缘。终日行持。不知乘谁力用。每每说禅说道。臆见亲疏。争强辩论。难以具陈。自后勿论久参初学。不得坐在无事甲里。宜当求师抉择。勘验功夫得力不得力。相应不相应。时时检点。刻刻提撕。如或不知下落。弗许擅弄机锋。徒逞舌辩。倘有曾得个事者。更要问汝如何是机先句。如何是当机句。如何是末后句。此三转语。是衲僧底巴鼻。众中有出格超群者。进方丈通个消息。</p>
<p><span style="color:#333399">护法王达才梁宽净居士请上堂<span lang="EN-US"></span></span></p>
<p>执柱杖云。人天路上福为先。供佛斋僧结胜缘。不昧灵根求佛智。殷勤请法望宣传。此法从来未曾失。不须向外别寻觅。常在六门放光明。鉴地辉天无穷极。诸仁者识不识。饱子馒头原是面。朝朝鸡向五更啼。今有护法居士王远才梁宽净来山。请法设斋。供养三宝。为祈植福延龄。且道因斋庆赞一句。作恁么道。良久云。寒岩回暖信。花笑不萌枝。交杖下座。</p>
<p><span style="color:#333399">上堂<span lang="EN-US"></span></span></p>
<p>新戒弟子请上堂。执杖云。一法若有。毗卢堕在凡夫。万法若无。普贤失其境界。出有无之外。一条通天大路。须菩提解之为空。优波离持之为戒。阿阇世王获之证无根信。勇施菩萨悟之入无生忍。涅槃会上。广额屠儿。放下屠刀。道是千佛一数。善来菩萨子。依样画葫芦。即不无画成。后如何行履。牵犁拽耙气冲天。露爪张牙得人怕。呵呵。是甚么语话。振威一喝。下座。</p>
<p><span style="color:#333399">除夕吃茶<span lang="EN-US"></span></span></p>
<p>吃茶便吃茶。辞年分岁莫说他。花生到口香扑鼻。糊饼壳上有芝麻。若作佛法商量。大众无分。全是老僧。不作佛法商量。老僧无分。全是大众。毕竟如何。——一声爆竹。几点梅花</p>
<p><span style="color:#333399">解夏自恣普说<span lang="EN-US"></span></span></p>
<p>南泉曾说。捉得沩山水牯牛。山村上下任遨游。自从认得曹溪路。寒暑穿梭听自由。诸仁者。自从安居结夏。九旬禁足。光阴似箭。日月如梭。转瞬即过。衲子磨炼身心。刻苦意志。三业清净。六和知敬。遗教经云。譬如牧牛之人。执杖视之。不令纵逸。犯人苗稼。南泉所谓学人牧得一头水牯牛。随分纳些些。但吾等初机之士。心猿意马。最难调伏。安居期内。三业失检。六和失敬。举心动念。无非是罪者。或亦有之。因迷己逐物。不自见过。又或明知故昧。言行不顾。心外驰求。不得自由自在之分。自恣仰凭大众。互相恣谏。勿べ悔改。纵宣己罪。恣僧举过。内彰无私隐。外显无瑕疪。互相砥砺。补助精修。以张我佛圣制。培植良才。成就法门大器。心游觉道。触处皆通。即今解夏一句作么生。良久云。一结一解寻常事。万水千山自去来。——得个甚么。</p>
<p><span style="color:#333399">佛诞日居士丁宽妙李宽修张宽正蔡宽来等请师浴佛上堂<span lang="EN-US"></span></span></p>
<p>指天指地。为谁出气。九龙吐水。怎么回避。今朝落在幻游手里。恰似个泥塑木雕底。召大众云。会么。众出作礼。师云。将者说大话底小释迦。丢在东洋海底洗净。然后同泥牛石虎。跳上须弥。掉转头来。方与诸人通个消息。乃挥拂子云。□地一声狮子吼。十方世界尽归依。更有一个归不得。倒骑铁马上须弥。</p>
<p><span style="color:#333399">解制上堂<span lang="EN-US"></span></span></p>
<p>金刚圈。栗棘蓬。拈来觌面喜相逢。不识云门干屎橛。徒劳掉棒打虚空。大众。诸方尽说结制有益。谁知画地为牢。山僧今日平实商量。只要诸人共知。切莫冷灰里坐却白云。直须大海中摇头摆尾。何故。□。堂堂无背向。步步振家声。且道今日解制有何消息。僧问。结制解制。是同是别。师云。鸡鸣时节五更钟。问。如何是有句。师云。八面起清风。问。如何是无句。师云。金乌海底红。进云。有句无句。如藤倚树。此时如何。师笑云。碧波处结莲蓬。问。学人今日不问话。和尚作么生。师云。老僧不答话。汝又作么生。进云。瞒某甲不得。师云。瞒过不少。问。以幻修幻时如何。师云。袈裟一片黑。进云。以幻灭幻时如何。师云。尽夜有明珠。进云。诸幻尽灭。又作么生。师打云。一条红线手中牵。问。如何是金刚圈。师云。跳不出。问。如何是栗棘蓬。师云。吞不入。进云。恁么则难以决断。师云。怪老僧不得。乃云。扬眉瞬目。鼓腹嘻嘻。杖头得意随方去。一曲阳春和者稀。</p>
<p><span style="color:#333399">槟榔屿极乐寺盂兰盆会众请上堂<span lang="EN-US"></span></span></p>
<p>卓柱杖云。一钵和罗饭。供养佛法僧。延生消灾难。冥福获天生。今日众姓修此法会。且道这一铺功德。从甚么处得来。大众知么。树大也须从地起。山高怎奈有天何。虽然如是。只如天地未分以前一著。落在甚么处。良久云。切忌道著。珍重。下座。</p>
<p><span style="color:#333399">为宝三和尚荼毗举火<span lang="EN-US"></span></span></p>
<p>卓杖云。　三界由想有。百年成梦游。忽尔风吹劫火炽。翻然大海灭浮沤。宝上座。赋归休。透脱六处。撇开两头。云山有路平如砥。月殿无人冷似秋。以炬作○相云。烧。</p>
<p><span style="color:#333399">解制上堂<span lang="EN-US"></span></span></p>
<p>德山棒。临济喝。时到秋来桐叶落。今朝月令更不同。杨歧驴子三只脚。此四句内有一句。能纵能夺。能杀能活。若能检点分明。劳东说西说。西堂出问。娥眉女子须拖地。焦尾大虫脚指天。此是何人分上事。师云。用不堂便喝。师云。用不著。堂又喝。师云。用不著。堂作女人拜。师云。用不著。堂作礼归位。师乃云。言见谛。句句超宗。无情说法。柱杖成龙。其或未然。长文短颂。卓柱杖下座。</p>
<p><span style="color:#333399">岁朝上堂<span lang="EN-US"></span></span></p>
<p>问。如何是新年佛法。师云。爆竹连声响。如何是旧年佛法。师云。□地起春雷。问。腊梅开谢事如何。师云。还我核子来。僧无语。师传打。乃云。春风浩荡海天长。情与无情共举扬。独有梅花先泄漏。横枝疏影暗浮香。——闻么。</p>
<p><span style="color:#333399">徐宽禧居士请上堂<span lang="EN-US"></span></span></p>
<p>个事无形色更强。有何佛法可商量。庭前柏子连天翠。谂老拈来话柄长。僧问。猛虎出洞时如何。师云。狮子当轩。进云。见虎不伤时如何。师云。还我性命来。僧一喝。师便打。问。如何是大力白牛。师云。凡圣同耕。进云。收来时如何。师云。穿著鼻孔。进云。放去时如何。师云。水草具足。乃云。衲子聚满堂。春光一线长。白云飞古洞。别是一家乡。</p>
<p><span style="color:#333399">董雨苍居士请上堂<span lang="EN-US"></span></span></p>
<p>雨后晴空山色秀。紫霞终日倚长天。不是寻常新气象。当机历历古今玄。问。如何是夺人不夺境。师云。山寺日高僧未起。问。如何是夺境不夺人。师云。堂前衲子笑盈眸。问。如何是人境两俱夺。师云。子夜不知归何处。问。如何是人境俱不夺。师云。晓来又上白云楼。乃举香林曾受营中二将军供养。既久。未言一句佛法。一日问曰。和尚三十年来不言一字。教我如何得入。林云。二位将军吃底是什么肉。曰。猪肉。曰。何不吃人肉。曰。人肉吃不得。曰。人肉何似猪肉。二将军于此有省。者段公案。千古不磨。山僧受董檀越供养。未食猪肉。先食人肉。倘有个不甘底出来问。猪肉即是。人肉即是。则向他道。猪肉人肉。舌头无骨。食著滋味。千足万足。</p>
<p><span style="color:#333399">张拙仙居士请上堂<span lang="EN-US"></span></span></p>
<p>庭前老柏叶重新。古殿涵元意更深。照得前峰添个事。山河明暗两相亲。且道是山门景致。是后人标榜。僧问。如何是金刚王宝剑。师云。动著血淋淋。问。如何是踞地狮子。师云。一吼万山倾。问。如何是探竿影草。师竖柱杖云。会么。问。如何是一喝不作一喝用。师便打。乃云。歌罢一场声外曲。落花流水味无生。</p>
<p><span style="color:#333399">为杭州弥陀寺智慧法师起灵罐<span lang="EN-US"></span></span></p>
<p>以杖指罐云。者个没巴鼻。权名舍利罐。大摄尽虚空。小入微尘内。出没隐显中。荡荡观自在。去来任自由。随缘无挂碍。诸上座。是甚么。咦。切忌拟议与思量。请出化城归宝所。</p>
<p><span style="color:#333399">入塔<span lang="EN-US"></span></span></p>
<p>以如意作○相云。与师别将四十年。难忘金旻一指禅。吴越风光欣赏遍。海门曾忆了楞严。如是幻游如是佛。如是莲台不夜天。这个无缝光明藏。大千沙界总周圆。恭维智慧老法师。律净严身。行愿功满。宏法事毕。幻缘境迁。回首故乡。皓月孤悬。感众仰慕。歌颂难宣。特于无影响山中。择片无阴阳地。建斯无缝宝塔。妙峰起秀。庚山甲向。四界分明。护神围绕。今朝时吉日良。请师居此胜幢。吉祥如意。不涉春秋。人天奉献。即今入塔作怎么道。捧灵罐送位云。舍利送入光明幢。万古光明无尽藏。喝一喝退出。</p>
<p><a name="a18"></a><span style="color:#333399">民国十七年戊辰冬<span lang="EN-US"></span></span></p>
<p><span style="color:#333399">海军部长兼闽主席杨树庄前主席方声涛暨耆德护法请住福州鼓山涌泉寺进院法语<span lang="EN-US"></span></span></p>
<p><span style="color:#333399">入院<span lang="EN-US"></span></span></p>
<p>以柱杖指三门云门门洞达。路路通行。钟灵毓秀。源远流清。霹雳一声振石鼓。白云弥布乳泉鸣。</p>
<p><span style="color:#333399">弥勒殿云<span lang="EN-US"></span></span></p>
<p>天上无弥勒。地下无弥勒。蓦直路相逢。大家讳不得。礼拜。</p>
<p><span style="color:#333399">韦驮殿云<span lang="EN-US"></span></span></p>
<p>威灵赫赫拥山门。历经尘劫奉世尊。普眼照破魔罗窟。宝杵摧邪辅正人。回光瞻礼大雄觉。空花法界无喜嗔。菩萨悲愿难酬达。僧伽蒙益永安宁。礼拜。</p>
<p><span style="color:#333399">伽蓝殿云<span lang="EN-US"></span></span></p>
<p>四时丰盈全赖汝。一法不周半累吾。但得锅中常有米。何须满地尽销金。礼拜。</p>
<p><span style="color:#333399">祖师殿云<span lang="EN-US"></span></span></p>
<p>六耳不同谋。证龟却成鳖。法本法无法。无法法亦法。今说无法时。法法作么说。顾左右云。一场露泄。礼拜。</p>
<p><span style="color:#333399">大殿云<span lang="EN-US"></span></span></p>
<p>若见诸相非相。即见如来。山河大地。万象森罗。尽皆是相。作么生说个非相底道理。时难只得同香火。莫听傍人说是非。礼拜。</p>
<p><span style="color:#333399">入方丈室云<span lang="EN-US"></span></span></p>
<p>新和尚。旧法座。新旧何曾有两个。五十余年穷子归。舍父逃逝谁解错。一支圣箭射九重。薰臭鼓山成话堕。喝起狂澜水逆流。白云峰顶虚空破。</p>
<p><span style="color:#333399">上堂<span lang="EN-US"></span></span></p>
<p>到法座前立住。举请启云。　官随印转。将逐符行。恭对人天。分明剖露。付与上首宣毕。即指法座云。一著高一著。一步阔一步。人人自有通霄路。遂升座。拈香毕。敛衣就座。上首白椎云。法筵龙象众。当观第一义。乃云。云上座昔年曾离此山去。千手大悲拦不住。今朝又向此山来。优昙花向半天开。一来一去。历历分明。今日昔年。头头合辙。所以道只解旧时人。不解旧时行履处。正当恁么时。不涉来去一句。作恁么道。屴崱峰顶深夜坐。天风吹送海潮来。下座。</p>
<p><span style="color:#333399">上堂<span lang="EN-US"></span></span></p>
<p>至理无言。绝妙绝玄。向上一窍。千圣不传。诸大德。且道为什么不传。欲识个中意。北斗面南看。是以释尊掩室于摩羯。净名杜口于毗耶。空生唱无说之说。释梵无听而听。今有护法张宽因。祈求金刚光明宝戒。请法饭僧。若论此事。三世诸佛既不说。口挂壁头。山僧于此岂敢饶舌。虽然如是。实际理地。不受一尘。而建化门庭。不舍一法。所谓默时说。说时默。大施门中无壅塞。即今为法说个什么。佛法宝藏。不用思量。物物头头。毗卢放光。雄鸡半夜鸣何事。枯木花开劫外香。</p>
<p><span style="color:#333399">除夕<span lang="EN-US"></span></span></p>
<p>僧问。年穷岁尽如何。答。梅花遍地开。进云。恁么则大地回春去也。答。明日向汝道。僧礼退。乃云。今夜正当除夕。山僧如何分析。懒烹露地白牛。免见倚他墙壁。虽然时节相迁。那事从无变易。蓦召大众。众回顾云。各请归堂。明晨祝圣。</p>
<p><span style="color:#333399">元旦上堂<span lang="EN-US"></span></span></p>
<p>拈香祝圣毕。喝一喝云。即此时节。便是去年今日底消息。前年今日也不出这个消息。后年今日也不越这个消息。乃至年年今日亦未离这个消息。且道这个是什么消息。僧出问。如何是这个消息。师云。可惜许。僧拟议。师便打。问。如何是宾中宾。师云。奴见婢殷勤。问。如何是宾中主。师云。农夫自歌舞。问。如何是主中宾。师云。春和万物新。问。如何是主中主。师云。当轩涂毒鼓。进云。宾主相见时如何。师云。不是钟子期。伯牙终不抚。问。如何是新年头佛法。师云。满城锣鼓闹喧喧。如何是旧年底佛法。师云。腊梅先送一枝春。进云。学人还有分也无。师打云。不许夜行。投明须到。乃云。一气不言含有象。万灵何处谢无私。</p>
<p><span style="color:#333399">上堂<span lang="EN-US"></span></span></p>
<p>刘佛智居士割爱为尼。以衣具袍布施。请上堂。师升座。拈香毕。执杖云。梦破自然开正眼。逍遥林下学无为。圆顶香沾甘露水。半肩云染福田衣。师拈袈裟角示众云。大众见么。此衣不从鸡足峰前传来。亦非大庾岭授得。本为善心织就。慧力裁成。明明结角罗纹。密密针锋不露。展之包罗万象。作大福田。百千万亿人天咸为瞻仰。收之则须弥倒卓。日月潜辉。九十六种外道罔测其名。若向这里担荷得去。如龙遇水。普润群生。堪绍佛祖之慧命。永作人天之眼目。虽然如是。即今佛智尼请法。为祈福慧齐增。且举五祖演和尚公案。僧问。如何是诸佛出世处。祖云。东山水上行。圆悟和尚云。我则不然。若有人问。如何是诸佛出世处。便向他道。薰风自南来。殿阁生微凉。据此一人平坦处险峻。一人险峻处平坦。虽然二俱作家。若在鼓山又不然。忽有人问。如何是诸佛出世处。未免与他劈面便掌。不惟令者僧当下知归。亦且诸佛出世有处。大众且道鼓山这么举扬。与二老是同是别。良久云。一把柳丝收不得。和烟搭在玉栏杆。交杖下座。</p>
<p><a name="a19"></a><span style="color:#333399">民国十九年庚午春鼓山戒期传授戒法丹墀两铁树一为闽王手植一为圣国师手植迄今千余年物也树高寻丈忽著花大如盆瓣如凤尾众赞为希有<span lang="EN-US"></span></span></p>
<p><span style="color:#333399">监院宗镜居士欧阳英庄原毫罗世方等请上堂法语<span lang="EN-US"></span></span></p>
<p>拈香祝圣毕。上首白椎云。法筵龙象众。当观第一义。师挥拂子云。屴崱巍巍石鼓山。灵源湛湛白云间。通霄有路朝梵刹。石门无锁罢开关。听经龙受高僧训。喝水逆流去复还。千年铁树欣然笑。发放灵花现瑞昙。僧问。屴崱峰顶即不问。铁树花开事若何。师云。杖头悬日月。进云。如何是诸佛导师。师云午夜睹明星。进云。虚空界尽。凡圣路绝。更求指示。师便打。进云。一棒彻底请师征。师云。如何是彻底处。僧喝。师云。再喝看。僧作礼。师云。速退三千里问。窟中狮子如何翻身。师云。野干不会。进云。哮吼一声天地彻。师云。也跳不出。僧便喝。师打。问。离四句。绝百非。向何处参究。师云。这里不许念篇章。良久又云。不许你念我念。——千年铁树始开花。玉瓣金盘映晚霞。为问法筵龙象众。国师今日又还家。白椎云。谛观法王法。法王法如是。交杖下座。</p>
<p><span style="color:#333399">新戒观本请上堂<span lang="EN-US"></span></span></p>
<p>以杖指法座云。唤作法座则触。不唤作法座则背。毕竟唤作甚么。狮子窟中狮子吼。象王行处象王威。若是脚跟点地汉。何妨信步即登临。升座拈香祝圣毕。执柱杖云。虚空昨夜笑无休。无蒂花开铁树头。不是目前春富贵。报君莫向外追求。世尊拈出饮光笑。笑破根尘火里沤。火里沤。千百妙义一时酬。无作功勋无劣优。大冶精金飞片雪。究竟无起亦无收。所以尽大地是个戒堂。遍尘刹是个期会。何曾有结有解。但于静动照顾眉毛。无令散失。从此一去。观山玩水。也是在期场。迎宾待客也是在期场。应事接物也是在期场。乃至静闹闲忙也是在期场。但只要你诸人时时提携。默默返照。直到钻木出火。自然握土成金。若到这个田地。方得自由自在。不负十方聚会。海众咸臻。长连床上装模作样。受尽辛苦。必定求个甚么。手执夜明符。几个本天晓。今有新戒观本。宏誓为祈妙戒。了证三空。即今妙戒作恁么。良久云。龙门无俗客。凤阁有朝臣。交杖下座。</p>
<p><a name="a20"></a><span style="color:#333399">民国二十二年癸酉在鼓山新筑放生园落成对群生说法<span lang="EN-US"></span></span></p>
<p><span style="color:#333399">上堂<span lang="EN-US"></span></span></p>
<p>执杖云。放生园事今落成。慰汝群生好栖身。善信崇佛兴慈济。三坛施处智悲融。了知法界平等觉。贪嗔痴爱性圆明。念异十恶从心起。心忘罪灭万法空。以柱杖作圆相云。如是会得。不坏假名。羽介鳞毛。十二类生。苦乐三途。在处无碍。四圣六凡。何有阶级。当下忘怀。福罪虚融。一念廓然。三际顿断。千差万别。无非圆通。所以二十二祖摩拏那尊者偈曰。心随万境转。转处实能幽。随流认得性。无喜亦无忧。虽然如是。且道这个无忧喜的。作恁么剖判。良久云。尘尘极乐。念念弥陀。</p>
<p><span style="color:#333399">为广东心兰师封龛<span lang="EN-US"></span></span></p>
<p>执封条打○相云。恭维圆寂比丘心兰大师封龛之辰。即今封龛作恁么道。行来粤海与闽山。芒鞋踏破得心安。要知个中藏身处。佛祖难将正眼观。</p>
<p>起龛以杖指龛云。耆衲心兰大师细听。广东恁么来。罗浮山月任徘徊。闽海恁么去。石鼓雷轰云归去。灵源洞里莫暂停。无生路路有休处。铁笛一声归去来。雪花飘落冷如梅。虽然如是。且道无生路在什么处。以杖指云。蓦直去。</p>
<p><span style="color:#333399">为慈舟法师封关<span lang="EN-US"></span></span></p>
<p>执封条云。拈一放一。未曾深说。离一宽一。关主辨晰。辨得主中主。关中别有天。今有护法深信个事。恭逢弥陀如来圣诞。请慈老法师掩关。仗此功勋。回向四恩三有。同出苦轮。兵革消除。民安物阜。现前大众增福延寿。永获祯祥。封关作恁么道。良久云。百千万亿佛。都向此中来。待得三年后。莲花处处开。以杖指云。封。</p>
<p><span style="color:#333399">解制<span lang="EN-US"></span></span></p>
<p>升座卓杖震威一喝云。五七不是三十五。六六还成三十六。若能掀翻窠臼禅。方才不与佛祖伍。昔日洞山解制。则道夏末秋初。兄弟们东去西去。直向万里无寸草处去。只如万里无寸草。作么生去。有僧举似石霜。霜云。有人下语否。僧云无。霜云。何不道出门便是草。僧回举似洞山。山云。浏阳乃有古佛耶。今日解制。也须依样画葫芦。只如万里无寸草。诸人作么生去。试请勘看。如若会得。不须上去下来。辛苦多日。其或未然。依旧烦他柱杖子道去也。万里无寸草。夜半看天晓。何处不伤生。虚空入尘小。二俱都不摄。兼带玄猷了。应时解制又作么生。久云。一元回复新开泰。万汇森然见本真。交杖下座。</p>
<p><span style="color:#333399">除夕<span lang="EN-US"></span></span></p>
<p>岩石积经霜迸裂。庭梅叠压雪凋残。人生百岁终何用。此道谁能著眼看。若有个念兹在兹者。出来道看。久之无人。乃云。今年除岁也恁么。旧年除岁也恁么。明年除岁也恁么。直饶你除到眼光落地。四大分张。也只是恁么。老僧数十年来参之究之。研之穷之。犹是恁么。大众又作么生。此事要实悟实行实证实践始得到者里。如果柱杖子□跳出来道。今夜是什么时节。说者些牵牵蔓蔓话。不见道有物先天地。无形本寂寥。能为万象主。不逐四时凋。蓦喝一喝云。也是牵蔓说话。毕竟直截一句如何道。召大众云。各各归堂吃茶去。侍者执下柱杖子。</p>
<p><span style="color:#333399">苏州萧振南居士请上堂<span lang="EN-US"></span></span></p>
<p>僧问。昨日商君来报道。满耳秋声一夜闻。师云。莫乱传。进云。有眼不见。有耳不闻。师云。却是盲聋汉。进云。瞒学人一点不得。师云。又道不见不闻。进云。谁人知此意。令我忆南泉。师云。果然乱传。问。玉蕊金丝承露盘。彩鸾飞入五云端。华藏世界人人具。楼阁全开事何如。师云。且立门外。进云。今日萧居士预修请法。未审得何利益。师云。雅韵出一时。进云。恁么则苍松翠柏年年秀。喝水灵源日日流。师云。非关你事。问。堂前桂树。满院清香。未审意旨如何。师云。触著阇黎鼻孔。进云。学人无鼻孔。师云。清香何处闻。进云。大家皆知。师云。以何为验。僧展两手。师云。那里学这虚头来。进云。只许学人知。不许学人会。又作么生。师云。三十棒自领出去。进云。痛彻骨髓。师便打。问。屴崱峰悬毒鼓。未审谁人挝得。师云。山僧不打。进云。为甚今日上堂。师云。子且还我萝卜钱。然后老僧还子青菜价。进云。因甚么不打。师云。罕遇知音。进云。满堂尽是仙陀客。何必临风唱鹧鸪。师云。水浅无鱼。徒劳下钓。僧各礼拜归位。师乃云。木樨花正发。山谷谒晦翁。鼻孔撩天处。杲日正当空。雅韵出一时。千载传真风。遂举富郑公初秋闻雷偈云。默坐公堂虚隐几。心源不动湛如水。一声霹雳顶门开。始识从前自家底。又秦国夫人计氏看经有省偈云。尽日看经文。犹如旧识人。莫言频有碍。一举一回新。师云。没量大人。踏著自家影子。未免肝胆向人。虽然如是。总是这边事。如何是那边事。鸳鸯绣出从君看。未许金针度与人。</p>
<p><span style="color:#333399">圆戒上堂<span lang="EN-US"></span></span></p>
<p>佛子受佛戒。即入诸佛位。位同大觉已。即是真佛子。瞿昙老汉恁么说话。面皮厚多少。沙弥十戒。比丘二百五十支。菩萨三聚十重四十八轻。乃卓柱杖云。被山僧一卓粉碎了也。说甚止恶防非。开遮持犯。白四羯磨。全体戒定慧。这里见得彻。把得住。便是澄潭月影。静夜钟声。随叩击以无亏。触波澜而不散。于通宵路上。也许上座随分走些。若是鼓山泼天门户。未许上座攀仰在。不见道石门壁立青霄。飞鸢莫度云汉。</p>
<p><span style="color:#333399">监院善钦宝月请上堂<span lang="EN-US"></span></span></p>
<p>举保寿会下监院问。如何是佛法大意。寿云。汝向后儿孙满天下去在。如是三年为监院。每每问道。寿尝示云。汝向后儿孙满天下去在。日久心中未明。亦不改志。一夜遇寿巡夜。乃挽住云。今日若不为某甲说。即打和尚去在。寿云。汝知者般事便休。院主于言下大悟。前保寿退居。请院主住持。保寿才登座。拈香毕。三圣即推出一僧。便打。圣云。与么为人。非但瞎著者僧眼。瞎著镇州一城人眼在。寿便归方丈。师乃竖佛云。今日山僧亦为诸人拈椎竖佛。且道瞎著多少人眼。喝一喝下座。</p>
<p><span style="color:#333399">诞日解制上堂<span lang="EN-US"></span></span></p>
<p>师打○相云。大众见么。正是未离兜率。已降皇宫。未出母胎。度生已毕。卓柱仗云。于此会得。何劳解结。倘或未然。山僧打开布袋去也。复云啰哩啰啰哩。僧问。和尚未生时如何。师云。天高地厚。进云。生后如何。师云。遍界光辉。问。如何是句到意不到。师云。箫管楼台声细细。问。如何是意到句不到。师云。游蜂空醉五湖春。问。如何是句意一齐到。师云。西湖桃李春三月。看破枝头别有香。乃云。常年一个主人公。刻刻提撕莫放空。等闲摸著眉毛角。元来鼻孔也相逢。</p>
<p><span style="color:#333399">马金墀居士请上堂<span lang="EN-US"></span></span></p>
<p>僧问。如何是过去的佛。师默然。问。如何是现在底佛。师竖拂云。会么。问。如何是未来佛。师云。莫妄想。问。赵州到二庵主处。问有么有么。二庵主一般竖掌。为什么肯一不肯一。师云。多嘴阿师。僧作礼。师便打。乃举临济示学人云。沿流不止问如何。真照无边说似他。离相离名人不禀。吹毛用了急须磨。挥拂子顾大众云。会么。又喝一喝云。吹毛剑下无知己。惹得山僧特地呈。下座。</p>
<p><span style="color:#333399">起七<span lang="EN-US"></span></span></p>
<p>七期昼夜忙。踏破威音王。东西无辨处。南北岂商量。举香板云。会得同受用。齐登选佛场。以香板卓地云。起。</p>
<p><span style="color:#333399">结制上堂<span lang="EN-US"></span></span></p>
<p>师云。一击忘所知。更不假修持。动容扬古路。不堕悄然机。敢问众中有不堕悄然机者么。首座出问。和尚未出方丈。早已漏逗。复来升座。更有什么指示。师云。堂前鼓冬冬。进云。恁么寻声逐响去也。师云。有耳不许通消息。进云。还有向上事也无。师云。觌面谁不见。进云。恁么则不堕在不疑之地。师云。祗为人前多个事。进云。这事且置。祝愿一句作恁么道。师云。聋人侧耳听座作礼云。大众证盟。师打云。一曲还他贺太平。乃举石巩藏禅师。曾为四品将军。膂力过人。尝以弋猎为事。一日逐群鹿。过马祖庵前。问祖见鹿否。祖曰。汝是何人。曰。猎者。祖曰。汝解射否。曰。解射。祖曰。一箭射几个。曰。一箭一个。祖曰。汝不解射。猎者曰。你解射否。祖曰。解。曰。你一箭射多少。祖曰。我一箭射一群。曰。彼此是生命。何用射他一群。祖曰。汝既知此。何不自射。曰。若教某自射。则无下手处。祖曰。这汉历劫无明烦恼。一时顿息。遂投祖出家。更名惠藏。后来出家。常驾一张弓。两枝箭。凡见学人。便云看箭。师云。石巩习气未除。山僧随例起倒。以拂子作张弓势云。看箭。西堂维那一齐下喝。师云。一箭落双雕。</p>
<p><span style="color:#333399">隆明隆和请上堂<span lang="EN-US"></span></span></p>
<p>昨夜文殊起佛见法见。被山僧贬向二铁围山。所供是实。何故。不向佛求。不向法求。不向僧求。应当如是。挥拂子云。见么。喝一喝云。闻么。万籁有声闻不得。寒岩无耳却知音。僧问。如何是内不放出。师云。春前不用花枝巧。进云。外不放入时如何。师云。雨后随他色色新。僧拟议。师打云。蟠桃已熟三千岁。跛鳖难逢劫外春。问。脚跟未稳时如何。师云。是谁起倒。僧退后。师打云。汝脚跟在什么处。僧无语。师又打。乃云。盘山道向上一路。千圣不传。慈明道向上一路。千圣不然。山僧道向上一路。无舌能宣。且道是同是别。喝一喝下座。</p>
<p><span style="color:#333399">小参<span lang="EN-US"></span></span></p>
<p>僧问。虎未出林时如何。师作吼声。进云。狮子出洞又作么生。师云。性命也不顾。僧无语。师便打。问。如何是未问底句。师云。速道速道。问。如何是已问底句。师云。声震如雷。进云。学人不问。作么生道。师云。毒气深厚。僧拟议。师便打。问。如何是剃头人。师云。出家俗汉。进云。未剃头时如何。师云。在家道人。进云。百尺竿头作么进步。师震威一喝。乃云。年年五月五。家家悬艾虎。搭著嘴唇皮。毒气连珠吐。大家还知吐不尽底么。时有鸡鸣一声。师云。羽毛异类解当机。助我佳音一曲奇。直下翻身超现量。翀霄还是凤凰儿。</p>
<p><span style="color:#333399">茶次<span lang="EN-US"></span></span></p>
<p>师问参头。灵云见桃花悟道。为什么玄沙不肯他。进云。玄沙具眼。师云。具个什么眼。进云。瞎。师打云。为汝点开。僧云。枯木倚寒岩。婆子为甚烧庵。师云。死汉。进云。学人则不然。师云。你作么生。进云。冷饭不充明君膳。师云。重修庵室又如何。进云。王登宝殿。野老讴歌。师云。婆子与老僧是同是别。僧掩耳。师唤侍者。分明记取。</p>
<p><a name="a21"></a><span style="color:#333399">民国廿三年由福州鼓山到粤<span lang="EN-US"></span></span></p>
<p>八月初二日阖郡官绅士庶送入曹溪是日适祖师诞日进香夹道缁素万人</p>
<p><span style="color:#333399">初到曹溪门<span lang="EN-US"></span></span></p>
<p>以柱杖点云。南柯一梦到曹溪。天涯穷子今来归。今日有无权且置。呼为明镜尚成非。黄梅夜半传衣钵。堂堂千古放光辉。入室儿孙谁继武。灯灯相续显灵威。</p>
<p><span style="color:#333399">至宝林门<span lang="EN-US"></span></span></p>
<p>以柱杖指云。明明曹溪路。宝林门洞开。十方禅和子。悠悠任去来。达此逍遥境。清虚绝尘埃。法界匪中边。一门众妙赅。</p>
<p><span style="color:#333399">弥勒殿云<span lang="EN-US"></span></span></p>
<p>大腹便便笑呵呵。大千沙界雨芬陀。不离布袋乾坤大。三会龙华补佛陀。展拜。</p>
<p><span style="color:#333399">韦驮殿云<span lang="EN-US"></span></span></p>
<p>三洲感应现童真。降魔伏丑具威神。咦。灵山咐嘱犹留耳。赫赫将军护法身。展拜。</p>
<p><span style="color:#333399">五祖殿云<span lang="EN-US"></span></span></p>
<p>东土传承。一花五叶。北秀南能。枝枝叶叶。展拜。</p>
<p><span style="color:#333399">六祖殿<span lang="EN-US"></span></span></p>
<p>拈香云。年年二八八二日。现出空中飞鸟迹。虽然遍界不曾藏。离娄窥测不能及。毕竟如何委悉呵。烧香云。今日分明指示。</p>
<p><span style="color:#333399">憨山大师座前<span lang="EN-US"></span></span></p>
<p>拈香云。海内无敌手。鼓山是对头。一回思忆著。令人恨不休。为甚么不休。召大众云。两个泥牛斗入海。一度拈香一度愁。再上香云。今德清。古德清。今古相逢换了形。法运兴衰听时节。入林入草不曾停。展拜。</p>
<p><span style="color:#333399">大殿<span lang="EN-US"></span></span></p>
<p>拈香云。娑婆教主。义阐无生。甚深妙法。谁佛谁生。展拜。</p>
<p><span style="color:#333399">入方丈云<span lang="EN-US"></span></span></p>
<p>入先德之堂。登先祖之座。横按镆邪。全提正令。此是历代祖师宏法利生之处。今日不肖到来。又作么生。弹指三下云。弹指圆成八万门。一超直入如来地。展拜。</p>
<p><span style="color:#333399">法堂<span lang="EN-US"></span></span></p>
<p>以柱杖指法座云。巍巍宝座。祖祖相传。头头无碍。法法皆玄。当阳头出。挤攀回绝。铁眼铜睛。仰之不及。山僧到来。有甚奇特。欲穷千里目。更上一层楼。以柱杖一指云。升。升座拈香云。此一瓣香。不从天降。岂属地生。爇向炉中。专申供养。本师释迦牟尼佛。及一切诸佛诸大菩萨。西天东土历代祖师。本寺开山智药尊者。六祖大师。中兴继位诸老和尚。伏愿佛日增辉。法轮常转。<span lang="EN-US">......敛衣就座上首白椎云。法筵龙象众。当观第一义。执杖云。大事分明无一法。因缘未了又多端。憨山去后来今我。古刹重兴赖众缘。本寺是从智药尊者开山。谶后一百七十年。有大圣人来此说法度人。成圣者数多如林。故名宝林。至我六祖来开化至今千数百年。度生无数。虽其中不无兴替。至明代憨山祖师重兴。挽回纲宗。今又越三百余年。继起乏人。久成荒废。此次山僧在鼓山。三梦六祖唤来。复承宰官居士发起重修。派人到鼓山简请。事不获已。勉应其诚。今日虽临此座。自惭德薄慧浅。理事生疏。全仗大众护持。洒甘露于枯枝。布慈云于火宅。共维祖庭。即今勉力维持。作恁么生。向东西合掌云。袈裟角下四天王。下座。</span></p>
<p><span style="color:#333399">南华寺凿放生池工竣上堂<span lang="EN-US"></span></span></p>
<p>参禅一著。如开池相似。山门之内。一泓大池。渊深宏阔。含藏群象。灵泉涌其中。鱼龙游其内。山光云影。日月星辰。靡不于中显现。其水入于田。则溉润禾苗。流于海。则兴波作浪。恁奈岁月绵延。堤防不密。被淤泥沙砾之填塞。积如平芜。泉源涸竭。荆棘丛生。既无渊深之德。又乏辉映之功。自昔至今。无有下手者。如是山僧辟草莱。诛荆棘。运沙泥。固堤岸。旷日持久。施工不辍。不觉一时灵泉迸涌。荡漾依然。功夫到这里。推门落臼。然光不透脱。古谓之真常流注。所以道法性真常离心念。二乘如此亦能得。但只是化城止息。若向这里加功运行。迸却池岸。掀翻池底。向没下手处。猛与一锄。尽管十方世界。乾坤大地。情与无情。尽向渠侬手中乞命去也。如驴觑井。不入众数。如摩尼宝珠。普应众色。如乐见药树。病见即愈。功夫到这里。谓之真参。然也是化城止息。正与么时。众中忽有个汉出来问。如何是宝所。山僧不觉呵呵大笑。且道笑个什么。笑南华今日与人说道理禅。</p>
<p><span style="color:#333399">上堂<span lang="EN-US"></span></span></p>
<p>升座。拈香祝圣毕。上首乎白椎云。法筵龙象众。当观第一义。挥拂子云。昨夜三更时分。擎天柱神与主地神菩萨。将乾坤右旋一转。惊起南海波斯七金山树神。□跳上光音天。金轮王飞行四天下。弗婆提天雨珠轮。拘耶尼天雨金轮。郁单越天雨摩尼。阎浮提天雨七宝。风不鸣条。雨不破块。稻麦菽粟。自然生熟。弥勒菩萨从兜率内院下生人间。俾人人不参而悟。不修而证。或证须陀洹。斯陀含。阿那含。阿罗汉。辟支佛果。或证十住。十行。十回向。十地。等觉。妙觉。乃至草木昆虫。含灵蠢动。悉获无生法忍。山僧拂子。在冷地上不觉失声一笑。且道笑个什么。万象欣随斗柄转。百年难遇岁朝春。白椎云。谛观法王法。法王法如是。交杖下座。</p>
<p><span style="color:#333399">曲江商会同人请于大鉴寺说法上堂<span lang="EN-US"></span></span></p>
<p>四众普集。凡圣交参。向上风规。当阳披露。拈一机而众机顿赴。曹溪路上。不妨立脚。举一派而万派齐收。南华门下。正好安身。金龙不守深潭。丹凤岂择桐枝。放旷随缘。逢场作戏。固是衲僧本分事。只如南斗流光于曹溪。波斯进宝于瑶池。百凡顺适。贸易如意。又作么生话会。买铁得金。满场富贵。</p>
<p><span style="color:#333399">除夕举古云<span lang="EN-US"></span></span></p>
<p>去年贫未是贫。大雄山上起白云。今年贫始是贫。殿堂剩下破沙盆。拈著东来失却西。惟有这个旧主人。去年富未是富。添得一条娘生裤。山中有个陈樵子。不知春秋多少数。遂竖拂子云。贫富贵贱。俭素奢华。都不出这里。香岩真净二大老。总在去年今年里跌交。未见输赢。只如曹溪年穷岁尽。除夕一句。毕竟如何吩咐。大尽三十日。小尽二十九。那许闲工夫。说甚无与有。</p>
<p><span style="color:#333399">张子廉赵镜涵王治平李执中居士等请上堂<span lang="EN-US"></span></span></p>
<p>执杖云。今朝七月十五。目连神通救母。幸得诸佛欢欣。救拔冥中罪苦。且道即今冥阳两利事。如何举扬。以杖画○相云。水陆同真际。含灵何欠余。法施无彼此。妙理绝亲疏。天堂地狱息。心皎月圆孤。了兹平等性。凡圣本无殊。今有三宝弟子赵宽镜张宽廉等。为祈消灾息劫。植福延龄。超荐幽冥。往生净土。请山僧登座。举扬向上。且道即今超荐息灾。作恁么道。良久云。一钵和罗饭。普供佛法僧。延福消灾难。莲池上品生。震声一喝。下座。</p>
<p><span style="color:#333399">上堂<span lang="EN-US"></span></span></p>
<p>僧问。如人上树。口衔树枝。手不攀枝。脚不踏树。有人来问。如何答话。师云。悬崖有个玉麒麟。进云。未审是树上语。树下语。师云。踏破孤峰月更明。僧一喝。师打云。不知春色早。犹待雪花飞。有居士问。二龙争珠。谁是得者。师云。山僧脚下两重泥。士无语。师打云。鹬蚌相持。渔人得利。乃云。今辰三岔众居士。敦请山僧举向上宗乘。无奈住持事繁。且举一则现成公案。不负当人之请。昔王常侍参临济问曰。众僧看经否。济云。不看经。还参禅否。济云。不参禅。既不看经。又不参禅。作个甚么。济云。总教伊成佛作祖去。侍曰。金屑虽贵。落眼成翳。济云。将谓汝是个俗汉。师著云。相随来也。敢问大众。山僧这一转语。是常侍相随临济。是临济相随常侍。喝一喝。下座。</p>
<p><span style="color:#333399">曾宽璧区宽渭罗惟善刘惟琦众戒子请上堂<span lang="EN-US"></span></span></p>
<p>挥拂子云。佛子受佛戒。即入诸佛位。瞿昙老子恁么说话。面皮厚多少。沙弥十支。比丘二百五十支。菩萨三聚。十重四十八轻。乃卓杖云。被山僧一卓粉碎了也。说甚么止恶防非。开遮持犯。白四羯摩。全体戒定慧。这里见得澈。能把住。便是澄潭月影。静夜钟声。随叩击以无亏。触波澜而不散。入曹溪路上。也许诸人随分走些。若是宝林门户。未许攀仰在。不见道本来无一物。何处惹尘埃。即今如何是心戒。□。若会得。不妨将一句道来。其或未然。山僧自道去也。良久云。相识满天下。知心能几人。喝一喝。下座。</p>
<p><span style="color:#333399">方养秋居士请上堂<span lang="EN-US"></span></span></p>
<p>万法归一。昨日事毕。一归何处。今朝长至。倘有透得关者。出来通个消息。僧问。万法即不问。如何是冬至底事。师云。春光一线长。进云。未审佛法长多少。师打云。根深万事足。乃云。明头来。明头打。暗头来。暗头打。四面八方旋风打。虚空来连架打。此是先圣为人痛快处。若信得及。不劳山僧棒如雨点。喝似雷轰。若作道理会。即辜负己灵。若不作道理会。又颟顸佛性。倘有汉子出来道。打也恁么。毕竟意旨如何。但向他道。来年更有新条在。恼乱春光卒未休。</p>
<p><span style="color:#333399">诞日吴宽乘居士等请上堂<span lang="EN-US"></span></span></p>
<p>卓杖云。人人有个无量寿。长共虚空不老春。无量劫来至今日。无增无减一般新。卓杖云。大众。无量寿佛来也。普为诸人授记云。我不敢轻慢汝等。汝等将来作佛。寿命无尽。智慧无尽。福德无尽。乃至一切神通妙用。悉皆无尽。与佛齐等。无欠无余。正当恁么时。冥合本妙。作恁么生道。一念无生。全体显现。一念既生。森罗万象。今有三宝弟子吴宽乘。设斋供佛。广结良缘。为祈消灾免难。福寿高增。即今因斋庆赞一句作恁么道。良久云。无尽藏同无量寿。当来弥勒会龙华。</p>
<p><span style="color:#333399">沙弥尼宽广请上堂<span lang="EN-US"></span></span></p>
<p>这个法王座。龙天常拥护。继佛续心灯。宏法是家务。象峰巍巍高插天。众峰环供一峰前。雪归岩穴泉归壑。翠竹黄花尽说禅。信具堂前提祖印。万派千流入海圆。今有沙弥尼宽广请法设供。为植福延龄。即今因斋庆赞一句作恁么道。良久云。龙女献珠成佛果。观音应现女儿身。交杖下座。</p>
<p><span style="color:#333399">唐允恭连声海等居士送藏经请上堂<span lang="EN-US"></span></span></p>
<p>升座。拈香祝圣毕次拈香云。名通四海。德重八荒。拈来供养。启请大藏。唐居士允恭。连居士声海。陈居士培根。江居士嘉禄。何居士宽智。及四众人等。伏愿同登华藏玄门。共入毗卢性海。敛衣就座。僧问。藏经圆满即不问。世尊未开口时。经在甚么处。师云。葛藤遍地。进云。恁么祇园得现在底。如何是未来底。师打云。这个是现在底未来底。僧无语。师又打。问。如何是有句。师云。诸佛难开口。问。如何是无句。师云。燕子语喃喃。问。如何亦有亦无句。师云。日照寒潭万古清。进云。有无俱不立时如何。师云。月到三更分外明。问。如何是五蕴皆空。师云。有眼不见色。问。如何无智亦无得。师云。蚊子咬铁锤。问。一大藏经未审本命元辰在那一字。师云。当机不见旧时人。乃举古有一婆子。令人送供。请赵州为转藏经。州受施毕。下禅床绕一匝云。语婆子为转藏经竟。其人回举似婆子云。请彼转全藏。如何祗转半藏。州云。在老婆子分上只得半藏。师云。这婆子将沙博金。赵州随波逐浪。检点将来。果然只得半藏。即今南华一藏周完。且道如何是转底消息。若云有藏可修。有经可转。定堕拔舌泥犁。若云无藏可修。无经可转。亦堕拔舌泥犁。如何得透脱去。喝一喝。纂成一部零星藏。犹恨当年老蠹鱼。</p>
<p><span style="color:#333399">佛诞日丁宽宝许宽柱居士请结制上堂<span lang="EN-US"></span></span></p>
<p>拈香祝圣毕云。高悬日月。剑挂眉锋。截断众流。当炉不避。理无曲断。车无横推。折栴檀片片皆香。饮醍醐涓涓甘露。须知向上提持。还他脚跟点地。召大众云。有脚跟点地者么。僧问。大地为炉。须弥为香。庆祝当今。阿谁酬价。师云。超然独步谢明君。进云。即今请师接待。有何指示。师云。一棒一条痕。问。如何是西来意。师云。撑天古柏枝枝秀。进云。恁么这万里寒梅增意气。千峰翠竹绕云龙。师云。风流入面能生巧。进云。是处池中皆有月。谁家灶里更无烟。师云。闲言语。问。如何是死句。师云。青峰不解翻觔斗。进云。如何是活句。师云。觉后空空有大千。进云。不死不活时如何。师打云。向这里扬眉吐气去。问。世尊拈花意旨如何。师云。万象丛中一点红。进云。迦叶微笑又作么生。师云。年月日时俱是好。僧无语。师打云。无端撞著太岁头。乃云。铜头铁额。呵佛骂祖。棒下了无生。问答起今古。</p>
<p><span style="color:#333399">元宵<span lang="EN-US"></span></span></p>
<p>今朝又是上元节。彻底穷源为君说。见佛不在麻三斤。何须更说干屎橛。佛身充满于法界。也是老婆心痛切。不昧本来是具足。一任东扯与西拽。眉毛绾向额中。自然与众各别。</p>
<p><span style="color:#333399">佛成道日众居士请上堂<span lang="EN-US"></span></span></p>
<p>子夜踰城到雪山。藤萝青嶂白云间。芦芽穿透金刚眼。顶上容巢任鸟还。果满三祇成正觉。一生补处道心安。祗因错认明星现。四十余年把钓竿。僧问。夜睹明星即不问。如何是诸佛印。师云。杖头一句垂方便。问。如何是道人心。师云。汤火无虞泛碧流。进云。佛祖一口吞尽。还有众生可度么。师云。疑则别参。进云。学人到此。染污不得。师打云。顶戴奉行。问。佛祖未生时还有向上事无。师云。有。进云。若道有则触。若道无则背。请和尚判断。师云。顶门一具黄金骨。造次凡流岂可明。问。如何是内。师云。人贫志短。问。如何是外。师云。马瘦毛长。进云。内外中间俱不著时。和尚在何处安身立命。师云。棒头有眼明如日。教人到处得逢渠。乃云。急著眼。快先登。雪到红炉一点清。个里若无仙子客。临机棒下岂容情。</p>
<p><span style="color:#333399">许国柱居士为超荐父母请上堂<span lang="EN-US"></span></span></p>
<p>升座拈香毕。执杖云。江汉春来风浪恶。骊珠击断苍龙角。优昙花老夜摧残。苦痛苍天空寂寞。梅开殿角。鸦噪庭前。觌露哲人面目。炉烟结篆。灯烛辉煌。全彰居士徽猷。于此荐得。便知秉钧老居士八十四年。生本不生。即今还驾无何有之乡。死亦不死。其或未然。山僧拨转云头别通一路去也。卓柱杖云。卓开地府天堂路。上品莲花朵朵开。水鸟树林演妙法。神栖安养紫金台。今有许国柱居士。来山礼祖。孝诚报亲。请法设斋。供养三宝。祈求追荐祖先考秉钧大人。先妣胡太夫人。超生极乐。且道即今超荐一句作恁么生道。良久云。一点灵光通万象。普天遍地现全身。震声一喝下座。</p>
<p><span style="color:#333399">新戒比丘尼宽慧等请上堂<span lang="EN-US"></span></span></p>
<p>执柱杖云。昨由云门到南华。带水拖泥路未赊。岚气迷蒙翳慧日。四山黯黯被云遮。目净空中无幻化。百城烟水旧生涯。断臂坠腰折足范。不辞远道驾三车。今日斋主为利冥阳。特请举扬个事。卓杖云。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。妄缘非实。一切惟心。心境若空。一切妄缘从何而有。其迷妄也。妄见有生。妄见有死。于生死中。起诸恶业。造诸罪障。其离妄也。生如沤起。死如幻灭。于本无生死中。罪福俱幻。只在当人直下了当。触处无非净土。</p>
<p><span style="color:#333399">何慧容居士请上堂<span lang="EN-US"></span></span></p>
<p>挥拂子云。即此用。离此用。通身是口横身动。四句中。百非外。扯破虚空作被盖。不说心。不说性。鱼龙得水成性命。不求佛。不求祖。抱个石头叫冤苦。不著圣。不著凡。大都缁素绝颟顸。幸得今朝本上座。当场与汝结同参。僧问。如何是第一诀。师云。柱杖臂头楔。问。如何是第二诀。师云。八面无休歇。问。如何是第三诀。师云。一雷轰轰烈。进云。学人则不然。师云。汝又如何。进云。诀诀诀。百草头边俱漏泄。师便打。问。铁马绕须弥。和尚作么生踏蹬。师云。一步到长安。问。如何是诸佛戒。师云。峰头闲云一扫开。问。如何是诸佛定。师云。明月清风常自在。问。如何是诸佛慧。师云。春色满园关不住。问。如何是诸佛性命。师云。一枝红杏出墙来。乃举高峰云。若论此事。如万丈深潭。下一个石头相似。先要知他四维羁碍所绊处。毫无挂念。然后加力一声。掀天揭地。如斯用功。七日若不明白这段大事因缘。可来截取老僧头去。大众还有会得高峰意么。会得请单刀直入。会不得。满地葛藤。参。</p>
<p><span style="color:#333399">居士布宽静等请上堂<span lang="EN-US"></span></span></p>
<p>执杖云。幻游一个山野。从来是个担板汉。数十年来未曾与人说个禅字。今日狭路相逢。未免出乖弄丑。论到佛法。本无一法可说。近来佛法不是无法。实是佛法太多。经云。但有言说。都无实义。又云四十九年未曾说出一字。诸仁者莫因老僧说无法。就在无法上计较。若著在无处钉橛。无法即早成有法也。今劝诸仁者。守个本分。不要妄生枝节。近见许多一向只弄虚头。向古人言语上穿凿。学拈颂。学问答。或在人前棒喝。竖指擎拳。从西过东。从东过西。推倒禅床。拂袖便行。转身作女人拜。打个觔斗出去等等。在古人是循机三昧。如今成了恶套。是吃前人干屎橛。所以幻游对诸怪状。作一切不理会。没有许多闲力气也。大众要会佛法么。老僧今将诸佛祖所有的佛法。尽情说与诸人听好么。昨夜幻游在禅床上。听得时辰钟——的嗒——的嗒——的走。阿。这个法音宣流大了。他说过去不可得。现在不可得。未来不可得。三世诸佛说法。都在里许。你们试听的嗒——的嗒。——下座。</p>
<p><span style="color:#333399">上堂<span lang="EN-US"></span></span></p>
<p>今朝三月十五。众集鸣钟擂鼓。启请说戒上堂。宗律一如波水。万法本自圆明。切忌分歧彼此。若执向外驰求。面南欲看北斗。喝一喝云。古云。昨日夜叉心。今朝菩萨面。菩萨与夜叉。不隔一条线。诸子今即得戒。已田衣覆体。究竟是僧耶俗耶。大须仔细。直须掀翻。坐断两头。中亦莫立。听吾颂云。昨是白衣身。今成释子面。缁素一齐抛。凡圣都不见。诚能如是。上报四恩。下济三有。如或不然。只名名字比丘去也。且道如何是名字比丘。伤兹末运。狮虫乱法。诚可嗟叹。身披袈裟。不守佛戒。是非人我如山。嫉妒颠狂犹昔。无明贡高。贪嗔我慢。本愿为僧图谋解脱。未能悔过。罪恶重加。大众莫谓云上座不惜口业。说得利害。切须珍重始得。</p>
<p><span style="color:#333399">监院佛辉请上堂<span lang="EN-US"></span></span></p>
<p>师卓杖顾视大众云。有么。众默然。师复云。众中若有仙陀客。免得文殊下一椎。下座。时监院自悟。随进方丈谢云。和尚今日说法。甚是深密。师云。汝得什么道理。院云。公不负学道之心。师云。有何长处。进云。但愿成佛。师高声唤侍者云。快领者僧去。山僧怕的是佛。</p>
<p><span style="color:#333399">沙弥尼宏度请上堂<span lang="EN-US"></span></span></p>
<p>执杖云。昔佛姨母大爱道。求佛出家。佛制女人不准出家。阿难再三恳请。佛说八敬法。令阿难传达姨母。姨母遵受。佛许开戒。遂减正法五百年。虽然。非阿难不知世尊密意。非世尊无以度脱女人。自始以来。诸女辈于佛出家悟道证果。不可胜计。法华会上。诸尼受记。奋迅比丘尼。善财参叩总持。灌溪服膺于末山。大慧之印可妙总。妙湛圆明。岂分男女。只在一念回光。始信与佛无异。尔诸尼众。得受净戒。虽未即到无垢成佛。亦幸解脱女形之累。得参三宝之尊。亦是火里生莲。不易得也。从今已往。宜各发出世心。修出世行。迥超物外。毋染尘缘。以智慧明鉴自心。以禅定安乐自心。以精进坚固自心。以忍辱涤荡自心。以持戒清净自心。以布施解脱自心。自他兼利。两足圆成。作苦海之慈航。为法门之柱石。名真佛子。真报佛恩。现前诸尼。宜共勉励。</p>
<p><span style="color:#333399">上堂<span lang="EN-US"></span></span></p>
<p>今是三月二十一。斋主请法祈福利。升座拈拂说无言。生平伎俩弄穷极。第一义门问如何。未出方丈已说毕。夜半乌鸡上须弥。撞倒帝释灵霄殿。举起拂子云。云上座一生是个呆子。木石无异。今虽与众法语。不过粥饭因缘而已。不是究竟。亦非实事。诸仁者得省要。不与山河大地交涉。处处发明。其道真常。能可究竟。何以。若向文殊门悟入者。一切土地瓦砾助汝发机。若向观音门悟入者。一切音响虾蟆蚯蚓助汝发机。若向普贤门悟入者。不动一步。遍历十方。以此三门助汝深入。会么。良久云。觅火和烟得。担泉带月归。拂子拂一拂。下座。</p>
<p><span style="color:#333399">张质齐居士请上堂<span lang="EN-US"></span></span></p>
<p>举香严在百丈问一答十。机锋迅捷。丈迁化后。到沩山。山曰。 闻你在百丈问一答十。是否。曰是。山曰。父母未生前试道一个看。严不能对。归寮将平昔所学。翻阅一上。竟无可答。亲到方丈请益。山曰。若为汝说破。已后骂我去在。严更转急。发愿入山密行。一日芟除次。抛瓦砾击竹作声。豁然大悟。偈曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻谓仰山曰。香严会去也。仰曰。待某甲勘过始得。仰问香严。闻汝有悟道颂。试举看。严举前颂。仰曰。此是闲时构得。严又举一偈云。去年贫未是贫。今年贫始是贫。去年贫。尚有立锥之地。今年贫。锥亦无。仰曰。如来禅许你会。祖师禅未会在。严又一偈曰。吾有一机。瞬目视伊。若人不会。别唤沙弥。仰曰。且喜师弟会祖师禅也。后住南阳尝示众云。若论此事。如人在千尺悬崖。口衔树枝。手无所攀。脚无所踏。忽有人问西来意。不对则违所问。若对又丧身失命。正恁么时。作么生。时有虎头上座云。树上即不问。未上树请和尚道。严呵呵大笑。师云。这是香严二十年打成一片底消息。居士若荐得。即与香严同一鼻孔。其或未然。如来禅。祖师禅。正是虚空钉橛。捏目生花。</p>
<p><span style="color:#333399">沙弥尼清霭沛弘请上堂<span lang="EN-US"></span></span></p>
<p>曹溪渊深。阒寂无门。象峰顶上。攀跻无路。浅水钓鱼龙。平田寻虎豹。劳而无功。一场笑具。袈裟不得拖地。钵盂不用安柄。冬瓜茄子萝卜头。度波檀波那□□优婆利尊者来也。自从舞得三台后。拍拍原来总是歌。</p>
<p><span style="color:#333399">为佛山仁寿寺如意宝塔开光<span lang="EN-US"></span></span></p>
<p>执如意云。如来塔庙。遍满人间。诸佛法身。量周沙界。兹者庄严仁寿禅寺。如意宝塔。大功圆满开光。称扬般若。万德洪名。旋绕三匝。加持密印。仰谢百灵。祝愿塔身与烁迦罗心而并固。共舜若多性而常存。即今檀信功成。福垂千古。庆赞作恁么道。良久云。高超碧玉虹千尺。仰视祥光万佛来。</p>
<p><span style="color:#333399">众居士请上堂<span lang="EN-US"></span></span></p>
<p>卓柱杖云。东君昨夜通消息。报道今宵月正圆。喝一喝云。年年是好月。日日是好时。大众还会悉么。时西堂掷出磬椎。师云。任凭沧海变。终不为君通。乃举云门到江州。有陈操尚书才见便问。三乘教典即不问。如何是衲僧行脚事。门云。曾问几人来。操曰。即今问和尚。门曰。即今且置。如何是教意。操曰。口欲谈而辞丧。为对有言。心欲缘而虑忘。门曰。口欲谈而辞丧。为对有言。心欲缘而虑忘。为对妄想。除此之外。毕竟作么生是教意。尚书无语。门云。汝岂不见经中道。治世语言。资生事业等。皆与实相不相违背。何故今日钝滞如此。尚书于是作礼谢云。某甲罪过。师挥拂子云。昔日陈子亲到宾阳鸡山扣击。遭老僧几回毒手。素知他闺阁中物。不肯放下。虚度多少光阴。今日为伊点破。以拂击禅床云没奈何打破戽斗。</p>
<p><span style="color:#333399">黄衡秋居士请上堂<span lang="EN-US"></span></span></p>
<p>云门顾鉴笑嘻嘻。拟议遭他劈面批。不识有谁亲会得。与渠把臂入林归。还有会得这个么。问。红尘滚滚如何得脱。师云。无须锁子两头捏。进云。恁么则摸索不定。师打云。与汝穿却鼻孔。乃云。人人本具。个个不无。守株待兔子。指月话葫芦。若能当下翻觔斗。何须向外觅亲疏。</p>
<p><a name="a22"></a><span style="color:#333399">民国三十一年重庆南岸狮子山慈云寺启建护国息灾大悲法会道场<span lang="EN-US"></span></span></p>
<p><span style="color:#333399">开经日上堂法语<span lang="EN-US"></span></span></p>
<p>以杖指法座云。祗这宝华王座。三世诸佛。历代祖师。天下老和尚靡不从此豁开人天之正眼。荡扫魔外之邪宗。即今老衲上来。却作么生即得。震声一喝云。狮子窟中狮子吼。象王行处象王威。登座拈香。敛衣就座维那白椎毕。师执柱杖云。</p>
<p>观音妙智力。能救世间苦。三灾八难除。苍生咸觉悟。国泰民安乐。雨顺风调护。菩萨降吉祥。除苦洒甘露。今日政府元尊合国官绅启建全国护国息灾大悲法会道场四十九日。令山僧率领全体僧伽。讽诵诸品尊经。加持广大圆满无碍大悲心大陀罗尼。称扬嘉号。祈观音之慈济。祷普贤之宏愿。转国运于兴隆。使民安物阜。劫难消除。冤敌灭踪。此界他方。均成乐土。化身随应。演诸妙法。阵亡将士。死难同胞。闻法超升。即泥犁苦趣。饿鬼道中。或放大光明。或见诸神变。凡有见其相。乃至闻其名。皆发菩提心。永出轮回苦。火镬冰河之地。变作香林。饮铜食铁之徒。化生净土。披毛戴角。负债含怨。尽罢辛酸。咸沾利乐。疾疫世而现为药草。救疗沉痾。饥馑时而化作稻粱。济诸贫馁。以此功德。回向法界。七趣十生。齐成佛道。今日法会众善信等请法设斋。为祈植福延龄。灾劫消除。且道因斋庆赞作恁么道。良久云。四方共乐无为化。同颂尧天舜德明。交杖下座。</p>
<p><span style="color:#333399">曾养甫居士为母林太夫人寿庆请上堂法语<span lang="EN-US"></span></span></p>
<p>执杖云。今朝伏为林太夫人寿辰。云集缁流。表扬向上。若论此事。直须口挂壁上。无启齿处。虽然如是。亦不得默照邪通。便当了事去也。卓柱杖云。水光山色映楼台。气转阳和放瑞梅。灯火万家人似海。渝江风月送春来。众中还有迎风弄月者么。久之无人出应。乃举僧问五祖演禅师。如何是临济下事。祖云。忤逆闻雷。问。如何是云门宗。祖云。红旗闪烁。问。如何是沩仰宗。祖云。断碑横古路。问。如何是曹洞宗。祖云。持书不到家。问。如何是法眼宗。祖云。夜巡人犯禁。惟我临济门庭。全机大用。向剑锋上救人。电光中垂手。倘遇俊流。不存朕迹。掀翻露布。截断葛藤。当轩宝剑。觌面堂堂。滞壳迷封。不堪种草。且道如何是临济下事。震威一喝云。今因曾宽威居士为母林太夫人寿庆。请法设斋。供养三宝。为祈福寿高增。吉祥如意。即今因斋赞一句作恁么道。良久云。狮子山中狮子孔。满堂同庆婺星辉。交杖下座。</p>
<p><span style="color:#333399">何夫人请上堂法语<span lang="EN-US"></span></span></p>
<p>执拂子云。第一义谛。离言说相。离文字相。离心缘相。且道作么生观。若道不能观。云何道当观第一义。古人道参禅也是第二义。看经也是第二义。持戒也是第二义。试问第一义谛属谁。城隍闹市分明露。山色溪光未是空。独是老僧无义子。横担椰栗入山中。四句之中。谁是宾中主。谁是主中宾。谁是主中主。谁是宾中宾。会得也是黑豆生光。会不得也是黑豆生光。且道第一义谛在什么处——参。今有护法何夫人。请法供斋。敬奉三宝。为祈植福延龄。消灾免难。且道消灾免难一句。作恁么生道。良久云。道念元从信念发。灾星消尽福星临。交柱杖下座。</p>
<p><span style="color:#333399">在华岩寺为护国息灾大悲法会上堂法语<span lang="EN-US"></span></span></p>
<p>师至堂以柱杖指座云。祗这唤作法王座则触。不唤作法王座则背。毕竟唤作甚么。震威一喝云。若是脚跟点地汉。触处都来任所施。荡除魔业狐狼迹。即是法轮大转时。敛衣坐下维那白椎毕拈柱杖云。国修法会。祈福消灾。忏洗苍生迷惘之心。导入正觉菩提之路。寻声救苦。敬礼慈云。啊。即今观音大士在柱杖头上放光动地。宣说普门微妙法门。诸仁者还见闻么。所谓法不孤起。仗境方生。道不虚行。随时应现。旧店新开。慈航早驾。动则无处不显。静则何地可藏。如若会得。随缘度日。任运逍遥。其或未然。请柱杖子通个消息。本无一物著空花。岂撒时人眼里砂。直下若能亲荐得。何劳洞老唤作麻。今有大护法戴老居士诚修忏法。为祈植福延龄。消除灾难。特设上堂大斋供奉佛法僧三宝。命山僧举扬个事。且道因斋庆赞一句作恁么道。良久云。山高四围常相拱。海阔百川自来朝。华岩新气象。香馥满云霄。交杖下座。</p>
<p><span style="color:#333399">在华岩寺大悲法会元旦升座法语<span lang="EN-US"></span></span></p>
<p>今朝新年元旦节。普天同庆皆喜悦。护国法会祈和平。共证菩提圆三德。国运昌隆亿万年。四海欢欣寇消灭。生民齐唱太平歌。岛域归降释冤结。试问大众应时及节一句作恁么生道。久无应对乃举庞居士公案云。难难难。十石油麻树上摊。易易易。百草头边祖师意。也不难。也不易。饥来吃饭困来睡。山僧即今则不然。难也难。易也易。柱杖横肩吹铁笛。拈来觌面不容情。佛法不是小儿戏。今因大悲法会护法居士请法设斋。供养三宝。为祈灾难消除。家家乐业。户户祯祥。且道因斋庆赞一句作恁么道。良久云。华岩山上瑞云开。凡圣同趋法会来。共祝新年新气象。泰来否去运初回。下座。</p>
<p><span style="color:#333399">护国息灾大悲法会圆满请上堂《民国三十二年正月二十六日》<span lang="EN-US"></span></span></p>
<p>执杖云。金刚经云。若见诸相非相。即见如来。柱杖子是相非相。见甚么生。果能了此。于一毫端现宝王刹。原是家珍。坐微尘里转大法轮。本非外事。所谓大小相含。一多互融。若证此道。上报四恩。下济三有。一切圣凡。无不酬度。即今法会圆满。送圣还真。且道圣贤果有来去否。卓杖云。一月普现千江水。一切水月一月摄。今日众护法以法会圆满良辰。请法设斋。供养三宝。为祈干戈永息。天下太平。且道天下太平一句作恁么道。良久云。国运巩固。民物隆昌。观音菩萨摩诃萨。天上人间妙吉祥。交杖下座。</p>
<p><a name="a23"></a><span style="color:#333399">民国三十二年岁次癸未十月初受李主任济深及李伯豪主席暨各官绅请住乳源云门山大觉禅寺<span lang="EN-US"></span></span></p>
<p><span style="color:#333399">入院<span lang="EN-US"></span></span></p>
<p>以杖指山门云。佛语心为宗。无门为法门。个里全身入。别是一乾坤。</p>
<p><span style="color:#333399">弥勒殿云<span lang="EN-US"></span></span></p>
<p>等个人来话。乞我一文钱。布袋能提放。龙华度有缘。展礼。</p>
<p><span style="color:#333399">韦驮殿云<span lang="EN-US"></span></span></p>
<p>菩萨行愿力。为法现天身。立形伏魔怨。回光瞻圣容。展礼。</p>
<p><span style="color:#333399">伽蓝殿云<span lang="EN-US"></span></span></p>
<p>吉圣伽蓝。一切现成。誓愿坚深。护佛法院。常拥三门。万古不变。展礼。</p>
<p><span style="color:#333399">祖师殿云<span lang="EN-US"></span></span></p>
<p>灵山咐嘱。万古昌隆。传灯辉耀振宗乘。杖拂分明。再犯不容情。轰轰轰。天下太平。展礼。</p>
<p><span style="color:#333399">大殿云<span lang="EN-US"></span></span></p>
<p>十方坐断耀古今。尘尘刹刹示圆音。无来无去无出没。物物头头露全身。且道如何是露全身处。东药师佛。西弥陀佛。展大具九拜。</p>
<p><span style="color:#333399">方丈云<span lang="EN-US"></span></span></p>
<p>毗耶离瞎人撞彩。摩竭陀哑子吃瓜。新长老到这里。如何即是。棒头开正眼。拳下作生涯。</p>
<p><span style="color:#333399">诸护法居士设斋请上堂<span lang="EN-US"></span></span></p>
<p>至法座前以杖指座云。平沈大地。高出虚空。释迦弥勒。齐落下风。点柱杖云。升。《遂升座拈香毕。敛衣就座。上首白椎云。》法筵龙象众。当观第一义。师以柱杖于空中打一○相云。者是何物。分明说出。复以柱杖画一⊙相云。即此是华藏海中流出一切功德之母。今日山僧不惜眉毛。错为诸人下个注脚。复以柱杖画一①相云。还会么。倘有得此三昧者。出来相见。僧问。大悲菩萨千手眼。未审那个是正眼。师云。四方八面。进云。点出光明。乃云。问处光明答处亲。舌头拖地卖家珍。逢人不具通方眼。孤负桃花又一春。良久云。谛观法王法。法王法如是。交杖下座。</p>
<p><span style="color:#333399">云门重新挂钟板<span lang="EN-US"></span></span></p>
<p>执槌云。金钟乍起。堂开拈花遗风。木板敲来。僧秉百丈事业。禅宗即是心宗。心宗即是禅宗。所以动止云为。尽是遮那胜境。山河大地。无非性海微波。今仗佛恩祖德。重绍云门旧规。再振祖令。即今重悬钟板一句作怎么道。良久云。钟板重悬宏祖道。戒根定树慧花隆。以捶击一板一钟。</p>
<p><span style="color:#333399">元旦小参<span lang="EN-US"></span></span></p>
<p>昨晚一众人等上方丈参请。一切都旧。头帽旧。衣履旧。袈裟旧。香炉烛台。乃至山光云影一切都旧。今朝上来。一切都新。头帽新。衣履新。袈裟新。香炉烛台新。乃至山光云影。一切俱新。在内僧分上。有个不旧不新的。诸人当自知。但有时提得起。又放不下。有时放得下。又提不起。老僧今日不惜眉毛。提起放下。放下提起。活泼的在诸人面前。乃击拂子云。见么。</p>
<p><span style="color:#333399">正月十五解制上堂<span lang="EN-US"></span></span></p>
<p>十五日以前。结起布袋头。收了拔地金刚。内不放出。外不放入。水泄不通。凡圣路绝。十五日以后。解开布袋口。放出搏天鹞子。一任南天台北五台。古庙里躲风雨。大悲院去赶斋。正当十五日。结也结他不住。放也放他不得。又作么生。良久云。芍药花开菩萨面。茅庵烧掉老婆心。</p>
<p><span style="color:#333399">四月八佛诞日上堂<span lang="EN-US"></span></span></p>
<p>今日是瞿昙老汉堕坑落堑纪念日。诸方升座。谈玄谈妙。说心说性。或夸天上天下惟我独尊。或指跛脚阿师贼后张弓。或全提半提。宗通说通。各展旗枪。互相矛盾。总是依草附木。随邪逐恶。云门技俩都尽。口门又窄。不解谈玄谈妙。说心说性。也不解全提半提。宗通说通。只是稳首东日。高枕茅庵。衲被蒙茸万事休。此时山僧都不会。</p>
<p><span style="color:#333399">四月十五日结制<span lang="EN-US"></span></span></p>
<p>三月安居。九旬结夏。正好克究己躬。讨个下落。庶不负出家初志。从上老宿。说禅必有机锋问答。说教即有性相偏圆。说戒就有律仪规范。说净则究自性弥陀。皆是布缦天网。打凤罗龙。铸圣陶凡。不离当下。老僧今日举出。特为血性男儿。英灵衲子。莫将有限身躯。造下无穷业海。平空放下。特地呈来。从头一一分明。自己莫哄自己。随情逐意。触犯良朋。放旷心猿。伤风败教。因果不惧。野兽同群。因果不昧。立地解脱。凡所见闻。宜当珍重。</p>
<p><span style="color:#333399">十月十五日结冬<span lang="EN-US"></span></span></p>
<p>今朝十月十五日。云门搬柴挖土。东西南北高贤。都来同甘共苦。木人侧耳而听。石女怒目而睹。万象森罗点头。黧奴白牯起舞。惟有无位真人。依旧如愚若鲁。且道既是无位真人。那有闰余成岁。寿命延促。巍巍堂堂。炜炜煌煌。离名离相。遍满十方。且道教人如何供养。——随分纳些些。</p>
<p><span style="color:#333399">普说<span lang="EN-US"></span></span></p>
<p>这段大事。不是说了便休。所以中峰国师有云。‘世界阔一尺。古镜阔一丈。还知蒲团上。一个吞不下吐不出的无义味话头也未。若向这里一肩荷负得去。便可唤世界作古镜。唤古镜作世界。都无异致。如其未尔。世界与古镜。古镜与世界。相去不啻三千里。何以如此。盖能所分别。觌体障碍。便是生死根本。故楞严经云。“根尘同源。缚脱无二。识性虚妄。犹若空花。由尘发知。因根有相。相见无性。同于交芦。”这里无你动步处。无你著眼处。昔安楞严读到。“知见立知。即无明本。知见无见。斯即涅槃。”虽破句读之。其桶底子当下脱落。直得七穿八穴。洞见老瞿昙心肝五脏。只得唤古镜作世界。唤世界作古镜。洞澈森罗万象。混融大地山河。洗尽见尘。搅干情浪。无第二念。无第二人。指南作北。敲东击西。死柴头上心花灿烂。冷灰堆里赤焰腾辉。安有一毫剩法与人为知解。近来佛法混滥。往往将根尘识妄。认作真心。说得宛然。了无交涉。谚云。“击石乃有火。不击原无烟。人学始知道。不学非自然。”’此说于做功夫上说得恰好。特为诸人重与注破。石中有火。未曾施一毫智巧之力。终日只说石中有火。说到眼光落地。依前只是一块石头。要觅一星点火。了不可得。此是不肯死心做功夫。以求正悟。惟记相似言语。说禅说道者也。更有一等痴人。闻说石中有火。击碎其石。欲取其火。碎抹为尘。终不能得。却不自责。不以智巧求之。便乃不肯相信石中果有真火。此是不信自心是佛。反道佛法无灵验之凡夫也。此说且置。何为‘智巧。’首以信根为石。次以无义味话头为击石之手。又以坚固不退之志。作固火刀。用精勤猛勇不顾危亡之力。向动静闲忙中。敲之击之。使不间断。加上般若种性。干柴一握。蓦劄相承。引起一星子延燎不已。直至三千世界化为燋焰。复何难哉。昔百丈令沩山拨火。沩拨之不得。丈躬拨得之。举谓沩曰。‘你道无这个。’试问诸人。还识得百丈拨火的消息么。其或未然。听取一偈。‘十方世界火炉阔。冷灰堆里深深拨。得一星儿血点红。今古从来无欠缺。诸禅流。莫休歇。燎却眉毛万丈光。若不如是遭冻杀。’参去。</p>
<p><span style="color:#333399">示众<span lang="EN-US"></span></span></p>
<p>参禅无别法。只要生死恰。为什么说个恰字。□。所谓百不思时唤作正句。句意不清则落有无。一落有无即是生死根株。所以恁么不得。不恁么也不得。恁么不恁么总不得时。正好劈头一棒。拟议思量堕于毒海。如僧问沩山如何是有句。山举起泥壁。如何是无句。山放下泥壁。僧云。有句无句。如藤倚树。者时如何。山便呵呵大笑归方丈。若向这里看得明白。方知有无不立。大用现前。超佛越祖。如何若何。剑去久矣。参。</p>
<p><span style="color:#333399">示众茶话<span lang="EN-US"></span></span></p>
<p>随拈一物示禅流。个个都来弄嘴头。塞却咽喉谁自悟。撩天毒气鬼神愁。僧问。如何是现量。师云。眼光独露。问。如何是比量。师挥拂子云。会么。问。如何是非量。师云。惭愧满堂新衲子。进云。总不恁么时如何。师云。亲见老僧。</p>
<p><span style="color:#333399">茶次<span lang="EN-US"></span></span></p>
<p>僧问。声前声后是谁光明。师云。山连翠色水连天。进云。一点水墨为甚么两处成龙。师云。惭头彻尾。进云。向上关头作么生彻去。师拈黑豆云。这个是什么。进云。黑豆。师云。唤却眼睛。进云。请和尚别通个消息。师竖柱杖云。会么。僧便喝。师云。俊哉。进云。不会。师云。将谓是狞龙。原来是跛鳖。拽柱杖下座。</p>
<p><span style="color:#333399">茶话<span lang="EN-US"></span></span></p>
<p>风吹铃铎语能和。消散空沈念佛陀。无身觉触真微妙。棒头荐得不须多。僧问。如何是问话。古镜两重圆。乃云。师云。方砖四只角。问。如何是答语。师云。我有一语。能纵能夺。按下云头。自肯摸索。撞钟击鼓。无绳自缚。抛弓掷箭。阿谁摆脱。参。</p>
<p><span style="color:#333399">茶次<span lang="EN-US"></span></span></p>
<p>僧问。今日是甚么时节。师云。蜡烛灿金光。进云。灿后又如何。师云。梅两滴苍苔。僧默然。师打云。苍苔路滑。问。疑情不起时如何。师云。吃茶去。乃云。尝忆当初老赵州。年年此日卖风流。山僧拈出重烹炼。烘热红炉飞雪球。</p>
<p><span style="color:#333399">诞日茶话<span lang="EN-US"></span></span></p>
<p>梅花几点迓春忙。第一花风意自长。珍重游人休外觅。娘生鼻孔喷天香。此四句有宾有主。有照有用。会得者出来相见。僧问。梅花未放时如何。师云。撑天柱地。进云。放时如何。师云。枝叶联芳。进云。已放未放时如何。师打云。独步无双。问。如何是生。师云。乾坤有眼。问。如何是死。师云。大海无波。进云。生死关头如何彻透。师打云。生亦不道。死亦不道。问。尽大地无寸土。梅花向甚么处得来。师打云。会么。进云。触著老和尚鼻孔。师云。漆桶不快。问。如何是性。师云。古墓毒蛇头。问。如何是命。师云。跳出令人愁。僧作礼。师喝颂云。古墓毒蛇头。跳出令人愁。眉横三只眼。洞彻四神洲。</p>
<p><span style="color:#333399">示众<span lang="EN-US"></span></span></p>
<p>参禅一事。即如中阴身而求父母。拟议之间。错入皮袋了也。山僧不惜唇皮。为汝诸人道出。即今日间浩浩。夜皆昏昏。不是寂寂。便是惺惺。有时惺惺寂寂。有时寂寂惺惺。这两重关□子定当不得。不知下落处。便失却父母。不入圣胎。诸人要入圣胎么。棒下无生忍。临机不见师。参去。</p>
<p><span style="color:#333399">除夕普茶示众<span lang="EN-US"></span></span></p>
<p>诸位上座。今天又是腊月三十日了。大众都认为是过年。常住没有好供养。请诸位多吃杯茶。照历书规定。一年有春夏秋冬四季。十二个月。二十四个节气。人事上的措施。多是应著天时而来的。如农人的春耕夏耘。秋收冬藏。工人的起工停工。商人的开张结账。学校的开学放假。我们出家人的结制解制。请职退职。无一不是根据天时节令而来的。一般人认为过年是个大关节。要把一年的事作个总结。同时要休息几天。</p>
<p>你我有缘。侥幸今日同在云门。平安过年。这是佛祖菩萨的加庇。龙天的护持。亦由大家累劫栽培之所感。但我们自己平安过年。不可忘记那些痛苦不堪的人。我们不可贪图欢乐。要格外的省慎。深自忏悔。精进修持。自利利他。广培福慧。年老的人。死在眉睫。固要猛进。年轻的人。亦不可悠忽度日。须知黄泉路上无老少。孤坟多是少年人。总要及早努力。了脱生死。方为上计。</p>
<p>我们本来天天吃茶。何以今天名‘吃普茶’呢。这是先辈的婆心。藉吃普茶提醒大家。昔赵州老人。道风高峻。十方学者参礼的甚众。一日有二僧新到。州指一僧问曰。‘上座曾到此间否。’云。‘不曾到。’州云。‘吃茶去。’又问那一僧云。‘曾到此间否。’云。‘曾到。’州云。‘吃茶去。’院主问曰。‘不曾到教伊吃茶去且置。曾到为什么也教伊吃茶去。’州云。‘院主。’院主应。‘喏。’州云。‘吃茶去。’如是三人都得了利益。后来传遍天下。都说‘赵州茶。’又如此地云门祖师。有学者来见。就举起胡饼。学者就领会了。所以天下相传。‘云门饼’‘赵州茶。’现在诸位。正在吃茶吃饼。会了么。如若未会。当体取吃茶的是谁。吃饼的是谁。大抵古人念念合道。步步无生。一经点醒。当下即悟。今人梵行未清。常常在动。念念生灭。覆障太厚。如何点法。他亦不化。所以诸位总要放下一切。不使凡情妄念。染污自己的妙明真心。古人说。‘但尽凡情。别无圣解。’你现在吃花生。若不知花生的香味。就同木石。若知花生的香味。就是凡夫。如何去此有无二途处。就是衲僧本分事。纵然超脱了这些见解。犹在鬼窟里作活计。大家仔细。放下身心。莫随节令转。直下参去。</p>
