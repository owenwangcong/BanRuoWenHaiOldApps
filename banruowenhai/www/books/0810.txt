<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(菩萨修持第三十)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">第四卷<span lang="EN-US"></span></span></p>
<p>第四卷（从第卅品至第四十八品。末为后记、再记及附录。）</p>
<p>本卷重点为：（一）继前第廿八品、第廿九品，明极乐菩萨愿力，修持真实功德。行圆德满，诸佛共赞。兼明国土安乐清净，寿乐无极，劝谕往生。（二）对净显秽，痛斥浊世恶苦，令舍五恶，去五痛，离五烧，劝修世善，重重诲勉，令持经戒，度脱其身。经中备叙众生造三毒五恶之业，招辗转痛烧之报。切指致苦之由，复示出苦之方。欲令众生深明因果，止恶行善，饶益有情，造福人间。以此回向，同生极乐。（三）礼佛现光，此会四众，皆见极乐世界，阿弥陀佛，普令见者获益，闻者生信。（四）显边地疑城。示疑惑未断，但仍念佛修善，愿生极乐者得生之处。（五）本经流通分，赞叹念佛，劝于此经生导师想。当来经灭，独留此经。常念不绝，则得道捷。‘如是妙法幸听闻，应常念佛而生喜’。普劝种福修善，念佛发愿，往生净刹。</p>
<p><span style="color:#333399">菩萨修持第三十<span lang="EN-US"></span></span></p>
<p>经中第廿八至第卅二品，皆明极乐国中菩萨之妙德。于本品中，偏重菩萨自觉觉他之妙行：度诸众生，演说正法，以无碍慧，解法如如，于三界中，平等勤修，究竟一乘，至于彼岸等等胜行。至于第卅一与第卅二两品，则明彼土菩萨之功德与妙果。佛说是法，盖欲十方众生，生欣慕心，求生极乐，得与如是诸上善人俱会一处，修习圆满如是功德。</p>
<p><b><span style="color:teal">复次阿难：彼佛刹中，一切菩萨，禅定智慧、神通威德，无不圆满。诸佛密藏，究竟明了。调伏诸根，身心柔软。深入正慧，无复余习。依佛所行，七觉圣道。修行五眼，照真达俗。肉眼简择；天眼通达；法眼清净；慧眼见真；佛眼具足，觉了法性。<span lang="EN-US"></span></span></b></p>
<p>本品明彼土菩萨之大行，内容有三：一、大士自利德行。二、大士利他德行。三、德行圆满。上段明大士自利德行。</p>
<p>‘禅定智慧’禅定即六度中之第五度，智慧是第六度。此二乃六度之主。故首标之。又定慧应等持。如《会疏》云：‘夫有定而无慧，则同二乘沉空。有慧而无定，则同外道邪思。故双举之。’‘神通’者，天眼、天耳等六通。‘威德’。威者威神。谓威势勇猛，不可测度。德谓功德。如《魏译》曰：‘无量寿佛威神功德，不可思议。’彼国一切菩萨，于上述之禅定、智慧、神通、威德，悉皆圆满成就。故云‘无不圆满’。‘密藏’者《二教论上》云：‘法佛谈话，谓之密藏，言秘奥实说。’意谓法身如来所说深秘玄奥之真实语，谓之‘密藏’。又《僧史略》曰：‘密藏者，陀罗尼法也。是法秘密，非二乘境界，诸佛菩萨，所能游履也。’盖谓密藏即陀罗尼，此法深密，非是小乘教之佛菩萨所能实践。今经云极乐大士，于‘诸佛密藏，究竟明了’。综上二义，盖谓诸大士于法身如来，深秘离言之密意，种种难思之语及陀罗尼，悉皆究竟契入，洞然明白。‘调伏’者，《探玄记》曰：‘调者调和，伏者制伏。谓调和控御身口意业，制伏除灭诸恶行也。’盖谓调制三业，令离恶行也。‘诸根’者，眼耳等六根。‘调伏诸根’即调制身心，令离尘垢邪恶。‘柔软’，谓心柔和而随顺于道。反之则为刚强，刚强则难教化。《法华经》曰：‘众生既信伏，质直意柔软。’即‘身心柔软’之意。‘正慧’真正之慧。真者，真实。正者，无邪。离颠倒为正。又契真入实为正。故离虚妄分别，照了真心之智慧，名为‘正慧’。‘余习’。烦恼断后，残余之习气，名为余习。又名残习，或迳名习气。二乘不能断除余习，唯佛独能断之。《大智度论》曰：‘阿罗汉、辟支佛，虽破三毒，气分不尽。譬如香在器中，香虽去，余气故在。又如草木薪，火烟烧出，炭灰不尽，火力薄故。佛三毒永尽无余，譬如劫尽火烧须弥山，一切地都尽，无烟无炭。如舍利弗嗔恚余习，难陀淫欲余习，毕陵伽婆蹉慢余习。譬如人被锁初脱时，行犹不便。’现极乐大士‘无复余习’，表能行至佛之行处。故《魏译》谓彼土诸大士‘究竟一切菩萨所行，具足成就无量功德’也。</p>
<p>‘七觉’即七觉支，又名七觉分，或七菩提分。觉者，有觉了与觉察之义。觉法分为七种，故曰支，或曰分。七种之名为：念、慧（又名择法）、精进、轻安、喜、定、行舍。此七觉支之义为：（一）择法觉支，以简择智慧法之真伪。（二）精进觉支，以勇猛之心离邪行，行真法。（三）喜觉支，心得善法，即生欢喜。（四）轻安觉支，断除身心粗重，使身心轻利安适。（五）念觉支，常明记定慧而不忘，使之均等。（六）定觉支，使心住于一境，而不散乱。（七）行舍觉支，舍诸妄谬，舍一切法。平心坦怀，更不追忆。又《会疏》曰：‘七觉支者，（一）择法觉分。智惠（慧）观诸法时，善能简别真伪，不谬取诸虚伪法，故名择法。（二）精进觉分，精进修诸道法时，善能觉了，不谬行于无益之苦行，常勤行在真法中，故名精进。（三）喜觉分，若心得法喜，善能觉了此喜，不依颠倒之法而生欢喜，住真法喜，故名喜。（四）除觉分（即轻安觉支），若断除诸见烦恼之时，善能觉了，除诸虚伪，不损真正善根，故名除。（五）舍（即前行舍）觉分，若舍所见念著之境时，善能觉了，所舍之境，虚伪不实，永不追忆，是为舍。（六）定觉分，若发诸禅定之时，善能觉了诸禅虚假，不生见爱妄想，是为定。（七）念觉分，若修出世道时，善能觉了，常使定慧均平。若心沉没，当念用择法、精进、喜等三觉分察起。若心浮动时，当念用除、舍、定等三觉分摄。故念觉常在两楹之间，调念中适，是为念。此七通名觉分，能到菩提一分故。’</p>
<p>‘圣道’者，指八圣道，亦名八正道。谓：一正见。二正思维。三正语。四正业。五正命。六正精进。七正念。八正定。《弥陀疏妙》曰：‘一正见者，《杂集》云：若觉支时，所得真觉，以慧安立，谛理分明，无有谬误故。二正思维者，见此理时，无漏心相应。思维等量，为令增长入涅槃故。三正语者，不唯心无邪思，以无漏智，摄口四业，住四善语故。四正业者，以无漏智，除身三种一切邪业，住清净身业故。五正命者，以无漏智通除三业中五种邪命故。六正精进者，以无漏智，应勤行精进，趋涅槃道故。七正念者，以无漏智于应念正道法及助道法，心不动失故。八正定者，以无漏智相应，正住于理，决定不移故。皆言正者，以不依偏邪名正。能至涅槃名道。若《华严离世间品》，则八正俱菩萨道。正见者，远离一切诸邪见故。正思维者，舍妄分别心，随顺一切智故。乃至正定者，善入菩萨不思议解脱门，于一三昧中，出入诸三昧故。释云据此文证，岂不深玄。’盖谓七觉支、八正道等卅七道品，虽属小乘法，实通大乘。如《智度论》云：‘三十七品无所不摄，即无量道品，亦在其中。’《净名》云：‘道品是法身因。’又《涅槃》云：‘若人能观八正道，即见佛性，名得醍醐。’故《弥陀疏钞》曰：‘道品是一，观智大小，固无定也。’今经所云：‘依佛所行七觉圣道’，盖谓彼土菩萨以佛观智，以入道品也。</p>
<p>‘修行五眼’。佛有五眼。菩萨志求佛德。佛德无量，故略举五眼，以概其余。此之五眼，‘照真达俗’。能见真空，及如来藏中不空实性，故云‘照真’。复能见无数世界之色，与彼中众生根性及死此生彼之事，故曰‘达俗’。以照真故，自觉行圆，达于究竟；以达俗故，随机设教，度生无量。今此净土一法，正照真达俗之极至。‘照真’显真谛，‘达俗’，明俗谛，双举示中谛。三谛圆融，不可思议。又‘照真’，故如实。‘达俗’故广度。故万类齐收，究竟度脱。</p>
<p>‘肉眼’，即人间肉身之眼。能见现前色像，故曰‘简择’。</p>
<p>‘天眼’，为天趣之眼。《大智度论》曰：‘天眼所见，自地（自身所住之界，例如色界天以色界为自地）及下地（低于色界自地之界，例如欲界）六道中众生诸物，若近若远，若粗若细诸色，莫不能照。’又《净影疏》曰：‘一切禅定，名为天住。依禅得眼，故名天眼。能见众生死此生彼。’天眼实具以上两义。又天眼有二种：一者从报得，一者从修得。《净影》所云，是指修得者。生于色界诸天自然生得之净眼，是为报得。谓从果报而得，不赖修成也。又‘通达’者，如《智度论》曰：‘肉眼见近不见远，见前不见后，见外不见内，见昼不见夜，见上不见下。以此等故求天眼。得是天眼远近皆见，前后、内外、上下悉皆无碍。’故云‘通达’。又秽土天眼所见，不出三千大千。彼土菩萨天眼，见十方恒沙世界及其中众生生死。</p>
<p>‘法眼’。望西曰：‘缘俗谛智，能照法故，名为法眼。’憬兴曰：‘法眼即以有智为体，能见众生欲性心及诸佛法，故名法眼。’《笺注》曰：‘分明观达缘生差别之法，谓之法眼。’《魏译》曰：‘法眼观察，究竟诸道。’今经云‘法眼清净’，其义应如《三藏法数》所云：‘法眼者，菩萨为度众生，以清净法眼，遍观一切诸法，能知能行。谓因行是法，得证是道。亦知一切众生种种方便门，令修令证也。’由上可见菩萨于一切法，能知，能行，能知种种所行之法与所证之道。复知种种方便门，以普度众生者，名为清净法眼。极乐菩萨之法眼，亦复如是，故云‘法眼清净’。</p>
<p>‘慧眼’。望西曰：‘缘真谛智，能照空（真空）理，故名慧眼。’憬兴曰：‘慧眼即以空智为体，照真空理。’又《大乘义章》曰：‘言慧眼者，观达为慧，慧能照瞩，故名慧眼。’又‘见真’者。净影曰：‘能见真空，故名见真。’《智度论》曰：‘慧眼能见破相空理及见真空。’又曰：‘为实相故，求慧眼。得慧眼，不见众生，尽灭一异相。舍离诸著，不受一切法，智慧自内灭，是名慧眼。’又《思益经》云：‘慧眼为见何法？答言：若有所见，不名慧眼。慧眼，不见有为法，不见无为法。所以者何，有为法皆虚妄分别。无虚妄分别，是名慧眼。无为法空无所有，过诸眼道。是故慧眼，亦不见无为法。’以上广引经论以释‘慧眼见真’之旨，内中以《思益经》与《大论》之说最为精妙。盖了了见，无所见，不见有为，不见无为，方名见真。‘智慧自内灭’即《心经》之‘无智亦无得’，乃了因佛性之所了也。</p>
<p>‘佛眼’。如来之眼，名为佛眼，即照了诸法实相之眼。‘具足’者，憬兴曰：‘一切种智为体，无法不照，故云具足。’《法华文句》云：‘佛眼圆通，本胜兼劣。四眼入佛眼，皆名佛眼。’盖谓佛眼之本，是无上殊胜，谓之本胜。但亦兼具劣者，劣者其余四眼也。至于本胜者，能见佛性也。兼劣者，兼具其余四眼之用，故能照真俗二谛一切法也。或疑佛舍肉身，何有肉眼。《智度论》曰：‘慧眼、法眼、佛眼虽胜，非见众生法。欲见众生，唯以肉眼。’又义寂云：‘有肉眼，知障内色故。’为化度众生，现有相佛，故兼肉眼。‘觉了法性’，《净影疏》曰：‘佛眼能见真实如来藏中，不空实性，名了法性。’憬兴云：‘能与佛一切种智相应，觉了中道第一义，故云觉了法性。’又云：‘亦见佛性，故云觉法性。’故知佛眼，能觉了法性，即《文句》所谓之本胜，非余眼所能及也，是显佛眼之彻。至于具足者，显佛眼之圆，具足一切眼之用也。</p>
<p>或疑他经中，有以慧眼为第三，法眼为第四者，何以与本经相违。义寂与望西均释为，本经所云法眼之境，与前二眼，同是俗谛，慧眼始见真谛。真胜于俗，故本经法眼第三，慧眼第四也。若论修起之次第，先须达真，然后方能导俗，故他经中有以法眼居于第四者。如《华严演义钞》曰：‘为道养生，先修肉眼。肉眼见粗，不能见细等，次修天眼。天眼见色，未见真境，故修慧眼。慧眼见理，未能见事，故修法眼。法眼未圆，故修佛眼。’又《智度论》曰：‘菩萨摩诃萨？初发心时，以肉眼见世界众生受诸苦患，心生慈悲，故求慧眼以救济之。得是慧眼已，见众生心相种种不同云何令众生得是实法，故求法眼，引导众生。’达真方能导俗，是为他经之序。至于本经则以真胜于俗，故以慧眼为第四。是即本经法慧二眼之序，不同他经之故也。</p>
<p>上段经文中，‘无不圆满’以前是总赞，此下明一切圆满之因，首在究竟明了佛之密藏。故如探水得源，寻枝得本。得其根本，不愁枝末。古云‘得其一，万事毕’也。若能了了常知佛之本体，自然调伏诸根，如手握金刚王宝剑，来者俱斩，自亦不存，剑亦非剑。故善调伏，身心和顺，‘深入正慧’。身心俱调，正慧明了，故烦恼余习不断而断。志愿无上，随顺如来，依佛之教，行佛所行，故以七觉圣道，为所履践。佛之五眼，为所修习。照真达俗，从容中道。精进不已，则明本佛眼，觉了法性，究竟证入如来密藏。故知一切妙德，无不导源于佛之密藏。一一妙德，无不还归此密藏。</p>
<p><b><span style="color:teal">辩才总持，自在无碍。善解世间无边方便。所言诚谛，深入义味。度诸有情，演说正法。无相无为，无缚无脱。无诸分别，远离颠倒。于所受用，皆无摄取。遍游佛刹，无爱无厌。亦无希求不希求想。亦无彼我违怨之想。何以故？彼诸菩萨，于一切众生，有大慈悲利益心故。舍离一切执著，成就无量功德。以无碍慧，解法如如。善知集灭音声方便。不欣世语，乐在正论。<span lang="EN-US"></span></span></b></p>
<p>二、明极乐大士利他圣行，功德圆满。此中复含三义：（一）演说妙法。（二）游诸佛刹。（三）普利众生。上之三者，互相含摄。</p>
<p>（一）从‘辩才’至‘远离颠倒’标菩萨慧辩德。‘辩才总持’《魏译》作‘具诸辩才’。故知‘总持’同彼‘具诸’之义，表彼土大士具足种种辩才。又总持即是陀罗尼，故亦可解为，得辩才陀罗尼也。下云‘自在无碍’，表菩萨所具乃无碍之胜辩。无碍辩者，有四有九。四无碍辩，又各四无碍智、四无碍解，是为菩萨说法之智辩。从意业而言，称之为解，或称之为智。从口业而言，则谓之为辩。此辩有四，如《涅槃经》云：‘菩萨能如是得四无碍：法无碍、义无碍、辞无碍、乐说无碍。’九辩者，如《胜天王般若经》说：‘无羞辩、无尽辩、相续辩、不断辩、不怯弱辩、不惊怖辩、不共余辩、无边际辩、一切天人所爱重辩。’此九亦名为无碍辩也。极乐大士具足如是种种无碍妙辩，无有障碍，故云‘辩才总持，自在无碍’。</p>
<p>‘善解世间无边方便’是差别智。方便者，善巧也。以善知一切众生根性与欲乐，随其机宜，善巧说法，故能契机。‘所言诚谛，深入义味’。‘诚谛’者，诚恳真实也。明根本智，契实相理。得差别智，知众生机，故所说之法‘深入义味’。契理契机，普令闻者入于义理，深得法味，皆得度脱。故云‘度诸有情’。以契理故，所说之法，皆是正法。‘正法’者，真正之道法。《胜鬘宝窟》曰：‘佛能以正法授与众生。’如是正法，‘无相无为，无缚无脱，无诸分别，远离颠倒’。‘无相’者，净影曰：‘诸法悉空，名为无相。’又《涅槃经》云：‘涅槃名为无相。以何因缘，名为无相？善男子：无十相故。何等为十：所谓色相、声相、香相、味桐、触相、生、住、坏相、男相、女相。是名十相。无如是相，故名无相。’又密教于此更有浅深二义。密教于有相无相，有浅略与深秘之二释。（<span lang="EN-US">1）其浅略者：谓凡夫所见色心之诸法，事相显了，心前现行，易知易见，谓之有相。诸法之体性，无色无形，不存一相，谓之无相。（2）其深秘者：谓有相者，一切之法，各各之相，分明而住。无相者，一相之中，具一切之相，而一相不留。具一切之相而无一相，故云无相。非是无色无形也。‘无为’者，无因缘造作曰无为，同于‘无作’，详见第十七品‘无作’注。‘无缚无脱’。世以无明烦恼为缚，以断惑显真为脱。而未知无明与法性，本为一体。法性如水，无明如冰。现相虽殊，究其本体，则无明之冰举体是法性之水。《玄义》谓无明与烦恼，‘如冰是水，如水是冰’。因冰水一如，故无缚脱。‘无诸分别’即不二，即是如。法界理体，不二平等，故云如。诸法皆如，故云‘如如’。《大乘义章》曰：‘彼此皆如，故曰如如。如非虚妄，故复经中亦名真如。’彼此皆如，自然‘无诸分别’。又《文殊般若经》曰：‘若信一切法悉是佛法，不生惊怖，亦不疑惑。如是忍者，速得阿耨菩提。’又《大宝积经》云：‘乃至诸法本性与佛性等，是故诸法皆是佛法。’若谛信一切法悉是佛法，亦无分别矣。‘远离颠倒’，如上所说，万法本际，皆契实相，故无颠倒。颠倒者，如罗什大师注《净名经》曰：‘有无见反于法相，名为颠倒。’盖谓有见与无见，各有所执，皆违诸法平等之相，故名之为颠倒。‘无相无为’及以下‘远离颠倒’共四句，显极乐大士所说之正法也。</span></p>
<p>（二）从‘于所受用’至‘不希求想’表彼土菩萨平等游于十方佛刹，于所受用，皆不著取。游于净国，亦无爱乐。于诸秽土，亦不厌弃。‘亦无希求不希求想’。据《金刚三昧经》云：‘入道多途，要不出二种：一理入。二行入。’行入则有四者，其中第三为‘无所求心。世人长迷，处处贪求，名之为求。智者悟真，安心无为，万有皆空，无所希求，是真无求，顺道而行，故谓之无所求行。’由上可见‘无希求想’，即无所求行。‘亦无不希求想’者，即于‘不希求’亦无。一法不立，是真无求也。又无希求，是无为。无不希求，是不住无为。不著有为，不住无为，方契中道。（是为理入。）以上明彼土菩萨平等游刹之妙德。</p>
<p>（三）明平等度生之德。彼土菩萨有大慈悲，愿饶益一切有情，故于一切众生，不计亲疏恩怨，亦无彼我之分，更无违怨之想，视同一子，平等普度。故经云：‘亦无彼我违怨之想，何以故？彼诸菩萨，于一切众生，有大慈悲利益心故。’</p>
<p>以下数句经文，重明自他二利与平等说法之德行，因游刹度生均不离说法也。但说法不能离自觉，故下云：‘舍离一切执著，成就无量功德，以无碍慧，解法如如。’重明自利之行圆满。此四句以舍离执著为首者，因此实为入道之关键。世尊睹明星而彻悟本心，开口第一句便道，一切众生皆具如来智慧德相，唯以妄想执著不能证得。故知舍离妄想执著，当下便是如来智慧德相。故经续云‘成就无量功德’。‘无碍慧’者，指圆融通达之佛慧。《魏译》作‘无碍智’。《大集经》云：‘无碍智慧无有边，善解众生三世事。’又《法华经化城喻》曰：‘如来无碍智，知彼佛灭度，及声闻菩萨，如见今灭度。’‘解法如如’。《净影疏》曰：‘解法如如，是其理解。<span lang="EN-US">......空同曰如。解知一切万法皆如，名解如如。’如如乃《楞伽经》所说五法之一。法性之理体，不二平等，故云如。彼此之法皆如，故云如如。是正智所契之理体。又《大乘义章三》曰：‘言如如者，是前正智所契之理。诸法体同，故名为如。就一如中，体备沙界恒沙佛法。随法辨如，如义非一，彼此皆如，故名如如。’又《会疏》曰：‘如如是不一不异，不空不有之义。正是中道第一义谛相也。’综上两说：‘彼此皆如’。既‘如’故‘不异’。又曰‘彼此’，故‘不一’。故云‘如义非一’也。‘善知集灭音声方便’者，《会疏》曰：‘习（即集）即集谛，意亦兼苦。灭即灭谛，含道之言。因果相涉，故说四谛之教，即音声方便。’此疏以‘集灭’即苦集灭道四谛法中之集灭二谛，故云集中已兼苦，灭中亦含道。今言集灭，即表四谛。又由于因入果海，果彻因源，因果相涉。小大偏圆，同归一乘法中。故说四谛之教，是即方便而说，名为‘音声方便’。又《净影疏》曰：‘善知习（即集）等，是其教解。习善之教，名习音声。灭恶之教，名灭音声。菩萨于此悉能善解，故名善知。于中巧知，故曰方便。’又《嘉祥疏》曰：‘善知习灭音声，明辞无碍。’诸说不妨同参。本段末后曰‘不欣世语，乐在正论’者，《会疏》曰：‘明其离过，谓非世间无益之论等，专乐说出世大乘究竟了义故。’究竟了义第一义谛之言，方名‘正论’。</span></p>
<p><b><span style="color:teal">知一切法，悉皆空寂。生身烦恼，二余俱尽。于三界中平等勤修。究竟一乘，至于彼岸。决断疑网，证无所得。以方便智，增长了知。从本以来，安住神通。得一乘道，不由他悟。<span lang="EN-US"></span></span></b></p>
<p>三、明极乐菩萨德行圆满。</p>
<p>‘知一切法，悉皆空寂’者，《维摩经弟子品》曰：‘诸法究竟无所有，是空义。’又《大乘义章二》曰：‘空者，就理彰名，理寂名空。’又《会疏》曰：‘般若妙慧，证寂灭平等，故云知一切法皆悉寂灭（空寂《魏译》作寂灭）。’又《万善同归集》曰：‘教所明空，以不可得故，无实性故。是不断之无。’综上引证，简要言之：极乐菩萨以般若妙慧，了知一切诸法，皆毕竟无所有，不可得，平等空寂。但应谛知一切皆空，不是断灭。此空寂是实际理体，不是断空，是第一义空，乃不断之无。如是契入寂灭平等，故云‘知一切法，悉皆空寂’。‘生身烦恼，二余俱尽’。‘生身’。可指分段生死之身，与变易生死之身。（此处则指菩萨变易生死之身。）又生身者乃二余之一。‘二余’者，生身之苦报与烦恼之残余。生身是苦果，烦恼是惑因。此二俱尽，谓之‘二余俱尽’。如《会疏》曰：‘生身者，是苦果依身，正是苦谛。烦恼、见思等惑，正是集谛。“二余”者，即苦集余残也。菩萨能断正使，及以习气，无有余残。出过三界，离父母生身，有漏果缚悉断尽，故云“俱尽”也。’又憬兴曰：‘生身，在报。烦恼，苦因。因果二余，皆已尽故。’又《净影疏》曰：‘生身，苦报。烦恼，惑因。此二残余，皆悉灭尽。’故云‘二余俱尽’。</p>
<p>‘究竟一乘’。‘一乘’者，成佛唯一之至道，最极圆顿之教法。乘为车乘，以喻佛之教法。教法可载运行人登于涅槃彼岸，故名为乘。《胜鬘宝窟上》云：‘一乘者，至道无二，故称为一。运用自在，目之为乘。’又《胜鬘经》曰：‘一乘即是第一义乘。’又憬兴曰：‘一乘者，即智虽有三，其极无二，故云一乘。’《法华经》专说一乘之理，该经《方便品》云：‘十方佛土中，唯有一乘法，无二亦无三，除佛方便说。’又云：‘唯此一事实，余二则非真。’又《净影疏》曰：‘乘是行用。行能运通，故名为乘。随化多乘，就实不殊，是以言一。于此一乘，穷名究竟。’按此疏意，穷尽此一佛乘之理，谓之‘究竟一乘’。盖极乐诸大菩萨，悲誓宏深，虽居极乐，但为哀悯众生，故仍示现于三界生死之中。住平等慧，精勤修习。故经云‘于三界中，平等勤修’。究竟了达实相一乘之理，得至涅槃彼岸。故云‘至于彼岸’。《会疏》曰：‘彼岸，涅槃妙果也。’《净影疏》曰：‘至于彼岸，涅槃果极。’涅槃果极者，指涅槃之极果，即至高无上之果觉，究竟成佛也。</p>
<p>‘决断疑网’，此有异释。《净影疏》曰：‘除妄显真，名断疑网。’《会疏》同之。疏曰：‘断除疑网，智惠（同慧）自生。’其意皆偏于断自疑网。但《嘉祥疏》曰：‘决断疑网者，能断众生疑。’两者虽异，但亦无违。因能除众生疑者，首自身无疑。又自身既断疑网，真智自生，必起大行，普令众生断疑证真。故知经文，实兼二义。</p>
<p>‘证无所得’。‘无所得’又云‘无所有’，即空慧也，即无分别智也。体无相之真理，自心无所执著，无诸分别，是曰‘无所得’。《心经》曰：‘无智亦无得。’《智度论》曰：‘诸法实相中，决定相不可得故，名无所得。’又《涅槃经》曰：‘无所得者，则名为慧。有所得者，名为无明。’又曰：‘有所得者，名生死轮。一切凡夫轮回生死，故有所见。菩萨永断一切生死，是故菩萨名无所得。’《涅槃》之说，真究竟了义之语也。又‘证无所得’者，《仁王良贲疏》曰：‘无所得心者，无分别智也。’又《维摩慧远疏》曰：‘菩萨破去情相，到无得处，名无所得。’今云‘证无所得’，即到无得处也。</p>
<p>‘以方便智’。方便智又名权智，乃达于方便法之智，又为行方便之智。权智与实智相对。达诸法之实相，名为如来之实智。了达于诸种之差别，为如来之权智。如《大乘义章十九》曰：‘知一乘真实之法，名为实智，了知三乘权化之法，名方便智。’又实智者，体也。权智者，用也。如来成佛之本体，在于实智。一代教化之妙用，存于权智。又密教以胎藏（即莲花部）鬘荼罗之心莲华台为实智，八叶（瓣）开敷为权智。《大日经二》曰：‘诸佛甚希有，权智不思议。’故知方便智亦不可思议，度生妙用，权化之法，全由此智也。又从实智以求权智，亦即从根本智而达差别智。故曰‘增长了知’。莲瓣之盛敷，可喻增长，莲瓣之初开，可喻了知。心莲八瓣开敷，正显‘增长了知’之义。因莲叶开敷而明现莲台，正表从方便智之开明，而彻显心源也。又度生事中，不离神通。而诸神通，从本以来，自然安住，非从外得，如《圆觉经》曰‘本来成佛’。故云‘从本以来，安住神通’。</p>
<p>权实二智俱明，神通自然安住。妙德功圆入于实相，证无所得，以无所得故，‘得一乘道’。一乘者，一佛乘也。故得一乘道者，即圆证究竟大觉之佛果也。‘不由他悟’者，《唐译》曰：‘得一乘道，无有疑惑，于佛教法，不由他悟。’至于《魏译》作‘慧由心出’，《净影疏》释云：‘真解发中，名慧心出。’盖谓真实明悟，发于自心，名为‘慧由心出’。又望西《无量寿经疏》曰：‘疑网既断，实理忽证。彼能证智，不由他生，必由心出。’盖谓纤疑永断，朗然大悟，顿证实理，得一乘道。能证此一乘道之智，必从自心出，决不从他处生也。《会疏》曰：‘断除疑网，则智慧自生。由心者，无师自然智，而不由他悟。’盖谓所生之智慧乃无师智与自然智。既是无师智，则不从人得。复是自然智，则不由他生。故云‘慧由心出’与‘不由他悟’也。上之三疏可以互参。综之则为朗然大悟，证入实相。无师智、自然智等等妙智，炳然齐现。悟由自心，非从外得。从门入者，不是家珍。六祖慧能大师曰：‘密在汝边。’故知诸佛密藏，本来具足。悟则明现，不从他得，故云：‘得一乘道，不由他悟。’</p>
