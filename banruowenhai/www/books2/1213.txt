<p align="center" style="text-align:center"><b><span style="font-size:36.0pt;color:#FF6600">般若净土中道实相菩提论<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">了然法师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">自序</a></span></p>
<p align="center" style="text-align:center"><span lang="EN-US"><a href="#a02">启请三宝</a></span></p>
<p align="center" style="text-align:center"><span lang="EN-US"><a href="#a03">先明宗旨</a></span></p>
<p align="center" style="text-align:center"><span lang="EN-US"><a href="#a04">缘起第一</a></span></p>
<p align="center" style="text-align:center"><span lang="EN-US"><a href="#a05">譬喻第二</a></span></p>
<p align="center" style="text-align:center"><span lang="EN-US"><a href="#a06">经证第三</a></span></p>
<p align="center" style="text-align:center"><span lang="EN-US"><a href="#a07">破偏第四</a></span></p>
<p align="center" style="text-align:center"><span lang="EN-US"><a href="#a08">遵佛第五</a></span></p>
<p align="center" style="text-align:center"><span lang="EN-US"><a href="#a09">因心第六</a></span></p>
<p align="center" style="text-align:center"><span lang="EN-US"><a href="#a10">果觉第七</a></span></p>
<p align="center" style="text-align:center"><span lang="EN-US"><a href="#a11">仗佛第八</a></span></p>
<p align="center" style="text-align:center"><span lang="EN-US"><a href="#a12">显真第九</a></span></p>
<p align="center" style="text-align:center"><span lang="EN-US"><a href="#a13">辟伪第十</a></span></p>
<p align="center" style="text-align:center"><span lang="EN-US"><a href="#a14">后释疑问</a></span></p>
<p align="center" style="text-align:center"><span lang="EN-US"><a href="#a15">补释疑问</a></span></p>
<p align="center" style="text-align:center"><span lang="EN-US"><a href="#a16">附雷州乌石港慈航莲社念佛序</a></span></p>
<p align="center" style="text-align:center"><span lang="EN-US"><a href="#a17">附妙法莲华经重刻跋</a></span></p>
<p align="center" style="text-align:center"><span lang="EN-US"><a href="#a18">附为某某大师封华严关法语</a></span></p>
<p align="center" style="text-align:center"><span lang="EN-US"><a href="#a19">附普陀梵音洞圣境不可思议记</a></span></p>
<p align="center" style="text-align:center"><span lang="EN-US"><a href="#a20">附通理大师生西记</a></span></p>
<p align="center" style="text-align:center"><span lang="EN-US"><a href="#a21">跋</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">自序<span lang="EN-US"></span></span></p>
<p>净土法门，原来有事有理。识者知其全事即理，全理即事。事理融通，方圆无碍。何以故。其事虽方，其理极圆。圆中有方，方外有圆。圆不碍方，方不碍圆。不识者，只知有方，不知有圆。所言只知有方，不知有圆者，皆因只知有事，不知有理也。是故净宗修持方便，亦略有分别不同。有事理圆修者，有专依事修者。但以专依事修，心不明了。只能信事，不能信理。逢著说理，多认为禅，心即放弃，实则而非禅也。何以故。般若理性，宗宗相同。在禅为禅。在净为净。识者知其净宗理性，即般若理性。般若理性。即净宗理性。故佛说文殊般若经。一行念佛三昧云，善男子，善女人，欲入一行三昧，当先闻般若波罗密，如说修学，然后能入一行三昧，拙按利根行人，多有般若气分。性好深入。皆能入佛果觉，住佛正定。既得入佛果觉，住佛正定。即入一行三昧。从此安心念佛，念念观照，自能了知如来菩提果中，定慧圆明。非但了知如来菩提果中，定慧圆明。复能了知如来菩提果中。西方净土。七宝庄严，全体具足。［如来菩提果觉即是法界藏身］虽能了知如来菩提果中，西方净土七宝庄严全体具足。而究竟求生西方之愿依旧殷殷不息。若能如是熏修。所谓事理圆修。凡念佛时，一念圆观顿觉身在如来菩提圆满果中。本来不出不入，安居正定。如是入者，称为顿入。非但不失往生正因。生则品位亦高。何以故，皆因心与如来菩提果觉相合。已得佛果熏染气分。故品位亦高。倘或不能如上事理圆修。但当专依事修，不必深入理性。若肯念念至诚。持佛名号。亦能渐渐深入如来菩提圆满果觉也。如是入者。称为渐入。虽则品位次之，而同归西方一也。有维居士宿植慧根，深信净土。编读拙论，感觉契机。深加爱护。欲久保存。拟发刊后。付梓流通。普结净缘。居士发是心已，蒙各善信，捐资助成。拙复思净土法门。本无大小偏圆。皆由行人根机不一。故此聊陈数语。分别说明。俾阅是论者，各获其利，功不唐捐。若欲详知，请阅论文。此不繁述。普愿见闻翻读，不拘或赞或谤，若信若疑，同归西方净土，共证无上菩提。</p>
<p>民国三十八年六月十九日</p>
<p>观音大士成道日寄食灵岩粥饭僧了然和南敬序于佛海泉珍桃不退关房</p>
<p><a name="a02"></a><span style="color:#333399">般若净土中道实相菩提论<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">了然法师著<span>&nbsp; </span>学人游有维编订刊行<span>&nbsp; </span></p>
<p><span style="color:#333399">启请三宝<span lang="EN-US"></span></span></p>
<p>稽首大方圆满觉，娑婆教主释迦尊。</p>
<p>西方接引大慈父，演说三藏众妙门。</p>
<p>历劫修因成果觉，渊深胜海广无边。</p>
<p>该含空有二偏法。真俗融通实相圆。</p>
<p>十方菩萨摩诃萨，缘觉声闻证果僧。</p>
<p>惟愿慈悲哀纳受，光中赐我各神能。</p>
<p>智慧辩才皆具足，文从佛果演流传。</p>
<p>重重妙义味无尽，普契群机得法缘。</p>
<p>我今欲著菩提论，统摄有无离二边。</p>
<p>普劝行人入佛果，身居佛果性周圆。</p>
<p>但能入佛菩提中，然后修持省力功。</p>
<p>面面圆通皆实相，身心安乐妙无穷。</p>
<p>仗佛菩提融化力，业消智朗功圆成。</p>
<p>临终自在全无碍，顿见弥陀金手迎。</p>
<p><a name="a03"></a><span style="color:#333399">先明宗旨<span lang="EN-US"></span></span></p>
<p>诸佛如来，为一大事因缘出现世间，无非欲令众生，开佛知见，入佛知见，住佛知见也。所谓入佛知见者，即入如来圆融无碍大乘般若真实理性也。何以故，皆因三世诸佛，依般若波罗蜜多故，得阿耨多罗三藐三菩提。是以古今，咸称般若为诸佛之母，能出生诸佛故也。凡修行人，得入如来圆融无碍，大乘般若真实理性已，然后烧香献花，一礼一诵，乃至著衣吃饭无非如来菩提实相中道也。故此拙论宗旨，专以如来菩提果觉为宗，实相般若为体，方便般若为用。所言菩提果觉为宗者，即如来权实不二，体用一如之中道智也。实相般若为体者，即如来利人之实智也。方便般若为用者，即如来利人之权智也。此三智，本来圆融无碍，真实一如。欲识菩提先须明了，实相若无方便，虽有智慧明达，即同二乘偏真。方便若无实相，虽有福德庄严，即同人天有漏。直须权实不二，体用一如，方合诸佛如来菩提中道，又实相般若为体者，乃性德也。方便般若为用者，乃修德也。是以古人云，依性起修，全修在性，性修不二，寂照一如也。又实相般若为体者乃生而无生也。方便般若为用者，乃无生而生也。是以古人云，执生为生者，乃常见也。必不许生为无生者，乃断见也。终日炽然求生，达生体不可得者，此正所谓生而无生也。拙常见有等执理之士，一向著在偏空。执金刚经为醍醐，视弥陀经如毒药。见人念佛求生西方，则任意毁谤乱言呵斥。谬解般若，拨无净土。正眼观之。误人至极。复有念佛行人，因见金刚经中所说甚深妙理，处处指归菩提实相中道，莫能领会，疑为不合净土妙行，遂乃放弃不读。正眼观之，失利亦深。拙屡思念及，不禁叹息，总而言之，缺乏正知，莫能融会，有斯过失。欲按金刚，弥陀二经，其中最要紧处，互相发明，俾其双方融会，彼此获益。岂不美乎。久怀斯愿，未克果遂。近因无锡某居士。问金刚、弥陀，二经同是佛说，云何其中妙理，两不相符，请拙解释，恰称素愿。故今借彼来因，以为缘起，复承诸位净侣，嘱将所释各种义理录集成篇，命名般若净土中道实相菩提论。但以愧昔懒惰，少勤学习，文词欠雅，事理失周。幸觉二经合会意旨，其中略有发挥。今将所论全篇意旨，分为十科，一一标明，以便初机，俾一经翻读，便知次序，如观指掌，似获领袖。再细翻读，一目了然。何谓十科，缘起第一，譬喻第二，经证第三，破偏第四，遵佛第五，因心第六，果觉第七，仗佛第八，显真第九，辟伪第十。以上专据十科总名。略述如是。以再按各科另义。一一披陈。</p>
<p><a name="a04"></a><span style="color:#333399">缘起第一<span lang="EN-US"></span></span></p>
<p>民国三十七年冬，无锡某居士，特来见访，乃瞻拜舍利。拜毕问曰，弟子久怀疑惑自莫能决。所疑者何。金刚经云，凡所有相，皆是虚妄。弥陀经云，极乐国土，七宝庄严。按此二经，皆是佛说。彼此相反。终不明了。请师解释，断除疑惑。拙曰，盖此二经，本来互相圆融，一体明彻，了无窒碍，丝毫不反。居士云，一说有相，一说无相，云何得不反乎，拙借镜子譬喻，而略释之。彼即当下顿除疑惑，欢喜信受，然后于精进七内，复举此事对诸净侣而详释之。今将所释般若净土中道实相圆融无碍菩提妙旨一一录陈如下，载诸月刊，请问高明，倘有错误，慈悲指示，俾获修正，幸莫大焉。</p>
<p><a name="a05"></a><span style="color:#333399">譬喻第二<span lang="EN-US"></span></span></p>
<p>诸佛如来福德智慧，本来圆融无碍，真实一如。非离非合，非色非空。但以初机浅学，莫能领会，今借镜子譬喻，而详释之，俾利根之士，一读明了。譬如一大圆镜，悬置高堂，任众人观之，悉见其中色相，物物现成。虽则物物现成，而当体了无所得。［色即是空］虽当体了无所得，而其中物物现成［空即是色］诸佛如来福德智慧，亦复如是。须知金刚经，如专说镜体光明，表现释迦如来圆融无碍般若之法身。要人内外放下，莫著色相，方能契入。故云，凡所有相，皆是虚妄。弥陀经，如专说镜中色相，表现阿弥陀佛清净微妙福德之庄严。要人生信发愿，持佛名号，求生极乐，方得受用。故云，极乐国土，七宝庄严。若能如是领会，说般若性中，当体即有亦得，当体即空亦得，当体非有非空亦得。何以故。原非二物故。非但不须合，亦且分不开。此正所谓般若者，乃净土之般若也。又净土者，乃般若之净土也。净土若无般若，则净土失其光照，何能显其净土。故弥陀经云，彼佛光明无量，照十方国，无所障碍者，此正表现阿弥陀佛，亦有圆融无碍般若法身也。又般若无净土，则般若失其庄严，般若若无庄严，不合诸佛如来菩提实相中道，而与二乘偏真何异。故金刚经，世尊处处指归菩提实相中道，恐人落于断常二见。观此可知释迦如来，亦有清净微妙福德庄严也。</p>
<p><a name="a06"></a><span style="color:#333399">经证第三<span lang="EN-US"></span></span></p>
<p>金刚经云，如来所得阿耨多罗三藐三菩提，于是中，无实无虚。盖佛所言无实者，即指如来所证菩提果中，本来万德圆融，具足一一庄严。虽具一一庄严，而当体了无所得，［色不异空］非同人天凡夫有漏福德也。所言无虚者，虽当体了无所得，而其中具足一一庄严［空不异色］非同声闻缘觉偏真菩提也。此正表现释迦如来，亦有清净微妙福德庄严也［释迦如来福德庄严，请读华严法华可知，此不繁述。］观此所谓般若者，如来智慧庄严也，净土者。如来福德庄严也。又般若者，如来所证真空之体也。［真空之体，如来智慧庄严］净土者，如来所成妙有之用也。［妙有之用，如来福德庄严］是以古人云，真空者，真空其妙有，真空若非妙有，何能显其真空。［色即是空］又妙有者，妙有其真空，妙有若非真空，何能显其妙有。［空即是色］盖此金刚、弥陀二经，因有如是互相圆融，一体明彻，了无窒碍。微妙不可思义之关系。是以古今多人合刊流通，奉为日课。奈何现今时于末法，道风衰微，人根陋劣，智识昏迷。佛虽演说，领会者稀。往往彼此分别，互相放弃。识者观之，谁不叹息。故此略伸管见，藉引初机。惟愿互相明达，幸勿放弃，所获利益，唯佛方知。倘若固执不休，任意毁谤。则罪恶轻重，请自思量，不说而知。不见大集经云，末法亿亿人修行，罕一得道，唯依念佛得度。观佛诚言，现今末法度人，唯此净土念佛横超法门。直捷稳当最契时机。既此净土法门，对于佛法末世度人之全体关系，有此特别重大，理应尽力宣扬，尚不暇及。而反更毁谤呵斥，阻人出苦善路，断人成佛正因，正眼观之，世俗中人，决不应为。岂有佛法中人，而反应为之者乎。</p>
<p><a name="a07"></a><span style="color:#333399">破偏第四<span lang="EN-US"></span></span></p>
<p>所言人根陋劣，智识昏迷者，许多虽读佛经，不会佛意，罕获正知正见也。不是执理废事，便是执事废理，不能事理圆融，会归一体。但据净土法门而论，若能事理圆融，会归一体，固则美善无加。其或未能，执理不如执事。何以故。不见莲宗诸祖云，事有该理之功，（以名该德，全德在名）理无独立之能（修德有功，性德方显），又云，执事而念能相继，不虚入品之功。执理而心实未明，徒遭落空之诮。今人所谈般若，未明中道实相菩提正眼者，多是执理废事。一向恶著偏空，谬解般若，破除净土。此乃所谓但知破相显性，不知即相即性。按破相显性者，即二乘所解偏真般若也，直须即相即性，性相不二，真实一如者，方合诸佛如来中道般若也。苟知中道实相般若者，决不破除净土法门也，何以故。般若如大火聚，何怕添薪。火若得薪，更增炽盛。既是娑婆五浊而不嫌，何独偏嫌净土七宝乎。噫。拙谈净土。尊重般若。彼谈般若。破除净土，吾不知其正知正见何在。何不历观古人，仰体佛慈，深会佛意。于弘宗演教之外，殷殷提倡净土，自行化他。或注经造论，以广其化，流传千古。利益无穷。如是知识，宗教通达，事理圆融。然后究竟归心净土者，自古迄今，多不胜举。彼等专门执理废事者，莫非见解超过古人乎。拙眼观之，彼等非但不识净土，于般若实相中道，又究竟何曾明了耶。因彼偏执过甚，未明般若实相正眼，不合诸佛如来菩提中道。早被古人呵云，偏见禅和，如麻似粟，不足贵也。</p>
<p><a name="a08"></a><span style="color:#333399">遵佛第五<span lang="EN-US"></span></span></p>
<p>今更考实论之，纵使释尊亲来应世，遇斯末法时机，若不兼弘净土念佛法门，普令众生专仗弥陀弘誓愿力，临终接引往生西方，横超三界，直入乐邦。任其说法如云如雨，亦难三根普被，令其人人现生顿悟般若，自力断惑证真，了生脱死，竖出三界也。是以佛在世时，三千年前，彻知彻见，愍念末世重障凡夫，无佛可亲。虽有三乘教典，罕能明了修习。纵能明了修习，难获果证，超出三界。复念三乘圣贤，虽获果证，已出三界。欲望直至菩提，永无退转，恐不易得。故于三乘教内，特开净土专仗佛力接引，往生西方一门，以为三根普被，九界全摄。除专说净土三经外，其余一切大乘经典，亦常以净土法门，殷殷劝嘱，教人求生极乐，并劝自己生身父王，及七万释种，各各以已往昔所修种种微妙善根，悉皆回向西方，发愿求生极乐，亲近弥陀，以斯圆满佛果，佛说明训，载诸经论，有目同伦，皆能得见，可不深信乎。</p>
<p><a name="a09"></a><span style="color:#333399">因心第六<span lang="EN-US"></span></span></p>
<p>向云，拙谈净土尊重般若者，亦有莫大因缘也。盖此因缘，非但对于净土法门关系甚大，实则对于佛教整个法门，关系极大。何以故。佛垂涅般时。诸大弟子问，佛归涅般后，结集经藏，究竟以何为体。佛言，以实相大般若为体。盖佛所言，以实相大般若为体者，大有意也。何以故，譬如药末，须以密糖和之，方能团成圆体。诸佛如来菩提妙果，亦复如是。无量劫来，修集种种功德妙行，全赖般若融和之力，方能福慧圆满成等正觉。一切小乘外道，皆因不明般若真实理性，心外求法，如蒸沙作饭，缺少饭本。是以历劫修持苦行，不能证果。虽则净土法门。世尊称为胜异方便，专仗佛力接引往生西方。其余一切修学，皆可随力从缓。然乃利根之士，欲得弘扬净土，法法圆融，事事无碍者，须假般若融和之力，方得现前受用也。欲得明了，须分总别。若据总相而论，般若乃生佛同体之慧命，天性相关故。如按别相而言，更分能所而详述之。今先据能念之心方面而论，般若即一切众生所述菩提之因心，成佛之根本故。所谓菩提因心者，即如来藏心也，盖此如来藏心，广大无边，量同法界。其中本来具有极乐国土，七宝庄严。须知一一庄严，众生如来藏中，悉皆包含全体具足。乃至十方诸佛微尘国土，一切依正色心，若色若空，若染若净，亦悉皆摄尽，了无遗余。如镜中相，水中月，非离非合，非色非空。是以古人云，弥陀者，乃众生心中之弥陀也。须知自己如来藏心，具有二种般若。一者实相般若，即如来藏心之用，以表修德也。盖此实相般若体中，全属性德，本来内外平等，真实一如。无自无他，离能离所。虽则无自无他，离能离所，若欲自利利他，同归极乐，必须依此实相体中，更起方便妙用。所谓方便妙用者，即种种修德也。是以我等现今生信发愿，持佛名号，乃至兼修种种微妙净行者，一一皆依实相般若体中建立也。因其一一皆依实相般若体中建立，故名方便般若也。既知一一皆依实相般若体中建立，复当一一会归实相般若体中也。是以古人云，依性起修，全修在性，又云，不动真际，而建立诸法，不坏假名，而说实相者，此乃所谓善用般若，善谈般若也。以上皆据能念之心方面论之，以下再论所念之佛也。</p>
<p><a name="a10"></a><span style="color:#333399">果觉第七</span><span lang="EN-US" style="color:#333399"></span></p>
<p>次按所念之佛方面而言，般若乃弥陀所证菩提之果觉，度人无穷故。所谓菩提果觉者，即如来清净法身也。在缠名为如来藏，出缠名为净法身。如来粗细烦惑，悉皆净尽。真如法身，全体圆彰。唯佛一人，独名出缠。其余自等觉以还，同名在缠。三乘圣贤，虽然得果。或粗惑已断，细惑未除。或细惑已除。余惑未尽。等觉菩萨，尚有一分生相无明未破，佛果犹未圆极。从此以还，不拘圣凡，皆应假借如来清净果觉，消融自己粗细烦惑。何以故。如来清净果觉。如大冶洪炉。众生粗细烦惑，如破铜碎铁。一入如来清净果觉，顿觉身心内外，光明透彻，虽有无量劫来，积习种种粗细烦惑，假仗如来清净果觉，含养摄持融化之力，自然渐渐消融，合成一体。合至其极，成光明藏。是故阿弥陀佛，称为九界众生之慈父，摄受一切众生故。今按如来清净果觉，具足四种摄受。一者法身摄受，二者光明摄受，三者神力摄受，四者色身摄受。云何如来法身摄受。所谓法身摄受者，即无缘摄受也。十六观经云。佛心者，大慈悲是。以无缘慈，摄诸众生。按无缘摄受者，即如来法界藏身也。九界众生，一体包含。虽不念佛者，亦蒙摄受，不分轻重，等无弃舍。况念佛者，不摄受乎。但不念佛者，虽在如来法身海中，经百千劫，不蒙利益。何以故。皆因众生舍父逃走，流浪他乡，佛虽怜愍，亦无可奈何。其余三种摄受，皆属有缘摄受耳。</p>
<p><a name="a11"></a><span style="color:#333399">仗佛第八<span lang="EN-US"></span></span></p>
<p>今先举如来法身摄受。凡念佛者，苟能如上领会，随时忆念，顿觉自身住在如来法身海中，本来不出不入，安居正定。何以故。如来微妙色身，虽在极乐，离隔十万亿刹。如来清净法身，普遍十方，充满法界，故名法界藏身。九界众生，一体包含。如鱼住水，在在不离。欲行则行，欲止则止，念念有靠，步步踏实。从此念佛，句句有力。顿觉字字皆从如来法身果海流出，复觉字字还归如来法身海中。契合圆融，周遍法界。如是入者名为顿入。［由顿而渐，利根方能］其或未能，不妨渐入。所谓渐入者，可令不知不觉自然而入也。欲得入如来法身果海者，但正念佛时，念念心存至诚，执持阿弥陀佛名号，能使贪染妄心，渐渐背尘合觉，返妄归真。如流入海，渐入渐深。即得渐入渐深，从此净境转熟，尘境转生。久久熏习，不觉己心融成佛心，佛心合成己心。直至融合至极，自然毕竟成片。一念成片，散乱自除。散乱既除，正定现前，不出不入，内外一如。如是入者，名为渐入。［由渐而顿，利钝皆能］虽云，顿渐有异，先后相殊，究竟同入如来法身果海则一。此乃所谓如来法身摄受也，云何如来光明摄受。念佛行人，纵使不能顿入如来法身果海。但能如上渐入渐深，昼夜精勤，至诚礼念，勿令退失，亦蒙如来光明摄受。十六观经云，无量寿佛，有八万四千相。一一相中，各有八万四千随形好。一一好中，复有八万四千光明。一一光明遍照十方世界念佛众生，摄取不舍。此乃所谓如来光明摄受也。云何如来神力摄受。念佛行人，但能时时与佛法身气分相合［若能念念心存至诚，持佛名号，自然与佛法身气分冥冥相合］慈心愿力相接，必得常蒙如来慈心护念。愿力加持。能令我等净行纯熟，念念不退。此乃所谓如来神力摄受也，云何如来色身摄受。我等但能如上精进熏修，直至终身不退。虽则现在不见如来微妙色身，到了临命终时，定见阿弥陀佛，与诸圣众，现前接引，往生乐邦。是故阿弥陀经云。其人临命终时，阿弥陀佛，与诸圣众，现在其前。是人终时，心不颠倒，即得往生阿弥陀佛极乐国土，此乃所谓如来色身摄受也。须知上言四种摄受，其后三种，皆以如来法身果海为体，我等念佛行人，应当念念依佛法身果海而住，仗佛含养，增长成就。是以古人云，众生者，乃弥陀心内之众生也。以上皆按念之佛方面论之，以下再论因果相即，心佛一如也。</p>
<p><a name="a12"></a><span style="color:#333399">显真第九<span lang="EN-US"></span></span></p>
<p>所言法身果海者，原属如来菩提果觉也。须知如来菩提果觉，即众生菩提因心。［因能该果］众生菩提因心，即如来菩提果觉。［果能摄因］乃至即因即果，因果同时。是以古人云，一句弥陀，全佛即心，全心即佛，绝待圆融，超情离见，不可得而思议者。此乃正显即因即果，因果同时也。如按修德而论，生佛地位，阶降悬殊。何异天渊。若据性德而言。本来凡圣共源，生佛同体，不隔丝毫。但因众生迷倒，不觉不知，故有因心果觉之别。须知圆满觉体，全属般若真实理性，寂照一如，无二无别。拙按般若真实理性，本来生佛同体之慧命，天性相关故。又般若为诸佛之母，能出生诸佛故。因有如是莫大因缘，是以理应恭敬尊重耳。况十六观经，佛有明训，净业行人，应当读诵大乘，解第一义，纵使不能解第一义，但能受持读诵，回向西方，亦成上品资粮。或不能读诵全部大乘，即专诵心经亦可。或至心经不能读诵，但对各种大乘经典，随喜赞叹、礼拜恭敬，亦有功德。故十六观经云，深信因果，不谤大乘是也。我等如此尊重大乘般若，正是敬顺佛意。十方诸佛，虽在常寂光中，必垂证明。彼谈般若、毁谤净土，全是不顺圣道、决定诸佛不许。拙眼观之，彼谤净土，即谤诸佛如来般若法身。何以故。不见古人云，青青翠竹，尽是法身。郁郁黄花，无非般若。岂有西方净土，七宝庄严，而反非般若法身乎。今更溯其来源，阿弥陀佛，过去无量劫前，为法藏比丘时，弃舍金轮王位，发菩提心，投世自在王佛出家，立四十八大誓愿。然后经历无量恒河沙劫，修行实相［实智］方便［权智］二种般若，圆满无上菩提觉海。［权实不二中道智也］于觉海中，庄严四种净土，接引九界众生。十方诸佛，悉舒广长舌相，赞叹证明。彼土虽有七宝庄严，而一一庄严，无非般若真实理性。是以无量寿经云，彼佛国土，清净安稳，微妙快乐，次于无为泥洹之道。［比较无为涅磐之乐而略次之］所谓次于无为泥洹之道者，即指彼国普通人民，及诸圣贤受用之乐，若言如来受用之乐者，已得三身圆满四土具足，主伴交参自他不二，依正圆融色心一体。即土即身即身即土。身土不二，寂照一如。此乃所谓究竟涅磐之乐，岂非般若净土，净土般若者，何耶。是以拙云，彼谤净土，即谤诸佛如来般若法身者，盖此意也。</p>
<p><a name="a13"></a><span style="color:#333399">譬伪第十<span lang="EN-US"></span></span></p>
<p>彼等认假为真，执言为实，常以借口唯心净土，自性弥陀者，此亦不过执理之人，如鹦鹉学语，惯用此话，挂在口头，认为奇特。恐人议他毁谤净土，故借此语，掩饰其非。如同黄叶止啼，画饼充饥。自骗骗人，当作实事。明眼观之，不禁欲吐。不知早经幽溪大师生无生论道破云，有土有佛者，方可与之言唯心净土，自性弥陀。无土无佛者，不可与之言唯心净土，自性弥陀也。今更再进论之，如假唯心自性之名，能作实事者。则日用所需衣服、饮食、房屋、器具等，应当一一皆以唯心自性呼名代之，可免辛苦奔波而造作也。至于人间净土者，更不必言，不是不可言，但言之太早也。到了弥勒下生，婆娑变成净土时，此话正当合宜。现今大家处此婆娑五浊尘劳之中，苦不堪言，遇著兵灾，心生怖畏，必须远逃，凡战区地，昼夜炮声隆隆，绵绵不绝。加以炸弹烟火，满空蔽塞。动则死人数千数万，尸卧遍野，血流成河，若遇伏天，三日腐烂，臭不堪闻，无人敢入，而究竟净土何有。果能如佛说法华经云，众见劫烧尽，我土常安隐，人见我涅磐，我本常住世者，此乃所谓真人间净土地也。其或未能，直饶天上，非究竟乐，况人间乎。是故佛言，三界之中，无有乐处，等如火宅也。我今敬告十方同伦，现今大家，处此娑婆六道轮回之中，危险至极。人命无常，朝不保暮。一息不来，便为后世。往昔所造种种恶业，悉皆酬偿有分。如人负债，强者先牵。一失人身，万劫难复。地狱不可不畏。净土不可不修。若不往生极乐，亲近弥陀，毕竟亲谁而作依怙。或谓净土有相窒碍，般若无相解脱，正是所悟未彻在。不见永嘉禅师呵斥云，弃有著空病亦然，恰似避溺而投火。今则总顺言之，无论若僧若俗，当念佛恩、祖恩难报。唯有念佛求生极乐，亲近弥陀，得证无生，具足忍力，然后分身十方，广度有情，同归极乐，同证无生，同成正觉，以报佛恩祖恩于万一耳。彼时说净土是般若亦得，般若是净土亦得。即净土即般若亦得，非净土非般若亦得。何以故。到了法身大士境界，种种施为，了无窒碍。一身能化为无量身，无量身能合为一身。身可作土，土可作身。即身即土，身土不二。内外平等，真实如如。到此境界，而与境相一体何异。我等现今虽未到此境界，假使常常如是观照，如是熏习，亦是现在娑婆所修般若净土之正因，未来极乐所证菩提之妙果。能令行人，到彼华开见佛，速证无生。此乃所谓因真则果实，本厚而利隆也。今欲简约易持，统摄全篇一切诸义，重述偈云。</p>
<p>金刚般若即菩提，敬告同伦切莫疑。</p>
<p>万德圆融皆实相，本来非合亦非离。</p>
<p><a name="a14"></a><span style="color:#333399">后释疑问<span lang="EN-US"></span></span></p>
<p>拙论初成，有客请读，读毕叹曰，奇哉妙矣。敬读高论，不胜钦佩。般若净土，互相圆融。如镜现相，空色一如，非但般若明彻，亦且净土圆彰。在在开人心目，处处融人知见。令人不动身心，顿入如来圆满果觉，不离本位，安住如来实相正定。以佛庄严而自庄严，以佛住持而自住持。契合诸佛本源。真实如如不动。此可谓深仗佛力，而仗之至矣。惟愿刊行流通，普结净缘。现在共增福慧。命终同归乐邦。盖此功德利益，穷劫莫能思议。弟子正读论时，心中默念佛号，渐渐觉得内外通达，根尘一如。唯有一句佛号，历历分明。句句相连，如贯珠焉。虽然身在娑婆，顿觉如居乐土。未知此时，即入香光室否。答曰，初入。客曰，即已初入，堪慰下怀。弟子昔读尊著，但知书名，未知香光室者，意旨如何。屡欲修书请问，思之不敢冒行。今日有缘，得礼法座。如蒙开导，顶戴不忘。答曰，所谓香光室者，即借表阿弥陀佛菩提圆满果觉也。如来菩提圆满果觉，皆由无量劫来，福德、智慧、庄严所成。直至庄严究竟圆满。称为大圆满觉，亦名无上正等正觉。所言香者，即借表如来无量福德之香也。所言光者，即借表如来无边智慧之光也。所言室者，即借表如来菩提圆满果觉也。如来菩提圆满果觉，无法不包，无法不融。念佛行人，得入如来菩提圆满果觉，时时熏习，如入世间香光之室，渐渐觉得其中法法圆融，事事无碍。从此念佛，更觉有了归宿。有了依靠，不随一切尘劳业识所转，能使一切尘劳业识，不觉渐渐减少，渐渐消融，无始本有智慧光明，自然渐渐通达，渐渐圆彰。因是故名入香光室也。所言法法圆融，事事无碍者，即仗如来般若法身融化之力也。</p>
<p>客曰，香光室者，意旨如斯，甚深微妙。蒙师开导，更觉明了。但此深妙意旨，较之普通念佛对治方法，颇不相同，此乃莫非禅净双修乎，答曰，非也。客曰，古人皆有禅净双修，云何师不说耶。答曰，古人根机深厚，智慧明达。说禅亦得，说净亦得，善能融会，了无窒碍。今人根机浅薄，知识昏迷。闻禅即作禅解，闻净即作净解，不能融会，认为两物。若是两物，终不能合。若非两物，何名双修耶。客曰，既非禅净双修，专谈净土则已，云何更谈般若乎。答曰，论内早已说明，云何读之不察。所言般若者，乃如来智慧庄严也。净土者，乃如来福德庄严也。不见弥陀经云，彼佛光明无量，照十方国，无所障碍者，此正表现彼佛圆融无碍般若大智慧光明也。又按佛说无量寿经云，彼佛国土，不假日月之光。国中所有一切依正庄严，悉皆自有微妙光明，超过日月之光。此岂非如来愿力所成，历劫精修般若，得此无量光明之报乎。如果专谈净土，不谈般若者，则如来智慧，莫能表现。因无表现，净业行人，多不明了，纵有少数明了，往往认为般若，乃禅家所有［错会不少］故有禅净双修之说。因是念佛行人，只知阿弥陀佛之福德，不知阿弥陀佛之智慧。又只知阿弥陀佛之色身，不知阿弥陀佛之法身，既不知阿弥陀佛智慧法身者，则如来菩提家业，昧失大半，岂不惜哉。如再放弃不言，佛在光中垂愍。何以故。十方如来，皆因累劫福慧庄严，直至庄严究竟圆满，称两足尊，故名为佛，除小乘外道，不言般若理性，其余佛佛道同，原无二致。是故经云。十方诸如来，同共一法身，一心一智慧，力无畏亦然，既是佛佛道同，原无二致，岂有阿弥陀佛无量劫来，偏修福德，不修智慧耶。欲识阿弥陀佛圆融无碍，般若大智慧光明者。请读无量寿经，如来十二光明名号可知也。况释尊一代时教，一切法门，皆以实相般若为体［但有名义不同］谁言般若，专独禅家所有。但因禅家，专以明心见性为宗，故独阐般若。所谓单提向上第一义谛也。其余无论何宗何教，皆依般若真实理性，建立种种差别名相，发明种种事理修持。然后一一名相修持，悉皆会归般若真实理性。因是所谓依性起修，全修在性也。岂有净土法门。离开般若真实理性之外，不是依性起修，全修在性耶。须知般若如镜体，净土如影相。本来即色即空，非离非合，设欲离之，终莫可得。虽则净土法门释尊称为胜异方便，三根普被，不必人人皆须深入般若真实理性。然乃利根之士，多有般若气分，性好研究，皆应熏习，不宜放弃，倘若放弃，非但对于他宗不能互相融合，即对本宗发挥，亦一大欠缺，终不圆满。是以往往被一般执理之士，单向净宗缺点，乘虚弹击。所谓净宗缺点者，即乏般若真实理性，不能事理圆融，会归如来菩提实相中道也。如果本宗发挥，处处事理圆融，面面实相充足者，彼等纵欲乘虚弹击，亦无从入门也。譬如鸡啄铁称锤，面面无有下口处。是以故人云：净土法门，事是大因缘。理是秘密藏者，即此意也。</p>
<p>客曰：承师所言，利根之士，多有般若气分，皆应研习，不宜放弃。但不知由本宗研习耶，或须另外参禅学教耶。答曰：但须本宗研习，不必另外参禅学教也。何以故。若有本宗研习明了者，然后对于净土法门，理不碍事，事不碍理。处处圆融，丝毫不隔。无用更言双修也。若向他宗研习明了者，许多后来偏重于理，不信净土法门也。纵信净土，终成两物，不能融会，常起疑惑。有此困难，不可不知。是以古人云，净土不宜夹禅者，即此意也。并非教人连本宗阿弥陀佛历劫所修，圆融无碍，般若大智慧，都要放弃不习也。须知般若真实理性，本来了无分别，宗宗相同。所不同者，皆因名义，知见，作用，希望，种种差别而不同也。是以他宗明理之士，许多不信净土者，皆因知见差别，不能互相融会之故也。况近代禅人，十有七八，不信净土。皆由末世同伦，根机浅薄，一知半解，未得妙悟。不明即色即空，菩提实相中道圆融无碍之旨，专以偏空理性而为究竟。故许多参禅之士，觉得念佛求生西方，好似舍己求他，无中生有。自找辛苦，自寻窒碍。不若无相无愿，无求无得，而为安乐也。不知此种境界，早被古人呵云：堕无为坑，非真乐也。是以古人云，参禅不得妙悟，先后总是窒碍。打头不遇作家，到老翻成古董者，正此意也。念佛行人，亦有许多只知向他宗求智慧，不知本宗阿弥陀佛所证菩提圆满果觉，全体般若真实理性，等如大海。其中万德庄严，无欠无余。念佛行人，欲入如来菩提果觉，但能直下承当，顿觉如来菩提果觉，立地圆成，如鱼住水，在在不离，欲行则行，欲止则止。念念有靠，步步踏实。设欲求之，但须念念观佛果觉，心心持佛洪名，若能久久如是熏习，自知如来菩提果中，种种深妙智慧，历劫求之，终莫能穷。所谓入此境界，住此境界者，名为入佛境界，住佛境界也。又入此知见，住此知见者，名为入佛知见，住佛知见也。但能从此一门深入，其余一切法门，自然渐渐通达，渐渐圆融。虽不兼乎禅教，无不合乎禅教。何以故，皆因十方诸如来，同共一法身。得入阿弥陀佛一佛菩提圆满果觉，即入十方三世一切诸佛菩提圆满果觉也。是以佛说文殊般若经云，能于一佛念念相续，即是念中，能见过去未来现在诸佛。［即见诸佛般若法身］何以故。念一佛功德无量无边，亦与诸佛功德无二。不思议佛法，等无分别，皆乘一如，成最正觉，悉具无量功德，无量辩才，如是入一行三昧者，尽知恒沙诸佛法界无差别相。观此可知念佛三昧，三昧中王。诸佛如来无量功德，智慧辩才，悉具其中，岂非众生历劫求之，终莫能穷耶。又大势至菩萨念佛圆通章云：不假方便，自得心开。如染香人，身有香气，此则名曰香光庄严。以上二经，皆是教人从念佛一门，求其深入，深入既久，自然通达一切佛智（如人入海，越广越深）是故菩萨云，我本因地，以念佛心，入无生忍。所言入无生忍者，即入如来菩提实相忍也。盖因如来菩提实相，专修念佛三昧，成就无生忍力（实相无生因，无生实相果）以此确实证明，可知念佛行人，但从念佛一门求其深入，不必另外参禅学教也。况今净土本宗，学而未明，修而未成，又何堪更入他宗修学耶。</p>
<p>客曰，净宗古书文义俱深，弟子早经翻读，莫能领会。纵有些小领会，到了念佛之时，依旧渺茫。从前所读诸书，与己丝毫无干，终不受益。现今欲入如来菩提圆满果觉，请问究竟从何而入耶。答曰：从汝初述境界而入。既得入门之后，更当常读此论，择其与己最契机者，用笔节略，贴在座右，令己时时看见，念念依此思惟，依此观照。观照纯熟，即得般若真实理性现前。既得般若真实理性现前，虽有种种散乱杂念，不须用力排遣，自然渐渐消融，合成一体。合至其极，毕竟成片。一念成片，散乱既除，正定现前。不出不入，内外一如。所谓般若真实理性现前者，即如来菩提圆满果觉现前也。客曰，利根行人如是熏习，得入如来菩提圆满果觉者，弟子已知。未知钝根行人，有何方便，令彼得入如来菩提圆满果觉耶。答曰，钝根行人，不能令其顿入，只能令其渐入，论内仗佛第八，渐入早已说明，此不繁述。客曰，承师指示，净宗本有深妙智慧，不假禅净双修，究竟以何名称，作一分别表示，便利钝行人，各有所遵，均获修持利益。苟或不然，虽则利根得益。未免钝根退怯也。答曰，按禅净双修者，乃古来参禅之士，悟明心地之后，恐自力不及，遵佛训嘱，兼修净土，以防退堕，故名禅净双修。并非净宗专门念佛行人，复更兼学参禅也。何以故。一句佛号，乃如来全体菩提之果觉。本来定慧圆明。万德具足，何用更兼他宗乎。如果真实利根，欲得深入佛果圆理者，即名事理圆修。凡念佛时一念圆观，理性现前，当下顿入如来菩提圆满果觉也。倘非真实利根，不求深入佛果圆理者，即名专依事修。凡念佛时，但须至诚，不必明理，亦能渐渐深入如来菩提圆满果觉也。如是名称，分别表示，则不误会，各有所遵，均获修持利益也，凡有志深入佛果圆理者，请先看熟此论。以作初步入门，即得初步入门，凡念佛时，念念依此观照，如法熏修。（如染香人身有香气）。熏修纯熟，然后再读净宗古书，便觉容易明了，纵使不能句句明了，其中大意，必能深入领会也。</p>
<p>客曰：承师所言，般若真实理性，具有广大无边，圆融无碍，互相成就之力。凡一切修行之士，无论何宗何教，皆不能离。未知不修行者，及诸恶人，于此般若真实理性，皆有分乎。答曰有。何以故。不见经云：一切众生，皆有佛性。但因众生迷倒，不觉不知。客曰：一切迷倒众生既有佛性，未知皆得利益乎。答曰，不得利益。客曰：既有佛性，云何不得利益耶。答曰：不见法华经云，贫子身上，衣里藏珠，不解受用，终日到处乞食耶。又一切恶人，皆因迷昧佛性，无量劫来，逆性而修。念念背觉合尘，而无恶不修。名为性恶修恶。直至恶业修极。罪障深重，沦陷阿鼻，永受剧苦。十方诸佛，皆因悟明佛性，无量劫来，顺性而修。念念背尘合觉，而无善不修，名为性善修善。直至善业修极，福慧圆满，安居净土，恒受妙乐。据其性德而论，本来生佛一如，等无差别。按其修德而言，变成生佛地位，霄壤悬隔。客曰，复有外道行人，盗取佛经，种种变易。或抄前著后，前后著中，中著前后，谬解圣言，法说非法，非法说法。广收徒众，动则千万，密相传授，皆云得道，或曰成佛，此等行人，利害如何，答曰：如是行人，名虽利人，实则自误误人，所谓一盲引众盲，相牵入火坑。是以佛在世时，善星比丘，广学多闻，皆因邪见误人，生陷地狱，深可畏也，所以佛言，蛇饮水成毒，牛饮水成乳。蛇毒杀人，牛乳益人，即此喻也。须知众生天真性德，与佛天真性德，本来一体同源，了无分别。皆因修德，各走极端，是以变成生佛地位，霄壤悬隔。若以佛眼观之，同一圆觉真实性中，而有升降千差，苦乐万别。此正所谓是心作佛，是心是佛，是心作众生。是心是众生。究竟升降千差，苦乐万别，非从他与，一一皆由自己唯心所造，唯身所受也。是以古人云，具足圆觉，而住持圆觉者，如来也。终日圆觉，而不知圆觉者，众生也。又云，法身流转五道，不名为佛，名为众生也。此正恰如盲人守库藏，皆因目不识宝，非但不得宝用，终日触著磕著，而反为众宝所伤也，客曰，般若理性，关系重要，大略已知。未知净土法门，对于佛教各宗，乃末世度生，关系重要，究竟如何。答曰，净土重要，本来论内早已略叙。今既复问，不妨详谈，盖净土法门，有理有事，能浅能深。大无不包，小无不入。若据其理，而深妙难思，直与十方诸佛所证菩提果觉，等无有异。虽等觉菩萨，尚未造极，须进一步。若按其事，而分明易就，超过十方国土之上，胜妙难论。虽愚夫愚妇，可入其门，同证不退。纵居下品下生，可望直至佛位。是以千经万论，处处指归，此界他方，人人趣向，如众星之拱北，似万派以朝宗。十方诸佛称赞，历代祖师宣扬。极顿极圆，至简至易，直捷稳当。命终可到。但登九品莲台，管取一生成佛。加能补助一切法门自力修正之不及，是以无论何宗何教，若圣若凡，皆以净土法门而为归宿。关系极大，至重至要。欲识净土法门，对于末世度生重要关系者，佛有诚言，毋容疑惑。佛说无量寿经云，当来之世，经道灭尽，我以慈悲哀愍，特留此经，止住百岁。其有众生，值斯经者，随意所愿，皆可得度。观佛诚言，悲心吐尽。读此可知，何用赘言更述哉。有血性者，观佛慈悲，垂念至极，敢不遵命奉持乎。</p>
<p>客曰，华严，弥陀二经皆是教人求生极乐，未知究竟同异如何。答曰，华严，弥陀，虽则皆是教人求生极乐，然乃其中，略有大同小异。客曰，云何大同小异耶。答曰，所谓大同小异者，经云：十方诸如来，同共一法身。一心一智慧，力无畏亦然。须知同共一法身者，即十方如来，同一法界真如理性也。盖此法界真如理性，本来不可言身，不可言土。虽则不可言身，不可言土，而原来即身即土。若论其身，名法性身。若论其土，名法性土。合而言之，即所谓法性身，而住法性土也。又约身而言，名清净法身。约土而言，名常寂光士。称法身，而三身圆满。赞寂光，而四土具足，所谓三身圆满者，即法身、报身，应身也。所言四土具足者，即寂光、实报、方便、同居也。所谓卢舍那佛者，即释迦如来微妙相好，圆满庄严报身也。所言华藏世界者，即释迦如来圆融无碍，实报庄严净土也。合而言之，即所谓庄严报身，而住庄严报土也。凡到了究竟果佛地位，佛佛皆有三身四土。须知华藏世界者，即十方诸佛之所共证也。释迦如来既在中，阿弥陀佛亦在中，十方三世诸佛亦在中。若以释迦如来为主，此华藏庄严世界海，即释迦如来圆满报身所居也。若以阿弥陀佛为主，此华藏庄严世界海，即阿弥陀佛圆满报身所居也。又此华藏庄严世界者，乃十方微尘世界之总名也。十方微尘世界者，乃华藏庄严世界之别名也。是以娑婆世界在其中，极乐世界在其中，十方微尘世界在其中。又释迦如来卢舍那身，有千百亿化身。阿弥陀佛卢舍那身，亦有千百亿化身。又释迦如来在娑婆世界，现八万四千微妙相好庄严身。阿弥陀佛在极乐世界，亦现八万四千微妙相好庄严身。又释迦如来在娑婆世界，现全体华藏庄严世界海。阿弥陀佛在极乐世界，亦现全体华藏庄严世界海。又释迦如来在娑婆世界演说华严经。阿弥陀佛在极乐世界亦演说华严经。又释迦如来是究竟果佛。阿弥陀佛，亦是究竟果佛。所谓佛佛道同，原无二致。一佛既尔，佛佛亦然。何以故。华藏世界，刹刹重重，无障无碍，互含互融。譬如帝网千珠，交映重重。一珠能含众珠，众珠互含亦尔。此正所谓事事无碍法界也。既事事无碍法界者，虽举一尘，可为全体法界。而法界非大，一尘非小。当体圆成，无二无别。一尘既而，尘尘亦然。虽则尘尘皆具全体法界，而各各互相摄入。丝毫不相妨碍。既是一尘可为全体法界者，岂有法界藏身，万德庄严之果地弥陀，而反不可为全体法界耶。须知一佛可为全体法界。而佛佛皆可为全体法界也。又一佛世界可为全体华藏者，而佛佛世界，皆可为全体华藏也。所谓一佛既圆，而佛佛皆圆。一世界既圆，而诸世界各各皆圆。若以娑婆世界为主，而此全体华藏，乃娑婆世界之华藏也。若以极乐世界为主，而此全体华藏，乃极乐世界之华藏也。因是所谓娑婆世界圆，而极乐世界亦圆，乃至十方各各微微尘世界亦圆。究竟华藏非大，娑婆极乐非小，乃至十方各各微尘世界亦非小。何以故。不见弥陀经云，一朝之顷，盛众妙华，可能遍历十万亿佛土，供养十万亿诸佛。既以食时，还到本国，仍能随众同时饭食经行者，此岂非极乐世界之华藏耶。是以我等，但能得生极乐一佛国土，即能遍游十方无量诸佛国土。亲近阿弥陀佛一佛，即能亲近十方无量诸佛。得蒙阿弥陀佛一佛授记，即能蒙十方无量诸佛同时授记。得一微妙色身，即能化为无量无数不可思议微妙相好庄严之身，普现十方无量无数不可思议微尘世界，尽未来际，恒作佛事，教化无量无数不可思议种种差别众生，同归乐邦，此岂非华严不可思议之境界乎。又按华藏海众，同归乐邦，乃由大入小也。乐邦海众遍游华藏者。乃由小入大也。因是所谓大小相入，互含互融。但能得入极乐一佛国土，即能通达十方无量诸佛国土。十方无量诸佛国土，融成极乐一佛国土。是以古人云，华藏者，乃极乐之华藏也。又极乐者，乃华藏之极乐也。华藏若非极乐，云何万圣同归。极乐若非华藏，云何一朝之顷，可能遍历十万亿佛土，因是所谓华藏即是极乐，极乐即华藏。弥陀即是舍那，舍那即是弥陀。何以故。阿弥陀佛，原是究竟果佛。成佛以来，于今十劫。佛身高六十万亿那由他恒河沙由旬，具足八万四千微妙相好。毫若五须弥，目如四大海。寿命永劫，算计无穷。光明无量，普照十方。此非卢舍那身者，何耶。直至三身圆满，四土具足。主伴交参，自他不二。依正圆融，色心一体。即土即身，即身即土。身土不二，寂照一如。此非华严法界真如理性者，何耶。既是华严法界真如理性，而阿弥陀佛，即是清净法身。极乐国土，即是常寂光土。举法身，而三身圆满，举寂光，而四土具足。是以古人云，华严者，乃广本之弥陀也。弥陀者，乃简本之华严也。华严即是弥陀，弥陀即是华严。华严不可思议。弥陀亦不可思议。虽云，经有广略，实则一体同圆。因是所谓华严圆，而弥陀亦圆，向云，华严、弥陀，大体相同者，即如上所述概略也。盖所不同者，即佛说华严经时，一乘独演，二乘绝听，况凡夫乎。当时在会海众，四十一位法身大士，位位无量无数。统皆分破无明，分证法身。先游华藏，后归极乐。以彼时净土法门，独被上根，中下绝闻。迨至方等会，世尊欲畅慈悲愍念末世众生之本怀。除无量寿经，与观无量寿经外，复更无问自说小本阿弥陀经。从此净土法门三根普被九界全摄。大者见大，小者见小，权人知权，引权归实。实人见实，即权即实。虽有境界大小，偏圆，权实，浅深不同，究竟命终同归乐邦。乃至最后圆证佛果，一也。按先入华藏，而后归极乐者，纵上根上智犹难。先归极乐，而后入华藏者，虽愚夫愚妇皆能。何以故。由华藏而归极乐者，必须自力顿悟华严一真法界无碍圆旨。然后依法修观，凭己观力，先断见思粗惑，后破微细无明。由破一分无明，方证一分法身。（法身即是实相，亦名无生法忍）临命终时，全仗自己平时修持观力，了无佛力接引。即此娑婆同居秽土，顿现华藏实报庄严净土。拙今试问，末世同伦，除古佛应世，菩萨再来。普通凡夫，能有几何。（古时虽有，有也不多）因是所谓上根上智犹难也。由极乐而入华藏者，但须生信发愿，恳切至诚，持佛名号。乃至随力修诸功德，回向西方，发愿往生极乐。临命终时，仗佛接引，皆得由此娑婆同居秽土，往生极乐同居净土。既到极乐同居净土，从彼渐渐进修，自然圆超上三净土。所谓圆超上三净土者，即能遍入全体华藏也。须知极乐同居净土，本来通达上三净土，无障无碍。如十六观经上品中生章云，经于七日，应时即于阿耨多罗三藐三菩提，得不退转。应时即能飞行遍至十方，历事诸佛。于诸佛所，修诸三昧。经一小劫，得无生忍，现前授记者，此乃遍入全体华藏。亲近诸佛。修学一切法门也。按净土法门，得此便宜者，皆因持名妙行。圆顿直捷。但须念念至诚，能令念佛行人，自然渐渐入佛果觉，住佛正定。因是所谓愚夫愚妇皆能。须知世尊教人念佛求生极乐者，即是教人求生华藏也。何以故。由华藏而归极乐者难，由极乐而入华藏者易。若论文广义玄，则华严超过弥陀之上。必须上根利智，方能悟入。若论方便接引，则弥陀超过华严之上。无论上智下愚，皆得往生。向云。华严，弥陀。略有小异者，即如上所述大意也。</p>
<p>客曰，弟子昔日闻言，净土法门，全属小乘，极乐国土，原是权说。因是久怀疑惑。自莫能决。今日闻师所言，华严，弥陀大小相入。以此互相证明，足信净土法门，至大无外，极顿极圆。方知昔日所闻，皆是谬言。今复请问，彼言权说小乘，此语亦有来因耶。或随自己臆说耶。答曰：亦有来因。客曰，因从何来。答曰，华严初来东土，因求至齐，只有八十卷。末后一卷，导归极乐，无人得知，当初译经之时，诸位法师，亦有疑云，按此经文，末后无有结归似未至齐。是以李长者所解华严合论拙闻亦有小乘权说之论。按李长者所解华严合论，即照此八十卷经文所解。又华严清凉疏钞，当初亦照此八十卷经文所撰。其中或有小乘权说之论，亦未可知，迨至乌苌国王，以华严后半部四十卷进贡中国。该四十卷通称普贤菩萨得愿品。其末后一卷，即现令流通指归极乐之一卷也。从此人人皆知净土法门，最初出自华严。方信极乐国土，海众同归，不是权说。净土法门，直接上根，而非小乘也。复因疏钞，早以撰成，不能更改。只奉末后指归极乐一卷，再撰疏钞，另独单行，名曰普贤菩萨行愿品别行疏钞。此书虽出，遵行者少。凡理执重者，末后一卷，多不遵行，近闻只有慈舟老法师，仰承普贤菩萨慈悲训嘱，凡讲华严经毕，必回向极乐。诚可谓具足正眼法师，令人钦佩不已。其余不相信者，只肯承认前八十卷，以为准绳。末后一卷，无论如何，不肯承认。是以始终依此执禅破净而为根据。纵便佛来应世，亦难挽回，识者观之，莫不兴叹。可惜孤负普贤菩萨一番慈悲殷殷劝嘱，利济众生之深恩。不知彼等专门看读华严者，云何如此首尾不顾耶。客曰，彼之来因，今日蒙师分明道破。从此念佛行人，更有根据把握，不再被他乱言所惑。但据彼云，极乐是权，华藏是实，弟子未明权实意义，复请指示，究竟如何，答曰，若论权实，当以如来所证菩提圆满果觉而为究竟。何以故，如来菩提圆满果觉，究竟权实无碍，中道圆融。权乃实中之权，非实外有权。实乃即权之实，非离权有实。中乃权实无碍之中，故名如来菩提实相中道，须知如来菩提实相中道，全体一真法界。悉皆如镜现相，究竟空色一如。论权，则一切皆权，岂有华藏而非权耶，论实，则一切皆实，岂有极乐而非实耶。论中，则一切皆中，更有何土而非中乎。若论权时，凡华藏庄严世界海中，所现一切色相境界，无论若染若净，或粗或细，皆名为权。故金刚经云，凡所有相，皆是虚妄，云何华藏而非权耶（离实论权名小乘）若论即时，凡华藏庄严世界海中，所现一切色相境界，无论寸草寸木，一芥一尘，皆名为实。故金刚经云，是法平等，无有高下，云何极乐而非实耶。（离权论实名曰二乘）若论中时，凡华藏庄严世界海中，所现一切依正色心，无论若色若空，或权或实，皆名为中。如镜现相。空色一如。不可言实，不可言虚，方合如来权实不二，真俗圆融，菩提实相中道。故金刚经云，如来所得阿耨多罗三藐三菩提，于是中，无实无虚。是故如来说一切皆是佛法。苟能如是领会，凡举足下足，处处无非如来菩提实相中道，岂有极乐世界，不是如来菩提实相中道乎（一佛现尔，佛佛道同），客曰，既言论实则一切皆实，云何更言论中则一切皆中，弟子不明此义，请师指示。答曰，若真明了如来菩提实相中道正眼者，所见法法，无非如来菩提实相中道，又何用更言论实则一切皆实，今复更言论中则一切皆中者，原为未明如来菩提实相中道正眼者，而重下注解也。何以故。不见本论开首先明宗旨云，实相若无方便，虽有智慧明达，即同二乘偏真。今有许多执实废权，口口借言极乐是权，华藏是实者，即是此种偏真之实也。（离权论实名曰二乘）所言方便般若者，即如来权智也。须知权乃如来实中之权。虽则权有大小，而实无大小。譬如前清北京大城，凡在北京城内所居者，上至皇帝宰官下至庶民物类，各各具有全体大城，等无差别。虽则身有贵贱，物有大小，然乃各各所居之城，有可大小增减丝毫乎，复如大海，鱼龙虾蟹，共集所居，各各具有全体大海，等无差别。龙海非大，虾海非小。复如一室千灯，光明满室，虽则灯有大小，究竟各各所具全体光明，有何乏少丝毫乎。一灯具有全体光明，灯灯具有全体光明。一灯光明而该含众灯，众灯光明各各互含亦尔。所谓灯灯相含，光光相摄。欲论权实，直须如是互相发明，方能法法圆融，事事无碍。一切有情无情，各各皆具如来所证华藏全体，菩提圆因，中道实相，等无大小分别之异。否则一向执实废权，独谓华藏世界属实，诸方世界皆权，只许己圆，不许他圆。但许己实，不让他实者，此非妙论。虽有利人之心，不能令人各各互相得益。谈玄之士，岂可如是独执乎。</p>
<p>客曰，常闻顿悟华严一真法界圆理。可能立地成佛，未知有此事否。如果有此实事，又何必朝暮礼诵身口辛劳，毕生勤苦，修持净业。到了临命终时，还要更仗阿弥陀佛，垂慈接引，带业往生西方乎。答曰，此亦不过古人权巧方便，引人深入大乘理性圆顿法门。如黄叶止啼，画饼充饥，不可当作眼前实事。但虽不可当作眼前实事，如果真能直下顿入，较之未入大乘理性圆顿门者，彼已得入门也。既入大乘理性圆顿门已，然后亦要依法努力修观，断惑证真，方能超出三界。纵出三界，复须发菩提心，修菩提行。从此分破无明，分证实相，方能随愿遍入华藏，亲近诸佛。到此果位，称为一生成佛。并非初入大乘理性圆顿法门之具缚凡夫。见思惑业，丝毫未断，微细无明，丝毫未破者，现生就能立地成佛也。须知现生悟入大乘理性圆顿法门，乃至历劫修因证果，一一全仗自力，了无他力可仗，所谓立地成佛者，谈何容易耶。是沩山禅师云，纵使顿悟正因，谨得出尘阶渐。直须生生不退，方有佛阶可期者，正此意也。所言纵使顿悟正因者，即顿悟菩提正因也。倘或以此当作现生成佛实事者，则大错也。客曰，彼既顿入华严一真法界圆理，究竟与师所说净宗入佛果觉，住佛正定者，同耶，别耶。答曰，理性本无相同，了无分别。但彼名义，知见，作用，希望，较之净宗一一不相同也。客曰，不同之处，请师指示。答曰，一者名义不同，华严称为入法界性，净宗称为入佛果觉。此乃所谓名义不同也。二者知见不同，华严入法界性后，念念修法界观。所观一切境界，皆是唯心境界。法法转归自心，融归自性。净宗入佛果觉后，心心修念佛观。所观一切境界，皆是唯佛境界。法法转归佛心，融归佛智。此乃所谓知见不同也。三者作用不同，华严专仗自力，悟入法界真如理性，然后依法修观，断惑证真，了生脱死，超凡入圣。净宗专仗佛力，持佛名号，渐渐深入佛果圆理。既得深入佛果圆理，然后念念安住佛果，执持佛名。仗佛智力，消己惑业，显己真心。此乃所谓作用不同也。四者希望不同，华严希望临命终时，当此娑婆同居秽土，顿现华藏实报庄严净土。如果真能顿悟圆修，乃至分破无明，分证实相，则临命终时，不离当处，顿现华藏，立地成佛，实非分外，古时亦有。倘或不能如上自力顿悟修证，则立地成佛，终是画饼，不能济饥。虽有熏修功德，只作后世远因，现生难得实用。何以故。佛无如是愿力。非众生所能勉强求得。净宗希望。临命终时，仰仗阿弥陀佛宿生弘誓愿力，垂慈接引。离此娑婆同居秽土，往生极乐同居净土。虽有惑业未尽，亦可带惑往生。此乃所谓希望不同也。须知华严末后，若依普贤菩萨慈悲劝嘱，直教善财童子，及华藏海众，各各以己往昔所修微妙善根，悉皆回向极乐净土。发愿往生，亲近弥陀，以期圆满佛果，本与净宗归宿全体相同。但因彼等，专持自力顿悟修证，立地成佛。不信净土，不肯念佛，不愿往生，甘心放弃，让与净宗愚夫愚妇独得受用。此乃所谓究竟不同也。须知华严一真法界圆妙理性，全同弥陀菩提圆满果觉，等无有异。但能得入弥陀菩提圆满果觉，即入华严一真法界圆妙理性也。</p>
<p>客曰，弟子昔日念佛，闻一专持华严行人教云，修行须从了义教修。华严大教，乃如来了义教。净土法门，乃如来不了义教。又华严方是圆顿大乘，净土乃权说小乘，请师解释，究竟如何，答曰，华严大教，虽属了义，若不尊遵奉末后普贤菩萨十大愿王，求生极乐。则华藏实报庄严净土，二乘绝分，况凡夫哉。净土法门，虽不了义，却愚夫愚妇念佛，皆得往生极乐。既得往生极乐，何愁不入华藏。又净土法门，最初原出华严，独接上根。普贤菩萨，金口劝嘱，而海众同归。若言净土法门不了义者，则华严了义，亦变成不了义也。又若言净土法门是小乘者，而华严大教，亦变为小乘也。非但华严大教变为小乘，而普贤菩萨，及华藏海众，同归极乐者，亦悉皆变为小乘也。噫，吾谈净土，尊重华严。彼读华严，毁谤净土，不思净土法门，最初原出华严，若毁谤净土，即毁谤华严也。又毁谤念佛行人，求生极乐者，即毁谤普贤菩萨，及华藏海众也。何以故。若据东土而论，则净土法门，当以远公而为初祖，若按西天而言，则净土法门，当以普贤菩萨而为初祖。然后马鸣、龙树、诸菩萨等，而为西天继续祖也。又释尊一代时教，小乘经中，未见言及净土，盖所言者，皆在各种大乘经也。如果依彼所言，净土法门是小乘者，则毁谤一切大乘经典，亦悉皆变为小乘也。况此净土法门，究竟果佛所证，非菩萨二乘所证。又此净土法门，乃究竟果佛所说，非浅位菩萨二乘所说。又此净土法门，乃十方究竟果佛之赞叹证明，非浅位菩萨二乘能赞叹证明。若毁谤净土法门，则毁谤两土世尊，乃十方诸佛。不知彼等终日读诵华严，云何如此毁谤华严。终日礼拜诸佛，云何如此不信诸佛。处处自相矛盾，而首尾不相顾耶。不思华严虽具无量行门，唯此末后十大愿王导归极乐一门，乃华严全部最后第一关键，至极重要。无论见解如何高超，不能废却。何以故。十方菩萨之归宿故，一切众生之入门故。拙眼观之，实则佛法大小偏圆，权实浅深，了义不了义者，全在各人知见，圆妙与不圆妙，非关法也。是以古人云，圆人遇偏法皆圆，偏人遇圆法皆偏。譬如佛说法华经，识者，认为最上一乘，至顿至圆。不识者，认为全属如来方便利人权说事相。复如外道，所看一切佛经，皆属外道法，句句另作外道法解。因是自误误人，反招殃祸。此全属外道自咎，非关法也。彼信华藏，不信极乐，如是之信，可名圆乎。信既不圆，解何圆耶。信解不圆，断惑证真，立地成佛，更勿言矣。</p>
<p>客曰，弟子复闻彼云，华严乃释尊报身所说，属究竟法，故可依凭。弥陀乃释尊应身所说，非究竟法，不可依凭。弟子未明此义，请师解释，除我疑惑。答曰，净土法门，欲得究竟证实，了无疑惑者，当以华严末后十大愿王导归极乐，而为第一根据也。何以故。彼时净土法门，乃普贤菩萨为劝导人，善财童子，及华藏海众，为信奉人。释迦报身如来为证明人。是以普贤菩萨最后说毕，如来赞言，善哉善哉。虽非报身如来亲口所说，亦得报身如来亲口证明。云何净土法门，非究竟法，而不可依凭耶。况普贤菩萨，称华严长子，非浅位菩萨可比。故乌苌国王。进贡中国之四十卷华严经，通称普贤菩萨行愿品，亦非报身如来所说，但得报身如来证明。又弥陀经，虽属释尊应身所说。不思净土法门，早得华严报身如来证明，足深信矣。彼信华严，不信弥陀，可名智乎。又如来报身，应身、无有决定。若以二乘凡夫所观，报身即是应身。若以法身大士所观，应身即是报身。全由众生根机厚薄，境界浅深，非关佛也。况佛说弥陀经时，十方诸佛，悉悉舒广长舌相，称赞证明。皆因此经利益，特别殊胜。故诸经末有，而此经独最。又宝积经，世尊亲劝父王，乃七万释种，求生极乐。以此证明，更知净土法门，属究竟法，足可依凭。何以故。世尊乃天上天下第一孝顺仁人，决不肯以非究竟法，误害自己生身父王，乃七万家族也。况世尊父王，已得无生忍力之法身大士，深信佛言，求生极乐。又无量寿经，佛说十方世界，各有无量无数不退菩萨，求生极乐。我等娑婆苦海，飘沈凡夫，何用疑耶。</p>
<p>客曰，弟子还有小疑。所疑者何。盖华严乃世尊表现娑婆世界全体之华藏，非表现极乐世界全体之华藏也。若言华藏即是极乐，极乐即是华藏者，云何世尊对于极乐，只说净土三经，不说全部华严耶。答曰，汝欠悟在。何以故，须知娑婆、极乐，虽有分别，而全体华藏庄严世界海，究竟有何分别耶。能知娑婆全体华藏既如是，须知极乐全体华藏亦如是，乃至十方各各微尘世界全体华藏亦如是。举娑婆，即娑婆全体之华藏。举极乐，即极乐全体之华藏也，须知佛说净土三经。表现极乐通达全体华藏者。乃简中之简，略中之略，我等但信佛言，决无虚妄。依此修持，皆得往生，足矣。又何必都要八十卷，方称足乎。汝欲识极乐全部华严者，但须从此专心念佛，到了临命终时，仗佛接引，往生西方。然后华开见佛，闻佛亲口所说，何嫌迟耶。汝莫见净土三经略，便疑极乐全体华藏世界小。勿视华严八十一卷广，便信娑婆全体华藏世界大。若作此种知见，名为庸俗知见。非道人知见也。以上所述，华严法界，互相圆融，无大无小，无障无碍，汝善知之，幸勿错会也。</p>
<p>客曰，弟子忆昔念佛，被人呵云，修行之人，当除贪嗔痴三毒。汝等念佛，终日想生西方，贪图快乐，岂非过望希求之贪心乎。弟子闻之，当下无言可对，惭愧至极。请师指示，应当如何答覆，方免惭愧。答曰，应当对彼而言，昔日世尊，三千年前，彻知彻见。末世众生，根机浅薄，业障深重。虽肯发心修行，三毒难除。加以三毒之中，贪毒最重，愈为难除。是以世尊，特为我等贪心众生，开此净土念佛法门。教我等专门念佛求生西方，到了西方极乐世界，七宝庄严，任意所需，种种具足。然后贪心不除自除。非但能除贪心，并且能令众生，当来毕竟成佛。况经有明文，众生忆佛念佛，现前当来，必定见佛。如子忆母，母子自然相见。复如种瓜，自然得瓜，何名贪乎。我信佛言，志向决定，愿力坚固。非汝一言呵斥，能破我决定坚固之志愿也。</p>
<p>客曰，弟子复忆昔念佛时，遇一禅人教云，念佛法门，只在第七识上用功，参禅法门能在第八识上用功，何不舍念佛而参禅乎。弟子愚蒙，不了此义，未知是否，请师证明，究竟如何。答曰，此事不定，参禅功夫，亦有浅深，念佛功夫，专仗佛力，境界虽浅，比较愈易。若论念佛功夫，普通行人，最初下手，本由第六意识心，念念执持阿弥陀佛名号。由此持念纯熟，渐渐转到第七识心，若能念念在第七识上用功，足可往生西方，因是比较愈易。何以故。不见大势至菩萨念佛圆通章云，都摄六根，净念相继。所谓净念相继者，即第七识心念念相继也。盖此第七识，名传送识。虽不及第八识之不动，较前眼、耳、鼻、舌、身、意之六识，而胜过多矣。何以故。因眼、耳、等之六识，终日与六尘相对，拖泥带水，不名为净。唯此第七识居中，不与六尘相对，故名净念。盖此净念，即是正念。凡念佛时，若正念现前，心能作主，历历分明。正念若失，心难作主，杂念纷飞。虽则高声念佛，自己皆听不到。纵听得到，总不十分句句明了。是以念佛行人，当在第七识上注意。何以故，凡临命终时，能作主宰，正念分明待佛迎者，即此第七识正念之心，历历分明也。若论正念之心，六识、七识、本无分别。但以六识不净，七识纯净，又以六识散乱，七识不乱。譬如种子，住在地中。复如果核，住在果中。须知念佛行人，善能入佛果觉，住佛正定。会得一念全体。全体一念者，即在第八识上用功也。是以古人云，临终在定之心，即是净土受生之心。所必言在定之心者，即第七识心，住在第八识心中也。此第八识名含藏识，入此藏识。即人一心。依此一心念佛，自然渐渐不乱。皆因入己本觉，即是入佛果觉。非离自己本觉，别有如来果觉也。以此功德，回向西方，临命终时，决定往生。但品位高下，亦随各人功行浅深不同耳。参禅功夫，不识之人，随便听说，好似容易，识得之人，深入思维，方知大难，所谓难者，凡顿悟修证，一一全仗自力，了无他力可仗。古人根机深厚，能在第八识上用功者，观之太不希奇。今人根机浅薄，能在第八识上用功者，求其尚不多得。何以故。若据宗下而论，言第八识，还是无明窠臼，业识根本。利者已破本参，称为打破黑漆桶，亦名打破色身关头，钝者未破本参还在黑漆桶裹坐。按今时禅人，乃至终身未破本参者，多矣。纵使破了本参，此亦不过见了第八识心，本来不动。实则还在第八识圈中，必须透过。方得无碍。是以古人云，有关已过，空关难过。称此八识空关，而为重关，亦名金刚圈。而谓铁围城，容易透过，唯此金刚圈最难透过。纵使透过八识重关，到了威音那畔，亲见父母未生以前本来面目，寸丝不挂，赤裸裸地，究竟还有一个末后关。所谓末后关，即回头关也。是以古人云，一超直入如来地，还要回头看儿孙。又云，那边明了。却来这边行履。必须目足双具，解行俱圆，方得名为本分衲僧。但以重关虽然透过，还有一个末后关，不易透过。必须透过，方能回转头来，活泼泼地。古人称此未后关，名为栗棘蓬。而谓热铁丸，容易吞却，唯此栗棘蓬最难吞却。即谓要把从前学习种种名义知见，无论若事若理，或教或禅，及十方所有森罗万象，天地虚空，都要一口吞却消融无余，独显一心。方得名为如来正法眼藏，涅磐妙心，中道实相第一义谛，亦名诸佛菩提心印，倘有丝毫见解留存，始终不得自在。是以昔日庞居士问马祖云，不与万法为侣者是什么人，马祖答曰，等汝一口吸尽西江水，即向汝道者，盖此意也。虽然如是，彻底穷源，透尽牢关，此还是顿悟边事。对于了生脱死，超凡入圣，尚差得远。是以古人云，大事未明，如丧考妣，大事已明，亦如丧考妣。所谓大事已明，亦如丧考妣者，即理虽顿悟，仿佛与诸圣同俦，奈何功未齐于诸圣。自觉无始以来，熏染尘劳之种种惑习，依然还在。内照似脱，对境仍迷，如同坏器。逢水则化。欲了生死，必须锻炼净尽无遗，方能超出三界，不受后有，倘有丝毫惑习未尽，生死仍不能了，转过世来，还在娑婆宿缘牵连，难作主宰。虽有悟处，容易退失。当闻罗汉有出胎之迷，菩萨有隔阴之昏，况凡夫哉。因是故有五祖戒为苏东坡，草堂青作曾鲁公，及真如吉后身为钦宗等之失。然彼辈诸位老人，本是天下大名宗匠，大善知识。一朝退失。尚被富贵淫色之迷，患难压迫之苦。纵然识得，皆因环境异别，莫能自主。况普通薄识浅解之流，转过世来，岂保稳当不退乎。观此可知参禅自力顿悟修证，竖出三界，较之念佛仗佛愿力接引，横超三界者，其彼此之难易，而天渊相隔也。假使诸位老人，以己彻悟修证之一段福慧大因缘，一齐回向西方，决定上品上生。一到彼国，莲花即开。闻佛说法，当下了悟。蒙佛授记，速证无生。然诸位老人，本来宿根深厚，福慧双隆，若回向极乐。所获利益，当不待言。即下至愚夫愚妇，不明心地，不识妙理者，但具真信切愿，持佛名号。临终仗佛接引，亦得横超三界，直入乐邦。莲花初开，胜缘具足。一生彼国，便入圣流。直至成佛，永无退转也。是以古来许多大善知识。大彻大悟。大开圆解之后。复更修净土，以防退堕。或流传著作，载诸典籍。自宋以来，多不胜举。所以古人云，得悟不愿往生，敢保老兄未彻在。又云，子若真得悟已，则汝求生西方，万牛莫能挽矣。按禅宗，唐代道风极盛之时，凡所说法，不涉思惟，不落言诠，不拘文字，不按规则。因是而得彻悟亲证者，多矣。迨至宋朝，道风渐衰，凡所说法，多拘文字，多按规则。因是虽得彻悟，而证力渐减，不及唐矣。是以自宋永明大师，昼夜弥陀十万声，万善庄严，同归净土，而提倡后，引起诸方禅衲，多半效从。不觉一唱百和，遍习成风。现今所谓禅净双修者，即因是而传也。凡古德禅净双修之著作，虽则盛行于世。惜乎禅宗语录，一言不载，以免夹杂。因是后来禅衲，若不兼修净土，用意请求。而古人禅净双修著作，始终难以得见。又禅净双修之所来由。皆因宋时，诸方知识，教人参禅，不妨念佛。如果大事已明，本来心佛一如，了无窒碍。毋用更参。倘或大事未明，心不甘休，亦可兼参念佛是谁。到了功纯力极，自然开悟。纵不开悟，亦可仗佛往生。现今所谓念佛是谁者，即因是而来也。古人当时立此方便，原来兼作净用，非专作禅用也。盖禅用方便甚多，又何必要假念佛是谁，而当作话头。按此来由，大有意也。故念佛是谁之说，唐时未有，至宋时方有，皆由禅净双修而所设也。今虽兼看念佛是谁，完全当作参禅话头之用。殊失古人方便立法意旨。惜乎学者，禅亦未悟。净亦不成。纵云功不唐捐，现生难得念佛实用。欲得现生念佛实用，必须专仗佛力，立愿往生，方得成就净业。须知专仗佛力者，即成就自力也。如同覆掌，有何难耶。复如川流入海，无论转他就己，转己就他，自他不二，自他一如，一任所转，有何窒碍。人人只知参禅功夫，直捷了当。不知念佛功夫，愈为直捷了当。何以故。参禅还要参念佛是谁，念佛本来心佛圆融，即念即佛。是以古人云，一句弥陀全心即佛，全佛即心，绝待圆融，不可得而思议。苟能知得此义，当下入佛果觉，住佛正定。何以故。皆因自己菩提因心，即是如来菩提果觉。所谓即因即果，因果同时。即得入佛果觉，住佛正定。然后自知如来菩提果觉真实心中，所现一切境界，无论若色若空，或染或净，本来法法圆融，事事无碍。既知法法圆融，事事无碍，又何妨临命终时，佛来接引，横超三界，直入乐邦。彼国虽有七宝庄严，而一一庄严，无非般若真实理性，如镜中相，水中月，究竟有何窒碍乎。参禅之士，若能如是领会，所谓禅不碍净，净不碍禅。如肯细心读净宗古书，依法修行。自然深知念佛法门之妙矣。［净宗古书通达宗教，事理圆融，明理之士正宜翻读］。</p>
<p>客曰，常闻相宗有转识成智之谈，未知净宗有乎。答曰，有。客曰，净宗既有请师指示，令诸念佛同伦，皆得念佛转识成智之益。答曰，净宗转识成智，专仗佛力，比较相宗，略有不同。本在论内，数处略叙。今既复问，不妨详谈，愈为明了。欲得明了。须分顿渐。顿渐者何。若利根行人，必须由顿而渐。钝根行人，必须由渐而顿。虽然当初下手入门，似觉顿渐先后有异，到了未后成智一也。所谓由顿而渐者，即先由悟入佛果圆理。得入佛果圆理已。然后安住佛果圆理，心心持名，念念观照。如水住水，似水合水。合至其极，毕竟成片。一念成片。顿觉内外透彻，真实一如。若能如是先入佛果圆理，然后安住佛果圆理，渐渐修持者，是名由顿而渐，念佛转识成智也。所谓由渐而顿者，即先由现前一念至诚心，念念持佛名号，然后渐渐契入佛果圆理也。盖至诚心者，即第六意识心也。由此一念分别尘劳之意识心，念念存在自己第八识心中，持佛名号。久久持念纯熟，自然觉得分别尘劳之念，渐渐减少，渐渐安定。渐渐清净，渐渐光明。当知清净光明之心。即由第六识心，转成第七识心也。此第七识心者，清净明达，端正居中，不与六尘相对，故名净念，亦名正念。由此第七识心，念念观照，心心持名，故名净念相继。盖此清净正念，如同海中摩尼珠王，净明四达，念念遍照。遍照不已，自然顿觉第八识心，原来圆满广大，真实一如。一念全体。全体一念。须知圆满广大，真实一如，一念全体，全体一念者，即由第七识心，转成第八识心。由第八识心，转成如来藏心也。［因地名如来藏］当知自己如来藏心，即弥陀菩提圆满果觉也。［果地名净法身］若能如是渐入渐深，乃至顿悟如来菩提圆满果觉者，是名由渐而顿，念佛转识成智也。盖因念佛法门，本来直捷了当，至顿至圆。若肯念念心存至诚，持佛名号。虽愚夫愚妇，能令渐渐背尘合觉，返妄归真，回末向本，转染成净。况利根行人，若肯念佛，如法熏习，岂有不能转识成智者乎。是以古人云，清珠投于浊水，浊水不得不清。佛号投于乱心，乱心不得不佛者，即此意也。</p>
<p>客曰，常闻天台有止观双运，定慧一如，乃至三观顿修，三谛圆融。未知净宗具此义否。答曰，正具。客曰，净宗既具，请师指示，令诸念佛同伦，皆得念佛止观之益。答曰，净土念佛法门，有能有所，有止有观。须知能念之心，即一心三观。所念之佛，即一境三谛。所言一境三谛者，即我等现前所念一句佛号，直下表现如来菩提圆满果觉也。须知如来菩提果中，本来法法圆融，三谛具足，当体即俗，即真，即中也。向云，一权一切皆权者，即如来菩提果中，方便利人之俗谛智也。所言一实一切皆实者，即如来菩提果中方便利人之真谛智也。所言一中一切皆中者，即如来菩提果中，权实不二，真俗圆融之中谛智也。如果行人，善能直下领会，如来往昔修因既如是，我今修因亦如是。但能念念直下承当，原来自心本具。苟能如是领会则如来一境三谛转为自己一心三观，所言转为自己一心三观者，即假借如来菩提果觉，转为自己菩提因心。一念直下承当，顿觉立地圆成。须知自己现前一念菩提心中，本来法法圆融，三观具足，当体即假，即空，即中也，行人一念假观现前，即符如来俗谛智也。［即权智也］行人一念空观现前，即符如来真谛智也。［即实智也］行人一念中观现前，即符佛如来中谛智也。［即权实不二真俗圆融之中道智也。］所谓如来权实不二，真俗圆融中道智者，即阿弥陀佛菩提圆满果觉也。念佛行人，但能得入如来菩提圆满果觉。从此心心持名，念念观照，自然三观顿修，三谛圆融。凡一念与佛菩提果觉相应，总不出此三义。然后念佛之时，念念观佛果觉，即是观。心心住佛正定，即是止。如水住水，似水合水，即是止观双运，定慧等持。合至其极，毕竟成片，即是止观双泯，定慧一如。所言止观双泯。定慧一如者，即念佛念到因果相契，心佛一如，一念全体，全体一念，绝待圆融，不可得而思议也。向云，净土念佛法门，具有天台止观之益者，盖此略述如是也。</p>
<p>客曰，常闻律门生弘毗尼，死归净土，究竟与净宗异耶，同耶。答曰，律门虽则重在戒律。略兼持名，究竟同归净土一也。是以律门自古以来，诸大律师，多信净土。何以故。皆因希望终归净土，亲近诸佛国，故发心持戒，自行劝他。昔日净宗昭庆省常律师，创建莲社，专以华严净行品立名，称为净行社者，即此意也。复因净宗观无量寿佛经，注重戒律，说得甚详。按十六观经中品上生，中品中生全仗戒行功德，回向西方。又袁中道纪梦，其兄中郎生西之后，托梦对中道云，大都乘戒俱急，生品最高，次戒急，生最稳。若有乘无戒，多为业力所牵，流入八部鬼神众云，予亲见同人矣。按此净宗律门，互相契合，丝毫不相违也。</p>
<p>客曰，常闻密宗境界，甚深秘密。唯佛与佛，方能知之。未知净宗全属于显耶。或亦兼有秘密耶。答曰，净宗妙旨，不可思议。真俗圆融，权实一致，若能全体识得，显密圆具。何以故。不见古人云，净土法门，事是大因缘，理是秘密藏。所谓事是大因缘者，乃全实即权，岂非显乎。又理是秘密藏者，乃全权即实，岂非密乎。客曰，如何事是大因缘。答曰，所谓事是大因缘者，即阿弥陀佛，于过去无量劫前，为法藏比丘时，发菩提心，弃舍金轮王位，投世自在王佛出家。立四十八大誓愿，愿愿普度众生然后历劫修行无量苦行。内舍头目髓脑，心肝肠胃。外舍国城妻子象马七珍。直至愿愿圆成，种种具足，始在西方极乐世界，成等正觉。于正觉中，庄严四种净土，接引九界众生。成佛以来，于今十劫。如来色身寿命，住世永劫，不可算计。如来智慧光明，圆照十方，无有限量。国中菩萨声闻，无量无数，不可思议，不可测量，虽有声闻，皆属大乘。无诸根缺，及无女人。十方众生，生彼国土，七宝池中，莲花化生，相好光明，端严具足，清净香洁，无有垢尘，永离八苦，体纯真金。无三恶道，唯有天人。国土庄严，皆是七宝。珍衣玉食，应念随心，欲往他方，任意飞行。一朝之顷，盛众妙华，游历十方无边国土，供养十方无量诸佛，闻法授记，当来作佛，欲还本国，须臾即到。一身能化为无量身，无量身能合为一身。直至成佛，永无退转。三身四智悉圆成，五眼六通皆具足。欲行则行，欲止则止。动静如意，各随其宜。假使欲回浊世度众生，不违安养入娑婆。盖此清净微妙之乐，虽属有为之乐，实与漏尽比丘寂灭无为之乐，等无有异。永无三灾八难，超过诸佛国土。恒受清净妙乐，因是故名极乐。众生欲生彼国，但须执持彼佛名号，发愿往生。不分男女老少，不拘贫富贵贱。临命终时，阿弥陀佛与诸圣众，亲垂接引，往生乐邦。女人生彼，皆成丈夫。下至十恶五逆，禽兽畜类，若能恳切忏悔，专持佛名，仗佛愿力，接引往生。悉皆摄受，等无弃舍。如是种种极妙乐事，皆由弥陀世尊，宿生愿力修证所成，非属偶然，因是所谓事是大因缘也。客曰，如何理是秘密藏。答曰，所谓理是秘密藏者，当知如来万德洪名，全属如来菩提果觉。众生持佛名号，即持如来菩提果觉。句句以名该德，如来全德在名，故称万德洪名。盖此如来名号之权，念念执持，不觉渐渐引入如来果觉之实。当知如来历劫所修无量无边福德、智慧，皆在一句洪名之中，包含无遗。因是所谓全权即实，全实即权，权实不二，中道圆融。譬如有人，专采百花为末，加以胶水和作丸香。每烧一丸，具有百花之香。一丸既尔，颗颗亦然。所谓专采百花为末者，即喻如来往昔因地，历劫所修无量无边不可思议清净微妙福德也。所言加以胶水和作丸香者，即喻如来往昔因地，历劫所修无量无边不可思议圆融无碍智慧也。如来历劫修此无量无边不可思议福德智慧，悉皆会归一体，真实圆融，平等庄严。直至庄严究竟圆满，成就无上菩提正等正觉。所言每烧一丸，具有百花之香者，即喻众生，凡念一句洪名，具有无量无边不可思议功德也。一句既尔，句句亦然。如来名号，梵语阿弥陀佛，此云无量觉。若不翻译，全体属密。因翻译故，始知如来万德洪名，即表如来菩提果觉。名号，乃如来果觉之权，果觉，乃如来名号之实。如来因实施权。普令众生执持如来名号之权，渐能引入如来果觉之实。盖此方便，善巧至极。所谓权人知权，引权归实。实人见实，即权即实。即入如来果觉之实，凡念佛时，顿觉全身住在如来菩提圆满果觉真实心中，本来不出不入，安居正定。当知得入如来菩提圆满果觉，即入如来法界藏身。假借如来法界藏身，含养摄持融化之力，能使我等无边业障，渐渐消融。无量福慧，冥冥增长。此正所谓以佛庄严而自庄严，以佛住持而自住持。盖因如来菩提圆满果觉，广大无边，量同法界。无法不包，无法不融。面面圆满，全体真实，故名如来法界藏身。苟能入此如来圆融无碍，菩提果觉真实妙理，安然住持，心心念佛，念念观照，一念全体，全体一念者，诚如古德云，天人捧花无路，魔王毁谤无门。何以故。如是真实圆融，甚深秘密，不可思议微妙境界者，非初机浅学所能窥，非偏知邪见所能识。因是所谓理是秘密藏也。若能全体识得，岂非显密圆具乎。</p>
<p>客曰，常闻密宗有即身成佛之说，未知净宗有乎。答曰，按即身成佛者，自古以来，非密宗独有，而宗宗皆有也。所谓宗宗皆有者，但有名实相符与不相符，及具足与不具足也。何以故，如果名实相符，可称具足即身成佛。倘或名实有不相符，不名具足即身成佛也。客曰，云何名实相符，方称具足即身成佛耶。答曰，如法华会上，娑竭罗龙王女，方正八岁。以龙女身，立地变成男子，具菩萨行。即往南方无垢世界，坐宝莲花，成等正觉。具足三十二相，八十种好。普为十方一切众生，演说妙法。尔时娑婆世界，菩萨、声闻、天龙八部、人非人等，心大欢喜，悉遥敬礼者，此乃所谓名实相符。具足即身成佛也。除此之外，或得此小感应神通，如果就算即身成佛者，又何独密宗方有，则吾净宗，自古以来，亦甚多矣。今以历代诸祖，略举数位，大家知之，方信其实。昔日净宗初祖远公大师，在庐山将建东林，夜感雷风，材木自至。然后东林建成，集众结社。同修十六妙观，兼持弥陀圣号。公已亲睹西方圣相者，三回。同时有刘遗民，亲近远公座下，学习妙观，亦亲蒙阿弥陀佛摩顶覆衣。又二祖善导大师，世称阿弥陀佛应世。凡念一句佛号，则有一道光明从口而出，又三祖般舟承远大师，在南岳衡山修观。同时四祖法照大师，在江西庐山修观，定中觉见极乐胜境，佛傍有一僧人，衲衣蒙头。佛云，此乃衡山承远也。四祖出定访之，一见肖然。又五祖少康大师，世称善导大师应世，凡念一句佛号，则有一佛从口而出。以上诸祖，感应神通之事，皆是生前历历分明。其于修净行人，临终瑞相昭彰，自古迄今，更加多不胜举。若论古时行人，瑞相境界，最显著者，临命终时，预知时至，沐浴更衣，佛及圣众，同时来迎。开乐百千，幢幡无数。白鹤飞翔，异香满室。净光烛天，隐隐西归。种种灵瑞，莫能尽述。人人可见，个个可闻。按此种种微妙不可思议境界。虽非现生即身成佛者，亦可谓当来个个决定成佛也。何以故。凡生到西方极乐国土者，皆是七宝池中，莲华化生，华开之后，不再受生，即此一生，直到成佛。按此亦可称为西方即身成佛也。若论娑婆即身成佛者，全在根机，不在法也。如果都是古佛应世，菩萨再来，无论何法，即修即证。如果即身成佛者自古以来，而宗宗有也。虽有如是修因证果实事，皆不满足，但名应化圣贤，不名为佛，今人虚张假名，而无实事，互相欺诳，尽曰成佛。造大妄语，何足论哉。</p>
<p>客曰，净宗感应，古时显著，云何今时不显著耶。答曰，所谓净宗感应，今时不显著者，皆因末世道风衰弱，念佛行人，根机浅薄。虽有修持，解行俱劣，不及古人，究实论之，现今末世道风衰弱，非独净宗，而宗宗皆然。按净宗行人，虽则临终瑞相，不及古时昭然显著。据其平常所见所闻者，往往还有许多不可思议感应事迹也。若据净宗，专仗佛力接引往生之易，非比他宗，全仗自力顿悟修证之难。但能临命终时预知时至，正念分明，默持佛号，待佛来迎者，皆得蒙佛接引，往生乐邦。只有到彼华开见佛先后，及所居品位高下不同耳。须知虽有品位高下之异，与见佛先后之殊，到了圆满菩提佛果究竟皆同一也。所言到了圆满菩提佛果。究竟皆同一者，即现今念念持佛名号，而念念入佛菩提圆满果觉。利根明入，钝根暗入。此正现在假借如来菩提圆满果觉熏修之力，成就未来自己菩提圆满果觉也。能令行人，到彼华开见佛，速证无生。所言利根明入，钝根暗入者。盖利根行人，善能了知如来菩提圆满果觉，即如来法界藏身，量同法界。九界众生，一体包含。凡念佛时，念念顿觉自己全身住在如来法界藏身之中，本来不出不入，安居正定。钝根行人，虽不了知，但能念念至诚，执持佛号，亦不在如来法界藏身之外。皆蒙如来法身果海光明神力摄受也。</p>
<p>客曰，念佛行人，闻此大乘圆顿三根普被净土法门，善能入佛果觉，住佛正定者，然后修持品位，未明高下如何。及他宗行人，闻此大乘，圆顿三根普被净土法门，善能入佛果觉，住佛正定者，未知然后修行，都要放弃他宗旧习，专修净土妙行耶。或可方便随彼自愿，修习他宗旧法耶。请师指示，各释疑惑。答曰，如果念佛行人闻此大乘圆顿三根普被净土法门，善能入佛果觉，住佛正定者，恰如婴儿得母，远行得归。然后念佛更有依靠，更有归宿。从此安心修持，更速成就，品位亦高。但以他宗行人，闻此大乘圆顿三根普被净土法门，虽能入佛果觉，住佛正定者，恐彼一时不能顿舍他宗旧习，尽可随彼自愿，或能顿舍他宗旧习，专修净土妙行亦可。或以净土妙行为主，兼修他宗旧法，亦可。或以他宗旧法为主，兼修净土妙行，亦可。或以他宗所修功德，悉皆回向发愿求生西方，亦可。或不发愿求生西方，但能假此如来菩提圆满果觉，而为依靠归宿，亦可。然后修习他宗旧法，其功德利益，亦比较广大，速得圆成。何以故。盖此如来菩提圆满果觉，乃全体般若真实理性。既入如来菩提圆满果觉，然后凡所修行，皆是真修，亦属圆修。所谓一真一切皆真，一圆一切皆圆。非但毫无妨碍，实则大有补助。何以故。譬如亡者识神，未入母胎之前，了无依托。既入母胎之后，已得全身住在母腹之中。从此仗母含养之力，自然渐渐长成。是以般若称为诸佛之母者。皆因有此胜妙利益也。其余未入如来菩提圆满果觉者，无论何宗何教，虽有修行，如在露地，飘渺无定，欲作主宰，感觉难矣。或遇境界现前，更觉无有保障，莫能抵抗，虽有对治方法，奈何无量劫来，业力强盛。如同狂象无钩，躁猴失链。念念宾士，心心走作。欲得禁伏，顾照无暇。聪明之人，思想复杂。欲得收摄，愈感困难。故须假借如来菩提圆满果觉。［如来菩提果觉即是般若法身］含养摄持融化之力。虽有无量劫来，种种尘劳惑习，自然渐渐消融。消融至极，悉皆变成真如佛智也。是以佛说一切法门，除净宗念佛法门，原来即事即理，不必在外明理。其余无论何宗何教，皆是大乘圆顿般若真实理性而为根本归宿。当知古人称为含元殿里好修行者，即此谓也。是以凡入此如来菩提圆满果觉者，虽在他宗修行，其功德利益，亦比较广大，而速得圆成。若肯以修功德，悉皆回向发愿，求生极乐，愈为美善无加。仗佛愿力，决定往生。盖因西方阿弥陀佛极乐国土，超过十方诸佛微尘国土。莲花初开，圆三不退。一生彼国，便入圣流。得与无量无数不退菩萨，俱会一处。常随佛学，永无退转。所谓但登九品莲台，管取一生成佛。故我弥陀世尊，诸佛共赞。极乐国土。九界同归。等受妙乐，凡圣同居。虽则凡圣同居，然乃所观之境，各各差别不同。因是所谓一土之中，圆具四种净土，无障无碍。从彼渐渐进修。直至心与大乘菩提相合，即能任意飞行，遍历十方无边国土，亲近十方无量诸佛。闻法授记，当来成佛。是以净土法门圆妙宗旨，甚深利益，即与华严圆妙宗旨，甚深利益，不求而合，不谋而同。可谓不明信解，而信解自然具足。不达理性，而理性自然圆彰。若论方便入门，三根普被，较彼专恃华严自力顿悟修正者，究竟愈为省力多多耳。</p>
<p>客曰，承师所言，得入如来菩提圆满果觉，即入华严法界真如理性，假使念佛行人，入此华严法界真如理性，了达诸法，圆融无碍。未知然后修持种种净土妙行，或专为法法会归真如理性耶。或复当殷殷发愿求生西方耶。答曰，不见华严经中，四十一位法身大士，皆已遍历十方无边国土，亲近十方无量诸佛，修学种种一切法门。分破尘沙微细无明，分证法界真如理性，具足无生法忍之力。普贤菩萨尚以十大愿王，普导海众，同归极乐，亲近弥陀，以期圆满佛果。云何我等，具缚凡夫，初入法界真如理性。惑业丝毫未断，真理虽达未证。遽敢执理废事，而漫无趣向者乎。须知法法会归真如理性者，乃终日随缘而不变也。又殷殷发愿求生西方者，乃终日不变，而随缘也。我等既能识得终日不变而随缘者，又何妨殷殷发愿求生西方耶。苟能识得随缘不变，不变随缘之义者，可谓终日方而不碍于圆。［全事即理］又终日圆而不碍余方也。［全理即事］所谓终日方而不碍余方者，此正生而无生也。又终日圆而不碍于圆者，此正无生而生也。是以古人云，非不求生，如是生者，品位不在中下矣。以上所述，般若净土中道实相菩提妙理，融合一切诸法大义，统归如来万德洪名。悉皆包纳，举一齐收。何以故。如来万德洪名，全属如来所证菩提圆满果觉。无法不包，无法不融。故此拙论，专以如来菩提果觉为宗者，即以如来万德洪名为宗，圆摄一切法门也。是以印公文钞云，法法从此法界流，法法还归此法界也。汝当善会，幸勿谬言。客乃欢喜礼别而去。复因彼此回答，互相交谈，非独对于般若净土有关，皆因兼对佛教各宗大义有关。故此命笔记录，附于论后，请求方家教正。惟愿读者鉴之谅之。</p>
<p><a name="a15"></a><span style="color:#333399">补释疑问<span lang="EN-US"></span></span></p>
<p>拙论已成，复有客云，昔读印光大师与体安和尚书，［上略］（谓此从上诸祖密修净土之大旨，但未广显传述，故非深体祖意，则不得而知。又谓真歇了和尚曰：洞下一宗，皆务密修，以净土见佛，尤简易于宗门。）请问从前诸祖，何故皆务密修，而不显修耶。答曰，净土法门，本来有事有理。若能全体识得，当下显密圆具。是以古人云，事是大因缘，理是秘密藏。如果事理通达，性相圆融，如是修持，即显密圆修。若专依事相，种种修持，不明理性，即全属显修。若外扬禅教，内秘净修，不令人知，即全属密修。又宗门会下，本以参禅为宗。若主人不许兼修净土，设欲兼修，只能密修。又从上诸祖弘扬净土，多由宗教出身。凡所著述，旨合宗教。句句皆是依性起修，全修在性。初机浅学，莫能知之。因是所谓从上诸祖密修净土之大旨也。印公大师，皆因愍念末世众生，根机浅薄，莫能领会。于从上诸祖密修净土之大旨，隐而罕言。于净土易知易行浅显诸事相，极力弘扬，故得莲风普振。老幼同修。究实印公，对于从上诸祖密修净土之大旨，亦常兼带弘扬，但言词简略。如大师文钞云，以果地觉，为因地心，以因地心，该果地觉。又云，法法从此法界流，法法还归此法界。又题势至菩萨赞云，如子忆母忆世尊，直下即蒙恩。因心果觉两相契，立刻返本还源。此等妙言，皆是从上诸祖密修净土之大旨。惜乎多人，看作故套文章读了，莫知所云究竟如何。虽则不能使其人人皆知，然此从上诸祖密修净土大旨，只宜发扬，不可隐没，否则不合佛法全体真理，不能事理融通，会归一致。故往往被一般执理废事之辈，与好高务胜之流，轻视净土，忽而不修。今此拙论，即专依从上诸祖密修净土大旨，而发挥之。虽则不能三根普被，利钝全收。亦可于净土法门，作一小补，譬若珍馐苦菜，虽然风味各别，价值悬殊，究其供献之诚，皆同一也。如是说毕，客不复言，因论稿已成，不便加入，故补述于此矣。</p>
<p><a name="a16"></a><span style="color:#333399">附雷州乌石港慈航莲社念佛序<span lang="EN-US"></span></span></p>
<p>窃念真心界内，本自生佛一如。觉性海中，原来圣凡同体。但以诸佛无量劫来，顺性而修，念念返妄归真，背尘合觉。皆因返合至极，全体证得。是故全妄即真，全尘即觉。众生无始以来，逆性而修，念念迷真逐妄，背觉合尘。皆因迷背至极，全体忘失。是故全真成妄，全觉成尘。虽在生佛一如，圣凡同体之圆觉真实性中，经尘沙劫，不觉不知。是以无始以来，生生世世在在处处，触境生情，逢缘执著，贪染尘劳，造诸恶业。直至恶业深重，沦陷三途，受诸剧苦。诸佛如来，于圆觉海中彻知彻见，大慈怜愍、随缘救度。但以救度之法，佛佛道同。悉令众生自力识心达本，断惑证真，了生脱死，超凡入圣，乃至最后究竟成佛。唯我乐邦教主，弥陀世尊，由其宿生愿力所成，而救度之法，直接稳当，超然殊胜，咸令众生专仗佛力。一句佛号，常作苦海慈航。九品往生，直至乐邦彼岸。娑婆、极乐、虽隔十万亿刹，一念回向，当下便蒙摄受。何以故。皆因觉性周圆，生佛一体，感应道交，如水合水，故众生若欲求生极乐，不拘僧俗男女，上智下愚，恶业轻重。但具真信切愿，念念心存至诚，执持阿弥陀佛名号。临命终时，皆得蒙佛接引，往生乐邦，莲花化生，寿命无量。从彼进修，直至成佛。是故净土法门，释尊初演，诸佛证明。迨至传来东土，修此往生，不胜枚举。明如大师，原籍广东，久住灵岩，参学仪规。去春告假回乡，即于雷州乌石港，筑一净寺，额曰明见，专以念佛求生西方为宗旨，现今彼处善信，多从感化。欲于寺内创一莲社，以便永年按期集众念佛，继续印光大师，面目为本怀。因是来函问序，并嘱命名，并藉发起。予今题曰慈航。良由一句佛号，全体佛果。广大无边，量同法界。九界众生，一体包含。众生若肯念念至诚，持佛名号，能使渐渐背尘合觉，返妄归真。深入佛果，安居正定。临命终时，皆得蒙佛接引，横超苦海，直抵乐邦。因能普度，故曰慈航。惟愿念佛同伦，各各顾名思义，真实修持，庶不负大师一番积虑创发之愿力也。大师寺名明见，法名明如者，亦大有意焉。即深明净宗妙旨，全事即理，全理即事，事理圆融，真实一如，故名明见明如。读者善会，幸勿忽诸。</p>
<p><a name="a17"></a><span style="color:#333399">附妙法莲华经重刻跋<span lang="EN-US"></span></span></p>
<p>妙法莲华经者，乃如来万德庄严之秘藏，一乘菩提之果觉，如来彻底悲心愍念众生，欲令远离三界火宅，顿舍化城涅磐，直至如来庄严宝所，等受妙乐。因是开权显实，依实施权，引进深入，故说此经。譬如摩尼宝珠，悬于高幢，清净明彻，了无覆藏。一真独显，万德齐彰。深者求之而得深，浅者求之而得浅。若据深论，虽等觉菩萨，未能造极圆满，仍须更进一步。是故经去，我为法王，于法自在。若按浅说，虽愚夫愚妇，皆能种佛远因，究竟功不唐捐。是故经去，举手低头，皆成佛道。因能彻上彻下，三根普被，是以古人特判如来一代时教，唯此法华，最为圆极，畅佛本怀，无过上矣。若有持此法华经者，能令生生不退菩提。所生之处，常得值遇三宝，正信出家，相好辩才，智慧具足，乃至未来毕竟成佛。若欲求生极乐国者，以此持经功德，发愿回向，命终之时，即得往生。昔有专持法华经发愿回向，求生极乐，临命终时，感佛来迎，瑞相昭著，皆得往生者，多不胜举。［法华持验记净土圣贤录］此但陈其大略，启迪信心。若论功德假使十方诸佛。同出广长舌相，尽未来际，赞莫能穷。宗丕居士，宿根复杂，先信罗教三乩坛各外道，常念五部六册。内以抄集各佛经，参有毁谤三宝诸谬说，亦皆盲信为实。后由比丘宗法，授之歧路指归等书，始知外道邪说，不足信也。遂翻然省悟，皈依专西大师。［即宗法之剃度师也］。自此常念金刚、法华、普门品诸经，至诚忏悔，并发心倡刻妙法莲华经全部行世。居士因是忏悔力故，即得转诸恶业，以后报重报，而为现报轻报。多生累劫之报，而为今生一世之报。近来发现种种恶业苦极不如意事，深生厌离，觉悟世事幻化，毕竟无常。纵难忍受，不起怨心，悉作出世离苦得乐之一大助缘。更信法华经去，三界之中，无有一乐，犹如火宅。如来真语实语，正对我机。令我厌离娑婆，欣慕极乐。现已经功告竣，函索跋文，藉以提倡。拙愧不文，多欠发挥，即按本末事实而陈述之。普愿读者，不著文相，深信佛言，决无虚妄。虔诚礼诵，乐果无边。唯佛与佛方能证之，非浅小凡夫所能测度也。</p>
<p><a name="a18"></a><span style="color:#333399">附为某某大师封华严关法语<span lang="EN-US"></span></span></p>
<p>华严大法藏，功德实难量，妙义皆具足，故号经中五。恭维</p>
<p>某某大师，发向上心，立勇猛志。坐闭华严禅关，深入毗卢性海。假借三年之长期，克证一乘之妙果。复得诸大檀那，发心护持。所谓内因外缘，正助具足。但以华严净土虽圆，除一切法身大士之外，虽二乘罗汉皆不能生，况凡夫哉，是以欲入华严净土，当依普贤菩萨十大愿王，求生极乐，亲近弥陀。由生西方极乐净土，然后方能遍游华严十方净土。亲近阿弥陀佛，然后方能亲近诸佛。即得亲近诸佛，决定亲证无生。既得亲证无生，正好兴大愿力，分身十方，广作佛事，普利有情。所谓自利利他。共证佛果。即此掩关功德，穷劫莫能思议。现今缁素敬祝，而封关一句毕竟作磨生道。咦。全身坐在弥勒阁，重重佛境契无生。封。</p>
<p><a name="a19"></a><span style="color:#333399">附普陀梵音洞圣境不可思议记<span lang="EN-US"></span></span></p>
<p>民国十五年春，印老法师，有一皈依弟子，汪含春，朝礼普陀。自携照相机。向梵音洞，摄一影片。据云，正摄影明，对望石壁，了无一物，至洗出照片。片上现出许多微妙不可思议境界。今将所现各种微妙境界。略述如下。计石壁上层现出济公和尚立像一尊，戴合掌帽，仿佛从洞中侧身而出。中层，现出护法天王立像二尊，手执琵琶伞盖。复现笑脸袒腹弥勒坐像一尊，手持布袋。下层，现出茂盛莲华朵朵无数。该北子汪君，持此照片，踊跃欢喜，诣法雨填充，请印老法师，题词，以彰圣境不可思议。彼时然与德兄法师，同在印公房内，目睹其事，叹为希有。今虽相隔二十余年，忆著了了分明，如在目前。因有许多不信净土种种微妙庄严，疑为虚妄骗人者，故此援笔记录，以为证明。读此可知诸佛菩萨境界，微妙难思。除真实修持感应外，非寻常肉眼凡情所能测度也。印公题词，具载文钞，翻读可知，兹不繁录。</p>
<p><a name="a20"></a><span style="color:#333399">附通理大师生西记<span lang="EN-US"></span></span></p>
<p>释通理，俗姓曹，苏州人，素业医。年五十九，始闻佛法。得读印光大师文钞，于净土法门，深生信仰，决志念佛。嗣礼天台慧莲和尚座下祝发。民国二九年六十二。景仰灵岩净土道场，遂发心来山，随众念佛。未几讨住普同塔院，妙公和尚慈悲允许。师进住后，除一志念佛求生西方外，其余一切，悉皆通身放下毫无留恋。三十五年夏，渐觉身体衰弱饮食减少，即住本寺如意寮休养，然在房内后窗常见师安坐阶前，手执佛珠。口中喃喃，即甚异之。至七月十五夜九点钟，尚在陛前乘凉念佛。忽呼香灯曰我要回房。香灯即扶之入房。师云，吾今晚要归西方矣，赶快燃著灯来。说毕，上单养息、默念佛号，十一点钟香灯呼之不应，急请诸师为之助念越三刻，师去矣，翌午入龛，顶上温暖，面貌如生，光润异常，俗眷不忍即化，于塔院内停放十日酷暑炎炎绝无秽气。识者咸称念佛功德，不可思议。然亲自见闻，亦不禁赞叹希有矣。</p>
<p><a name="a21"></a><span style="color:#333399">跋［中有二处节略经文，以乃至二字代之。请查经文自知］<span lang="EN-US"></span></span></p>
<p>尝闻诸佛无身，般若实为其母。如来无住，净土即是其家。故心经云，三世诸佛，依般若波罗密多故。得阿耨多罗三藐三菩提。仁王经云，三贤十圣住果报，唯佛一人居净土，二经明训，昭然若揭，更复何疑。所以古今知识，每以金刚般若，与阿弥陀，二经合刊并行，上契佛心，下利群品，以期人人同开般若正眼，个个同归净土家乡，以慰世尊出世利生之本怀。惜仍有知见不明之士，处处堕于断常。见经说空说有，不知真空不空，妙有非有，空有无碍，性相圆融之中道实相。即固执二边，认作顽空实有而谬解之。多有在家二众，见金刚经云，凡所有相，皆是虚妄，及一切有为法，如梦幻泡影等破相显性之真空义。便谓与阿弥陀经及十六观经，详说西方净土依正庄严，即相即性之妙有义，大相迳庭。视作冰炭不相容，水火不同器，而大兴疑问，不知净土之依正庄严，即一色一香，皆具实相之妙有非有，古人所谓三千有门有不有者也。般若之一切皆空，即实际理地，不受一尘之真空不空，古人所谓十二空门空不空者也。般若、净土、空色圆融即心经云，色不异空，空不异色，色即是空，空即是色者是也。</p>
<p>不慧自虽苦恼，向对不明此理之人，平等怜愍视之。若真自不明了，求释疑难者，固应与之详明解说。即有一辈自作聪明，以凡夫知见妄测佛智者，硬谓阿弥陀经与十六观经等所说，确无其事，宛同庄生寓言。此种谤大般若落于断见之士，真令人痛心疾首而怜愍之。更当与之详细解释，冀期憬然觉悟，以免自误误人。如三十六年春，某君特，邮函致诘。初将其弃有著空之谬见，详说一篇。继云，如以此为邪见，而云极乐国土，在大千世界，实为有相可指，且有固定方所。若按金刚经所示，凡所有相皆是虚妄，一语而推论之，则七宝楼阁等，为虚耶。抑为实耶。为虚，便非吾人最后之归宿。为实，则经语具在，更作何解，云云。三十七年冬，又有某君，作读阿弥陀经后一文，油印遍散。内自云，某对阿弥陀经，疑之者久，今已悟矣等语。其邪知谬解，盲引众盲，相牵入火，较之前者，有过之无不及。前者，要人在一个大千世界内，指出西方极乐，即可简直说其尚未见过阿弥陀经。今者，更说如西方极乐，确如娑婆国土之实有，今有许多探险家，何以探不著。又云阿弥陀经，从何起至何止，皆是佛说之法。故知西方依正等，宛同金刚经六如之一切有为法，可知实无其事云云。［森不愿人有此邪见，故来留其文今略撮其大意如此］此人以探险家能否探得，为实有实无之据，真可谓瓮里醯鸡，又专以佛说西方净土，为一切有为法。保留其他肉眼可见，妄想可缘之一切尘境，在一切有为法之外。如此知见，尚自诩为已悟。岂不令人喷饭。即谓其从未闻过佛法，亦不为过，既读阿弥陀经，佛说西方极乐，在十万亿佛土之外，仍以探险家探不著，便认为实无。且金刚经中说，随说是经，乃至四句偈等，当知此处，一切世间，天人阿修罗皆应供养，如佛塔庙。又华严经，首列天龙八部，较余经特详。经中复有升须弥山项，及升某某天宫等品。［须弥山与夜摩兜率等天宫在此一个小世界之内。而须弥仍属地居，均恐无人探到。纵使须弥即如今人所说是某山，似人可到，即到者，又何人见到四王，忉利等天宫么。此等天宫，同属六凡境界，世人肉眼尚见不到。况佛菩萨之圣境，又况在十万亿刹之外之极乐佛境乎］。经中有云，佛身充满于法界，普现一切群生前，随缘赴感靡不周，而恒处此菩提座。又云，清凉山，文殊菩萨，有万菩萨众，围绕说法，常住其中等语。又法华经，宝塔品，说多宝佛塔，从地涌出等。华严、法华、及诸大乘经，说诸佛菩萨不可思议之境界等，实多难胜数。不特佛经，即典籍记载，如法照大师，至清凉山，亲见大圣竹林寺，文殊，普贤、教令念佛等。均形容逼肖，究与佛说西方境界可异。他又见过那个探险家，探到了上述各事情形为如何。若均未探得，他自己又未见得，则他所据之金刚，与经中之王之华严，法华及其他许多记载均不足据，亦应与净土诸经一同弃之乎。知见如此，则三藏十二部之圣教，都无几许可依据。不待外界反对者之毁灭，被他们自号了解佛法者。毁灭殆尽，宁不令有心护教之人，痛哭流涕。又此辈知见如此，不特经典记载，今人未及目见者，而与疑问，认为无有。即如定海县之普陀山梵音洞，与宁波阿育王寺之如来真身舍利，十人同观，每每各各不同。或一人同时，随观随变等奇异。森已亲见，他因未见，亦难免疑为瞎说。如此之人，正如深山僻壤之乡愚，闻人说太平洋等水乡境界，大都诧为怪异。不特此也，即京扈苏杭之人，与闽赣交界山居之人，各守故土互闻两地不同之事境。与极南极北之寒热彼此远闻，匀难免互相诧异，疑为瞎说。［森在四十年前即如此］真所谓井蛙不足以语沧海，夏虫不足以语寒冰。</p>
<p>上述二君皆属俗士，不知佛法，固无足奇。复闻有高登法座之人，亦公然对众曰，他们所说西方极乐，念佛求生等，是假的，没有的，与上述二君知见，同坑无异土，毁谤呵斥，或有过之。如此，他们认定西方极乐净土，确是假的，空的，虚妄不实的。则其认定自己四大假合，五阴积聚之身心，与肉眼可见妄想可缘之五浊恶世一切尘境，为真的，有的，永劫不坏的，自不待言。今不须请教如何高明善知识，即稍知佛法大纲之缁素，亦自知他们认西方净土为的确无，则堕外道断见，认自己身心，及诸外物为真实有，即堕凡夫常见。如此，于净妙解脱之法堕断见，于秽浊缠缚之法堕常见，自称佛徒者尚如此，无怪俗人专争目前现有之权利，不畏因果报应，酿成当前之痛苦。不知佛说三藏圣教，处处不离八十，与三谛，三观，故中论云，不生亦不来，不常亦不断，不一亦不异，不来亦不出。又云，众因缘生法，我说即是空，亦为是假名，亦是中道义。未曾见一法。不从因缘生，是故一切法，无不是空者。不知八不（见前）三谛，［真谛俗谛中道第一义谛］。三观［空观假观中观。］之要义。纵不堕外道断来见，便堕凡夫常见。最高者，亦仍是二乘偏空见。堕此诸见，而妄谈佛法，即难免自误误人。［须知三谛，三观乃佛法之纲要，皆圆教圆妙之深理。二乘尚不了解，亦无怪，不知佛法之凡夫不知。又须知，俗谛之俗，非鄙俗，雅俗，之俗，乃以建立施设，名之为俗。假观之假，亦非真假之假，亦建立施设，名之为假。此等深理，与世俗文字之解释，稍有不同，即与上述他们说西方是假的之假，亦大异，因他们全同世俗知解而说真假故。此须分清切勿误会］</p>
<p>三藏圣教，处处无非显示三谛，三观之文，满目琳郎，不能繁引。今就他们据以破净土之金刚经，略录数则，请看又作何解。第八分，所谓佛法者，即非佛法。［究竟有佛法否］十三分，如来无所说。［究竟有说否］又云，诸微尘，如来说非微尘，乃至是名三十二相。［究竟有微尘与世界及三十二相等否］如此事事显示三观妙旨，即金刚一经，便难枚举，究竟他们看作是有是无。又第十分，庄严佛土者，即非庄严，是名庄严，十三分，佛说般若波罗密，即非般若波罗密，是名般若波罗密。他们疑作大相径庭之般若，净土，金刚经同作是说，他又作么生会。又微尘，世界，与三十二相等，金刚经十三分，悉皆知是显示。则举世间色空明暗，法法头头，又何一不可如是。今例之曰，佛说西方极乐世界，即非西方极乐世界，是名西方极乐世界，则与金刚经诸如此类，是同是别。勿谓丑妇效颦，吾信如来现在常寂光中，亦当默许。</p>
<p>不慧更有请问者。即他们据以破净土为妄之凡所有相，皆是虚妄，及一切有为法等，二语。究竟他们自己四大五阴之身心，及妄认娑婆实有诸尘境，可能拣出那一个在凡所有相，及一切有为法之处。若云能，何者非凡所有，及非一切有为法。若云不能，则他们之五阴身心与一切尘境，自应先行虚妄，先行空到干干净净，与视西方净土一样空无，而后才可说西方净土是虚妄，是空无。佛未许你拣出自己身心，尘境等，在凡所有相等外。你独私自强欲保留，而单破净土为虚妄空无，有是理乎。或者难曰，既是娑婆，极乐，同是虚妄空元。又何必多此一举，叫人决定求生极乐。森即应之曰，是娑婆，极乐，同在华藏一真法界之内，同是唯心所造，唯识所现。说有同有，说无同无，固是应尔。若论一净一切皆净，唯佛一人究意圆证。其余九界众生，各有净秽差别不同。是以如来于清净一法之中，开权显实。说秽说净。正如人之一家厕所，寝室，以及书房厅堂等，同属一家所有，了无分别。须知娑婆，乃吾人业力凡夫，无量劫来，以狭劣我执，起贪嗔痴等诸烦恼，浊恶唯心所造之厕所。［读法华经譬喻品等自知］极乐，乃阿弥陀佛，无量劫来，以大悲愿力，修戒定慧等诸功德，清净唯心所造之厅堂。［读无量寿经等自知］世尊彻底悲心，苦口叮咛，叫吾人离娑婆，生极乐者，正如人之父母，叫无知小孩，勿恋厕所，快到厅堂，等净地读书安居，同一爱护之深心。更真切百千万倍。请问反对生西之人，能以食息起居等，均在厕所也乎。纵使已证人空法空净秽一如了无滞碍一任称讥苦乐利衰毁誉八风不动刀割香途何苦何乐，如世尊往昔受歌利王这割截，及静蔼舍身护法等。［能与否欤：恐未梦见。］仍应知维摩经云，虽知无起灭，示彼故有生。乃至虽知诸佛国，及与众生空，而常修净土，教化于群生。及永明大师，七次均拈净土阄，即昼夜十万弥陀万善壮严回向净土。维摩，永明，均古佛示现，均力倡净土。吾人之功德智慧，请与一较，究当如何。吾人虽稍知空理，毫无实证，及连三观，八不等义，均茫然不知。独欲反对二大士，鄙视净土而力抵之，究不知其有何所据。［他们所据者，不是错会佛经祖语便是古人于经论尚有缺疑处。请阅了公本论自知］不慧见闻及此，久欲略抒管见［除对此一问题外，任何文字均无工夫。故原拟隐名，以免又作文之讥］。冀挽正法于一线。终因无暇搦管，难遂鄙怀。今春吾久承慈诲之了公法师，传示所著之般苦净土中道实相菩提论。森拜读之下喟然叹曰，吾师此论，实为先得我心者，不特森欲言者尽言之，即森思索不及者匀和盘托出。彻底圆明。复承命序引，自然浑忘固陋，不辞狗尾续貂。一以稍抒积悃，二希得附骥尾，微资劝导。但法师宏论。及此琐言，语虽粗率，意出真诚。均无门户知见，［净土原无特立门户请查古今推尊之莲宗诸祖与其他各宗代代相承者不同，自知森非妄语。云妻答曹鲁川云：居士尚华严而力诋净土，老朽业净土而极赞华严。森虽无状，意亦如是。不特华严，即凡显密性相禅教律等诸宗经论著述，森皆恭敬信受，不敢加一字之毁谤。唯苦浅陋，力不暇及，故只学净宗］。亦非人我斗争，虽一切不及古人。总无非永嘉云，圆顿教，没人情，有疑不决直须争。不是山僧逞人我，修行恐落断常坑，之一片愚诚，良由净土一法，不特与诸宗毫无抵触，而实有辅助诸宗不易悟证之大益，所以龙树称为易行疾至之道。古德亦云，子若已悟，则净土之生，万牛莫挽。又云，悟后若不求往生，敢保老兄未彻在。此皆古德大彻大悟之后，切实虑到末世凡夫无生难证之吐肝吐胆语，亦即古人云，明知生是无生之理，为什么却被生死之所流，因有如此剖心沥血之痛心语也。森今竭诚尽敬，奉劝未信者生信，已信者增长。即一向反对净土者，今亦破除成见，翻成正信。勿谓法身周遍。本无去来，无念无生，又何用念佛往生，须知永嘉云，谁无念，谁无生，实有无生无不生。天衣云，生则决定生，去则实不去。梵天云，身在华中佛现前，佛光来照紫金莲，心随诸佛往生去，无去来中事宛然。此皆表现生与无生，一体圆明，了无障碍，正合心经妙旨，以无所得故，得无上菩提。今亦例之曰，以无所生故，生西方极乐岂不快欤。</p>
<p>且欲生西方，须如何用功修持，法师所著之入香光室，与此菩提论，发挥尽致，读之自知，无须喋喋。今此琐言，但望一切同论，依古今净宗诸经论，与印老法师，及了公等各著述，如说修行，自得一生了办，故森每日功课三次回向，末后皆依普贤菩萨偈语，普愿沉溺众生，速往无量兴佛刹。今则更进一步，愿诸反对净土人，从今觉悟生正信。忆佛念佛蒙摄受，同住西方安乐国。庶诸佛之母可亲见，如来之家好安居。两土教主之本怀可畅。历代祖师之婆心均安，即了公著斯宏论之悲愿亦慰。区区愚诚，尽于此矣。</p>
<p>佛历二千九百七十六年荷月</p>
<p>观音大士成道日苦恼比丘德森写于灵岩永不作文之关中</p>
