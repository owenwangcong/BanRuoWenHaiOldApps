<h1>《黄叶闲谈》第三讲 假说五法</h1><p> ｛甲｝、起信 </p><p> 三门惟信得入，民无信不立。雪岩钦曰：“山僧五岁出家，在上人侍下，见与宾客交谈，便知有此事，便信得及。”又信为道源功德母，无论胜行劣行，非信不起；上智下愚，无信不立。大德胜业，当人每忽而不趋。或趋而不至，乃至沉沦六趣，流浪生死者，信不信也。不然宁有饥逢王膳，弃而不餐邪？信之树不可缓矣。故曰：一入信门便登祖位。然信德弥多，今略立二，以开来者。如十信等，当人阅教而通，固非此立也。一迷信，二实信。一、迷信 </p><p> 迷信非信，非信却信，故曰迷。谓所缘境未彻了知，依他起自认识而信也。如病渴者，不知茶可愈而求愈于医，医曰：饮茶。病者须信自有病，信有病当医，信医能愈病，信茶能解病而遂饮，皆迷信。何也？渴尚未解，何知能解？故曰：依他信非自信，曰迷信。二、实信 </p><p> 实信无信，无信乃实。如病渴者，既知自病知病求医，医令饮茗。饮茗既已，觅渴已无，信于何有？如是而信，曰实信。当人生不知来，死不知去，舍生受生，虚萦苦乐，头出头没，荡不知归。先圣悯之，为设檀度，广开则八万四千，略举尽四摄大度，要皆非信莫御。三藏十二亦不过生起学人信心，激发初机疑情耳。盖疑极而信生，信极而疑亡。信疑交丧，实相炳然。倘不借激于信，假权于疑，胜径莫游，苦海何济？六度四摄，三藏十二衍文也。昔者纯阳信黄龙激发而碎琴。文悦疑清素，风规以分果，皆能发明大事，了彻因缘，故曰：万行莫先于树信、信树而道自通、德斯懋矣！ </p><p> ｛乙｝、依师 </p><p> 是法分二，一择师，二事师。若盲师言事，非君子之行也。事不慎始，义则鲜终，行人进业，必难及成。首说择师。［一］、择师 </p><p> 是法圆成，当体即是。自无始来，不曾生不曾灭，无去无来，无常无断，非空非有，非短非长，觅自己冤　，何有于人？矧曰师邪？然自无始迄今，又非师莫办。比来师道衰微，至可悲痛，咎固在师，非仅关乎来学也。大慧杲云：古人见你迷却路，为你作指路头人而已。实允禅道佛法可以传授。才说有传有授，便是邪法，说理说事，就正说邪，尽是非法。那堪更说有玄有妙，可以传可以授乎？故民有传有授是无明法，是有为法非智慧法，非无为法，不然，若以奇特玄妙在胸中，抄在册上，递相沿袭，口耳传授，诩为宗旨者，是邪毒入心，不可治疗，古德谓之谤般若人，千佛出世不通忏悔者也。昔雍正序《永嘉集》云：黄梅曹溪密室夜分，传衣授受，究何曾道一字邪？曾溪云：自性自度。黄梅云：如是如是。既自性自度，则黄梅何授？曹溪何受；永嘉之于曹溪更可分明，举似天下。永嘉参承只一宿耳，观其问答语句，全是逆水之机，毫无顺水之意。然则曹溪何授？永嘉何受乎？不知无授无受，永嘉正从此得曹溪法乳，不可诬也。故曰：不依师授而亦非师莫办也。 </p><p> 若然有传有授，说妙说玄，已远隔三千。矧乃龙虎坎离，修性修命，荧惑人家男女，毁坏先圣教言邪？孟子曰：“杨墨之道不息，孔子之道不著。”比来邪师诐说，上下盈盈，己觉者习而不迁，安于旧染，未觉者昧而不返，未历新趋。天下昏昏，暗然失钧。祸固逾于洪水猛兽也。昔富枢密季申以此道叩大慧杲，杲曰：“切不可被邪师辈胡说乱说引入鬼窟里，闭目合眼作妄想。迩来祖道衰微，此流如麻似粟，以盲引盲，牵入火坑。虽暂拘得个臭皮袋子住，然意识纷飞，犹如野马，宗杲亦尝为此流所误。后来若不遇真善知识，几至空过一生。每每思量真是叵耐。以胡不惜口业，立救此弊。”在彼宏时，禅德遍丛席，而守静守默去道已远，况曰龙虎坎离，修性修命邪？不彻其非，极其甚，则放僻邪侈，无所不为，以善回而遭恶果，龟玉毁犊，伊谁之咎？师实为之，非仅此也。 </p><p> 昔婆修盘头一食不卧，六时礼佛，清净无欲，为众所归。閦夜多尊舌将欲救之，谓其徒曰：“此遍行头陀，能行梵行，可得佛道否？”徒曰：“我师精进，何故不得？”閦夜多曰：“汝师去道远也。设苦行历于尘劫，皆虚妄之本。”其徒同愤，厉声问曰：“尊者蕴何德行，而讥我师？”閦夜多曰：“我不求道亦不颠倒，我不礼佛亦不轻慢，我不长坐亦不懈怠，我不一食亦不离食，我不知足亦不贪欲，心无所希名之曰道。”婆修闻已，发无漏智。苦行如彼，犹曰远道，何去何从，不筮卜而烛照。胜行自起，邪途远离也。 </p><p> 然则必如何而曰是？　 </p><p> 昔黄檗问百丈曰：“从上古人以何法示人？”百丈据座。檗云：“后代儿孙将何传授？”百丈拂衣便起曰：“我将谓汝是个人。”大慧杲云：“这便是为人的样子。”又何曾教汝乾坤大转，阴阳大交，龙虎坎离，修性修命，如是放言诐语邪？先圣云：宁可破戒如须弥山，不可，被邪师熏一邪念如芥子许在情识中，何也？如油入面，永不可除。故曰：咎固在师，非仅关乎来学也。或比“彼阴阳丹道者，如是过患，自当摈而不治，绝而常离。然则万行门中不舍一法，谬也。”曰：“否！明乃心，贩夫牧竖尚称胜行；不见性，三藏十二允为魔说。” </p><p> 进云：“若然必曰何修而后见性明心？” </p><p> 曰：“莫妄想，踏踏实实学佛，等如上说而无过患，必戒律精勤者，方堪作师。师之难值不亦甚乎？”［二］、事师 </p><p> 既值师也，或慢而不事，事而不虔，虔而不恭，业必不修，德必不进。爰以下之五事律之，所作必办。一、言。 </p><p> 言无善恶，一出师口，炫如章甫，义无非谤，宁有纤违？苟涉稍疑，必滋大过。雪峰所以三上投子，圆悟终至一病金山。二、理。 </p><p> 理无是非，一经师许，重如典谟，义无稍异，宁可轩轾？苟越其藩，必滋大过。文益抉择于地藏，洛浦服膺于夹山，其先例也。［三］、事。 </p><p> 事无违顺，一出师门，严如王令，义无稍诿，宁有迟违？苟怀去取，必滋大过，所以临济领命而赴公安，丹霞闻语而趋南岳。［四］、行。 </p><p> 行无胜劣，一即师躬，端如圭玉，义无稍轻，宁有讥毁？苟怀愆尤，必滋大过。慧勤阻恨而闭户，清远兴疑而之他，其先例也。［五］、养。 </p><p> 师恩逾父母，盖父母生汝色身，师生汝法身也。色身累劫无穷，父母尘沙难计。此法身者实生自师，师只一师，法只此法，且生则永生，理无生灭，宁有断常？故曰恩逾父母。然有二法事之，一身供养，二法供养。身供养谓口体之奉，法供养谓荷担大法，宏济苍生。等如上说而依师，非曰行全，然亦庶几矣。 </p><p> ｛丙｝、勤三学 </p><p> 树信依师，舍三学而业何修、德何进？三学者，戒定慧也。无戒而德莫全，无定而事莫成，无慧而智莫显。德者仁也，慧者智也,事者勇也。释曰戒定慧，孔曰智仁勇。东方有圣人焉，西方有圣人焉，此心同，此理同，盖不同即非圣人。古德云：“同一鼻孔出气。”故曰：十世古今始不离于当念，无边刹境自他不隔于毫端也。然学人致力于斯，每生多异，今以二法揭其咎。 </p><p> 《一》、志困平常。尝自念言，是三学者人人能作，人人能解，实无奇特，宁有胜行？以白乐天之贤，白鸟窠言，犹曰三岁孩儿解得，况其余乎？惟以平视，遂忽不趋，无始沉沦，长劫没顶。古德讥曰：“近山无柴，近河无水。” </p><p> 《二》、心埋怠忽。未了当体圆成，无德不具，放心不系，怠忽趑趄，谓此三学，圣者所居，凡庸宁至？或云法尔如是，何假他术，以智隍之精勤，未遇玄策，犹困半涂；慧南之勇锐，不识云峰，尚落寞臼。况其余乎？惟以怠居，遂远离勇。古德曰：几多鳞甲为龙去？虾蟆依然鼓眼睛。此略立二支，余固不及也。依次第言三学，启当人之一行。 </p><p> ［一］、戒学 </p><p> 沙弥十戒，比丘二百五十戒，善萨十重、四十八轻戒，密乘十四，优婆塞优婆夷等，乃至八万细行，统曰戒也。无戒何以全德？德不全行焉尚？尚行全德，君子胜行莫尚乎此。行人无始落没天涯，还家路迷，荡不知返。邪师诡说异论庞然，今欲回车，途何由识？此戒者指途的要，依要而行，安全抵舍，故曰：“佛涅槃后，以戒为师。”《永嘉集序》曰：“非戒不禅，非禅不慧。”或曰：“湛堂准谒梁山乘，乘曰：‘驱乌未受戒，敢学佛邪？”准捧手比‘坛场是戒邪？三羯磨梵行阿闍黎是戒邪？’乘大惊。又有以戒定慧学问一古德者，德曰：‘我这里无如是闲家具。’” 又嵩岳元圭答乞戒者曰：“汝既乞戒，即既戒也。所以者何？戒外无戒，又何戒哉？又曰：“若能无心于万物，则罹欲不为淫，福淫祸善不为盗，滥误疑混不为杀，先后违天不为妄，昏荒颠倒不为醉，是谓无心也。无心刚无戒，无戒则无心，无佛无众生，无汝无我，孰为戒哉？”云云，如彼说又何邪？曰：是法非语言能诠，意识能缘，汝辈但紧紧记着、守着：无戒而德莫阶，无舟而海莫泛，则得矣。何也？在他既阶既泛之人，何德非戒？何行非戒？何事非戒？若然持邪犯邪，开邪遮邪，开遮持犯之法，以权信愿行证之趣为实，因权及实，既及实已，云何是戒？云何非戒？然未济海者，固不可忘乃舟也。行人行人，即应严守下之五戒： 一杀，二盗，三淫，四妄，五酒。又此五戒者，任何一戒严守专工，悉能了彻本来，发明大事，况尽持乎？他方非计，以吾土言，道宣辈其先例也。 </p><p> ［二］、定学 </p><p> 记曰，“知止而后有定。”佛曰：“奢摩他。”天台大小止观，定相千差，定名匪一，曰定则不二。佛说无量法门，总摄止观。止者心一境性，观者抉择法慧。心一境性缘无分别，抉择法慧缘有分别。无分别断烦恼现行，有分别断烦恼随眠，二者相依，疾风扫叶。若曰偏废，必覆辅车。又止者定也，观者慧也。今以观糅杂于定学，共立一节者，盖以遍言，无止非观，无观非止，且欲于下文第四节，间彼参话头等四法也。黄叶止啼讵实义乎？是皆路途之方便，非及奥之良规。若及奥也，则此戒定慧学皆为闲话，尚何所谓糅杂非糅杂邪？然此止观亦开为二： </p><p> 一、胜妙止观。先得止而后起观者； </p><p> 二、随顺上观。依学人功行方便次序不定。曰止观，曰胜妙，曰随顺，种种名，种种法，悉以实诠人无我、法无我为其究竟。当人苟直下无我，无我则无心，无心则无法，无法则无人，而大用繁兴也。曰止曰观，讵不悖乎？其或未然，刺股封衾，宁忘载道？既载道也，而于此道起大障碍者，厥有多咎，今但及二： </p><p> 一、昏沉，心身于所缘境，无堪能性者，昏沉也。如心缘无念而定久，渐心昏身疲，继至睡眠等。修定行人最难辨者此耳。盖掉举易知，昏沉难捡，古人于此乃开二门，一粗二细。粗固无论，细为如何？渭于所缘境稍不明显，心无策励，皆昏沉也。比来同辈每印个似清净境界，或少许光影者，即曰得某定、某三昧。以余勘之，皆昏沉也。去圣日遥，谬阳焰而曰清波，可无惧乎？ </p><p> 二、掉举，贪彼前境，妄计过未，摇心异趣，随业散乱者，掉举也。如心缘无念而定久，则放心不求，自意不牧，遂至朋从。尔思修定行人，人百其病，苟无昏沉掉举，无论何人，当时泊然在定，讵有他哉？一切止观法衍文也。 行人既不越乎止观，然则缘当何缘？此无定法，要以行人乐欲及烦恼轻重而为对治。略开六法： </p><p> 一、贪重者应缘不净法； </p><p> 二、嗔重者应缘慈悲法； </p><p> 三、痴重者应缘缘起法（十二缘起）； </p><p> 四、慢重者应缘界差别法（地水火风空识）； </p><p> 五、寻思重者应缘出入息法； </p><p> 六、等分行者应缘各别缘上诸观。止观理趣既已粗知，于焉起行得地为上，古哲择处，人物悉宜，四时咸序，曰山、曰海、曰崖谷、曰市廛，总以便利行人，不害进业为是。当人自检。既得地已，行住坐卧无非道场。为利初机，故言坐法。金刚坐、狮子坐、七支坐等，生有多名，名有多德，都非此急。今以下之九法为行者的趋，若忘筌蹄，是此非此，均无不可也。 </p><p> 一、跏趺或半跏趺（如有病或吃苦随坐亦可）； </p><p> 二、坚脊（直如树铜钱）； </p><p> 三、平肩（肩须放松）； </p><p> 四、手置脐下四指处结定印（右手放在左掌上，必两大指微微相触）； </p><p> 五、项微俯（项左右有脉如鱼鳃，出入循环冲动内气，故易掉举，微俯则压二脉不动，自然在定也）： </p><p> 六、唇合任其自然； </p><p> 七、舌抵上腭； </p><p> 八、眼微开，自鼻端下视（远五尺近三迟）； </p><p> 九、呼吸任其自然。 </p><p> 行既趋乎上阶，业每新于日异。笃行固一，业相繁多。先圣以九法表之，令行者无栖故窠，日新乃德，甚可追也。今示定相，亦曰止相，当然应有之过程如次： </p><p> 一、 内住：即念住，摄外攀缘，离内散乱，最初系心故； </p><p> 二、等住：即续住，于所缘境相续而转，微细系缚渐略故； </p><p> 三、安住：或失念，或驰散，能复敛摄故； </p><p> 四、近住：收摄失念，及驰散已，能如理安住； </p><p> 五、调顺：思维定生功德，乐察烦恼过患，令其调伏心不散乱故； </p><p> 六、寂静：于粗寻思烦恼，能起正念，断除令心不流散故； </p><p> 七、最寂静：于极寻思烦恼亦能断除，或时失念率尔现行，亦能治伏，如是等过，令不更起故； </p><p> 八、专住一趣：于所缘境，恒常相续而行功用故； </p><p> 九、等持：于所缘境，恒恒相续，无功用故。是九相者，修定行人必经之程，得等持已，心一境性，即时身心轻安，名为得止。止者定也，行人证此轻安，即得定也。然此亦有四胜相，恐学者昧而不察，得少忘全，特开四法，检其伪真： </p><p> 一、头项似重，而无损恼； </p><p> 二、遍身如风，内触妙乐； </p><p> 三、身内如满溢状； </p><p> 四、于诸烦恼乐断能断。 </p><p> 止既得已，由此起观，曰妙胜观。以外道例，止共而观不共。盖外道有止而无观，纵曰观，非此之观也。观亦开二门、六事。二门者，一、正思择，二、正极思择。正思择缘尽所有性，正极思择缘如所有性，此复依六事而行，观察如次： </p><p> 一、义，谓于所缘，依圣言教而明了其义； </p><p> 二、事，谓由义所指之一切事； </p><p> 三、相，谓所缘之事，思维其自相及共相； </p><p> 四、品，谓依义及不依义，所得善果恶果； </p><p> 五、时，谓于过未现决定如此； </p><p> 六、理，理又开四： </p><p> 　（一）、观待道理。以观待而自明(如烟起而知有火)； </p><p> 　（二）、作用道理。以作用而自明（如笔墨人作用而成字)； </p><p> 　（三）、证成道理。以证得而自明(如饮茶已而渴解)； </p><p> 　（四）、法尔道理。不待证而自明(如三加二等于五〕。既得止已，依轻安力起分别观。观法虽多，我空观最为殊胜。所以者何?以此观者，能破根本我执也。如是分别思维，因止以观，因观以止，有时全止无观，有时全观无止，有时观止双忘，有时止观共显，时时增上，了体明静，所观能观，一切不系，内心外境，了不可形，而当人在此过程之中，所见如虹如电，如日月，如流星，胜境劣境，光影非光影等一切境界，不舍不取，无憎无爱，一一消归自性，乃曰观果。上说杂摘经论，百中仅一，行人但企于此，曰观曰止其庶几也。然略而未及者，止观之前行资粮，并正行时之助行，与断除沉掉之方便耳。宁可忽乎?权开三法，次略说之： </p><p> (一)、未修止观前应具之资粮备预不虞，先哲所钦，矧应具之资粮乎?诗曰：“乃裹糇粮”，唯识于斯，特立一位，曰资粮体，固不可忽也。今依论摘四： </p><p> 一、地随顺，上文已粗说，即得爽垲之地等； </p><p> 二、戒清净，戒如筏，舍筏何渡? </p><p> 三、远离欲欲如系，离系乃行； </p><p> 四、应决定三见： </p><p> 　（1）、出离见，人天六道，善恶诸业，皆为有漏，决不染不着； </p><p> 　（2）、菩提见，即觉也，行人当净佛国土，成就众生，难行能行，决不推诿； </p><p> 　（3）、空见，一切法因缘而生。 </p><p> (二)正修止观之助行 </p><p> 借错攻玉，尚咏他山；展此胜行，宁忘助伴？缘苟有愆，过患立显，废半途返归车者，悉由此也。先圣悯之，爰开六法： </p><p> 一、睡眠适度：是睡眠者，本系过患，身不堪能，乃暂休息。行者应作如是思维、务于自所缘自思择，审度如理，即在睡中亦不忘失。睡眠时间亦须适合，总以回复疲劳为度，过短过长皆为过患。睡眠方式以吉祥睡法为是。盖此式诸圣所由，能除恶梦及贪着睡眠等诸过患也。 </p><p> 二、食知量：万病多从食有。讵知食即是病?行者食时当作疾病想，防护想，不自在想，报恩想，药想，如量而止。［　三、密护根门：色声香味触等，本自虚寂，当体即空，如空无染，仁者自闹。苟不取相于外，云何能动于中?内外翕然，天君寂然，漏泄远矣。 </p><p> 四、正知而住：义所当为，力所能为，如理而为，不躁不诿，为而不为，不为而为，无间无遗，一派圆成，法尔如是，曰正知而住。 </p><p> 五、发露忏悔：日新又新，德基于悔；讳恶自封，善无由迁。讳恶岂君子，迁善非小人。欲完大事于将来，宁潜过患于今日?过而不潜，悔德尚矣。 </p><p> 六、恳祷加持：《易》尚感通，爰立垦祷。恳祷曰感，加持图通。感而遂通。物且云然，君子胜行，宁忽乎?此密乘之所以重礼拜，而诸宗之所以有祈祷矣。斯法也，大人犹驭，矧彼初机? 如是六法，行人朝斯夕斯，借助于彼，所作必办。 </p><p> (三)正修断除沉掉方法 </p><p> 曰止曰观，从本以来，人人具足，个个圆成，亦非他得，不从师授，且非修有。若修而有，小乘法、外道法、邪法也，讵正法、无为法、无上大法邪?良以沉、掉二障，趋役行人，不驰则昏，遂昧本来。若无沉、掉，当下即通。不求已得，及通也得也。沉、掉亦是本来一切，何非大用?若然，行人未通、未得者，固不得言无修也。修者何修?去沉、掉耳。此开六法，果当人直下，心如虚空，不着空见，应用无碍，动静无心，凡圣情尽，能所俱泯，则性相如如，无不定时也。于焉千法皆赘，一法也无，况云六邪?检之! 勉之! </p><p> 一、掉举时应修止； </p><p> 二、昏沉时应修观： </p><p> 三、修止修观于沉、掉仍不能去，应起经行或讽诵、持念、忏悔，总以远离为是； </p><p> 四、掉多者，应多观五欲过患； </p><p> 五、沉多者，应多思维定有功德； </p><p> 六、沉、掉俱无者，应修行舍，稍缓功用，看止是何法，观是何行。能观所观，为自为他，自然头头上显，物物上明也。如是等法，当人倘一觑觑破，曰止曰观，曰戒定慧、曰三藏十二，胜劣一切等说，都成话柄也，讵不毅然大丈夫哉？苟自缚而求解，无病而长呻，三世诸佛将奈尔何？ </p><p> ［三］、慧学 </p><p> “恰恰用心时，恰恰无心用；无心恰恰用，当用恰恰无，学学何道？会会何法？有学有会，恰恰学错会错。”“然则无学无会邪？”曰：“否否：有且错，况无邪？” </p><p> 进云：“有无不居，学人究从何会？” </p><p> 先生曰：“当人开眼闭眼，凡所见色，皆是见心，心不自心，因色故有。汝但随时言说，即事即理，都无所碍，即菩提道果也。菩提道果者，慧果也。慧果者，佛果也。能如是即上趋乎三藐三菩提也。宁舍此而别有他学曰去取邪？故曰道不属修，若言修得，修成还坏，即同声闻；若言不修，即同凡夫。或曰初机者不言修，云何达道？况今之修道者遍诸方，何邪？” </p><p> 先生曰：“自性本来具足，但于善恶事上不滞，唤作修道人。船子诚曰：‘藏身处莫踪迹，莫踪迹处莫藏身。’唤作修道人。不如密多曰：‘出息不随众缘，入息不居蕴界。’唤作修道人。百丈曰：‘即此用，离此用；离此用，即此用。’唤作修道人。’舍此不图，取善舍恶，观空入定，悉属造作，统摄驰求，讵知转求转疏，转疏转远，穷劫不能履乎上阶而趣慧果也，悲乎！悲乎！“六祖能曰：‘若得解脱，即是般若三昧。’般若者智慧也，三昧者正受也，舍此则邪则愚，而非至行也。般若三昧即是无念。何名无念？见一切法，心不染着，是为无念。用即遍一切处，亦不着一切处，但净本心，使六识出六门，于六尘中无杂无染，来去自由，通过无碍，是为无念。若百不思，百不想，合眼瞑坐，常令念绝，即是法缚，乃边见也。不名无念，不名般若，讵曰三昧邪？马师曰：‘前念中念后念，念念不相待，念念寂灭，唤作海印三昧。’是法也，不历阶梯，亦无顿渐，悟此即登佛地，一切不假他求。曰上根，曰中根，曰下根，曰三学，曰多学，曰万行，曰一行，皆方便而言，就行人迷悟示践履差齐耳。今兹权开四法，导彼初机。若曰悟门极尘沙罔罄开一法已云多，固不计也。” 　 </p><p> 　（一）随体消 </p><p> 长庆叩百丈之室，曰：“愿识佛性义。”丈曰：“大似骑牛觅牛。”庆曰，“识得后如何？”丈“如骑牛人归家。”庆曰：“未审始终，如何保任？”丈曰：“如牧牛人执杖视之，不令犯人禾稼。”庆从兹领旨，享受下半截风光，更不驰求。此随体消之楷范，是法也，易滞在体，而难脱落。古德曰：“就体消停得力迟。” </p><p> 　（二）从缘入 </p><p> 香岩击翠竹以明心，灵源见桃花而悟本，从缘也。古德曰：“从缘入者得力强。”盖谓其直切契证，而远离乎情缘意度也。 </p><p> 　（三）依文字依先圣教言，如理而知，如实而行，或观或止，以戒以诚，丕说诠乎已言，幽理彰于未著，句破《楞严》先型悟则，语阅玄沙竟彻，灵源曰：“依文字。”古德曰：“从文字得力者弱。”盖幽虽渐著，理难彻忘矣。 </p><p> 　（四）参话头此法至易至简，至高至玄，胜行中之特行，要法中之妙法也。以言乎义，空生莫赞；以言乎慧，身子莫诠；摄上中下三根，普过未现三际。行者何修，得闻此法？既闻此法，即得此法；既得此法，喻如金刚王剑，魔来斩魔，佛来斩佛，何坚而不摧邪？伊庵曰：“是法也，穷未来际而不渝。”知言哉！爰以六说，略尽其义。 </p><p> 　1.话头之缘起话头者，黄檗揭于前，妙喜倡于后，比来宗门下客，言趣乎入处，莫不竟尚话头。而古人一言一句，契机契理，息心忘心，发明大事之风，不必曰无，然亦渐寝也。原古人纯笃，大事未明，如丧考妣，异域抉择，殊方趋诚，心摇摇于胜义，情殷殷而神一。孟子曰：“是集义所生。”集义而生，非话头即话头。话头之义实亦潜寓也。末法人情浇薄，集义既难，趋诚者少，而此法门遂应运而诞也。旨哉！旨哉！千古不渝，人百其口，讵能罄赞？ </p><p> 　2．话头之殊胜当人果能直下荐取，探堂过寝，固无论也。其或未然，宁离功用？且谈功用者，不越止观。是法也，止观双运，遮照互通。止则沉、掉皆破，观则体用齐彰。惧显而放，遮以诠实；虑隐而拘，照以明真。不沉不掉，无放无拘，入乎否邪？此观音入德之门，诸菩萨入德之门，三世诸佛一切贤圣入德之门也，然则参法伊何，说如下支。 </p><p> 　3．话头之参法法本无法，无法亦法。今必依法，便摘古德参情数则，似之以新来学。黄檗运曰：“若是丈夫汉，看个公案。”僧问赵州：“狗子有佛性无。”州云：“无。但二六时中，看个无字，昼参夜参，行住坐卧，著衣吃饭处，屙屎放尿处，心心相顾，猛著精彩，守个无字，日久月深，打成一片，忽然心花顿发，悟佛祖之机，便不被天下老和尚舌头瞒，便会开得大口也。达摩西来，无风起浪；世尊拈花，一场败阙。到这里说什么阎王老子，千圣尚不奈你何。”赵州诠曰：“汝但究理，坐看二三十年，若不会，截取老僧头去。”大慧杲曰：“当人当以生死二字，贴在头上。茶里饭里，静处闹处，念念孜孜，心知烦闷，回避无门，求生不得，求死亦不得。到这个境界时，善恶路头，相次绝也。切莫放过，正好把一个话头直截看下，看时不用搏量，不得注解，不用分晓，不得向开口处承当，不用向举起处作道理会，不得堕在空寂处，不用将心等悟，不得向师家说处领略，又不得掉在无事由里，行时卧时，但切切提撕，提撕得熟，口议心思都不能及，方寸里七上八下，如咬生铁橛莫滋味时，千万莫要退志，正是好消息到也。又把一个话头，喜怒静闹处亦须提撕，第一不得用意待悟。若用意待悟，则谓我至今迷，执迷待悟，纵经尘劫亦不能悟。但举话头时，略抖擞精神，看是个什么道理而已。又僧问赵州：“狗子还有佛性无？”州云：“无。”此一无字，便是破生死疑情的刀子也，这刀子把柄只在当人手中，教别人下手不得，须是自家下手方亲，若舍得性命，方肯下手，反之亦须在疑不破处，捱将下去。倘蓦然自肯舍命，一下便休，那时方信静时便是闹时的，闹时便是静时的，不着问人，自然不受邪师胡说乱道也。又日用二六时中，不得执生死佛道是有，不得拨生死佛道是无，但只看个狗子还有佛性也无。州云：“无””如是参法，舍是无法。行人但行是法，无事不办，即名胜行。上行、梵行，可忽乎？ </p><p> 　4．话头之歧路古德参话头得入者，指不胜屈，而策意行心略不外右之理趣。果能把此一心不异，蓦直而行，何坚不摧，发悟可立而侍也。然则话头法门百益而无一害乎？曰：“否！”钱伊庵云：“话头之弊，歧途有二。”伊庵造诣固不足称，然检点斯处，亦有可取，宁曰以人而废言乎？今说之以履行者。 钱伊庵曰：“参话头之弊，厥有二岐。一说道理，二认光影。如参无梦无想公案，忽然自心谓云：不过令断妄想，亦别无奇特，又谓既无梦想何有主公？更以所参在无梦想处，而实悟不在此之类，各各游思，种种妄想，落说道理边收也，参情紧急，忽觉本心，如日当空，或如孤灯独照，或密入无间，或大弥虚空，或金光闪烁，或暗然空寂，或大地平沉，或见佛菩萨像，以及一切殊胜非殊胜，种种皆光影边收。非悟门，非本心也” 上之种种，无一而非透路，无一而非要门，总在当人明得透，信得及，把得住。一闻便信，一信便行，一行便深，一深便直趋，而入间达奥，方堪称为宗门种草。若徘徊歧路，相羊两头，痴云甚矣！ </p><p> 　5．话头之检择检择话头，以何为尚？大慧杲多主单提“无”字，天奇瑞专以“谁”字示人，伊庵则以“无梦无想主人公毕竟在什么处安身立命”，为学人必参，此乃能于八识上大亚一刀云云。余意不然，火器铁器，均能杀贼，任一话头皆可结秀。苟能激得学人疑情起者，便是杀贼利器，固不必拘有义路、无义路，或半有半无义路等。所谓欲尚无所尚，欲为无所为矣。比来丛林，总以念佛是谁交令学人一味死参者，亦可笑也。 </p><p> 　6．话头之罢参问者曰：“参究话头以何时已？”先生曰：“是话头也，在未悟前为方便般若，既悟后为实相般若。未悟前参一话头便是一话头，有参时有不参时，有打成一片时，有走着而片段不成一片时，迄彻后一话头该一切话头，一切话头为一话头，大地、山河、风云、雷雨、四时八节、人我是非，一切三昧，一切修多罗，十方圣哲，四类含生，语的、默的、静的、动的，何一而非话头？学人多到此，参也是他，不参也是他，觅一星儿参与不参皆是戏论，皆是诤语，皆不可得，何时而已？落在何处？当人自检，思之思之。” 曰戒、曰定、曰慧，支开为三，理原不二。任何一学，皆可了彻本来，发明大事。未了彻前三学竞秀，理有万殊；既了彻已，一物也无，事非殊致。以戒言，能持即定，知持即慧；以定言，知定即慧，能定即戒；以慧言，能慧即戒，常慧即定。明其德曰智仁勇，即其体曰法报化，绳其用曰戒定慧。随处立名，立名即真。既有真也，妄即虚形，非离真而有妄，实藉妄以诠真。真妄虚名，三学焉寄？非达天德者，其孰能游？志公曰：“无智人前莫说，打汝色身星散。”大慧杲曰：无智人前莫说，打你头破额裂。”今昔永叹，贤哲徒怀。 </p><p> ｛丁｝、警语 </p><p> 一言知返，千古尚有宪垂；一理契机，当下即明本体。载于史，炫于帙，不胜数也，爰摘古人明言、先哲伟论而次三学之后，再示入德之程。自不捡赘，遑曰说同，意者抛纶江上，或有金鳞破浪而来，非曰缘木求鱼，平地捞虾也。题曰“警语”。世尊升座，众集。文殊白椎曰：“谛观法王法，法王法如是。”世尊便下座。 </p><p> 黑氏梵志献合欢梧桐花，佛召仙人放下著，梵志放下左手一株花。佛又召仙人放下著，梵志又放下右手一株花。佛又召仙人放下著，梵志曰：“吾今两手俱空，更教放下个什么？”佛曰；“吾非教汝放舍其花，汝当放舍外六尘，内六根，中六识，一时舍却，无可舍处，是汝放身命处。”梵志于言下悟无生忍。 调达谤佛，生身入地狱。佛命阿难往而问曰：“你在地狱中安否？”曰：“我虽在地狱，如三禅天乐。”佛又令问：“你在地狱中还求出否？”曰：“我待世尊来便出。”阿难曰：“佛是三界导师，岂有入地狱分？”调达曰：“佛既无入地狱分，我岂有出地狱分？” </p><p> 世尊在灵山会上，拈花示众，是时众皆默然，唯迦叶尊者破颜微笑，世尊曰：“吾有正法眼藏，涅槃妙心，实相无相，微妙法门，不立文字，教外别传，付嘱摩诃迎叶。” </p><p> 阿难尊者问迦叶尊者曰：“师兄，世尊传金缕袈裟外别传何法？”迎叶召阿难，阿难应诺，迦叶曰：“倒却门前刹竿著。”真净文居洞山时，僧问：“华严论云：以无明住地烦恼为一切诸佛不动智，一切众生皆自有之，只为智体无性无依，不能自了，会缘方了。且无明住地烦恼如何便成诸佛不动智？理极渊深，绝难晓达。”文曰：“此最分明，易可了解。”时有童子方扫地，呼之，回首，师指曰：“这便是不动智。”又问：“如何是佛性？”童子左右视，惘然而去。师曰：“这便是住地烦恼，若能了之，即今成佛。” </p><p> 又古德曰：“众生不能解脱者，情累尔。悟道易，明道难。”问：“如何得明道去？”师曰：“但脱情见，其道自明矣。夫明之为言信矣，如禁蛇人信其咒力药力，以蛇绾弄揣怀袖中无难，未知咒药等力，怖骇易去。但谛见自心，情见便破。今千疑万虑，不得用者，是未见自心者也。” </p><p> 问：“真正修道人不见世间过，未审不见个什么过？”汾阳昭曰：“雪埋夜月深三尺，陆地行舟万里程。”曰：“和尚是何心行？”汾阳昭曰：“却是你心行。” </p><p> 志公事理不二颂云：“心王自在悠然，法性本无十缠，一切无非佛事，何须摄念坐禅？妄想本来空寂，不用断除攀缘，智在无心可得，自然无诤无喧。不识无为大道，何时得证幽玄。佛与众生一种，众生即是世尊。凡夫妄生分别，无中执有迷奔，了达贪嗔空寂，何处不是真门。” </p><p> 维摩会上，三十二菩萨各说不二法门。文殊曰：“我于一切法无言无说，无示无识，离诸问答，是为菩萨入不二法门。”于是文殊又问维摩：“仁者当说何等是菩萨入不二法门？”维摩默然，文殊赞曰：“乃至无有语言文字，是菩萨真入不二法门。” </p><p> 无厌足王入大寂定，乃敕有情无情皆顺于王，若有一物不顺于王，即入大寂定不得。 </p><p> 广额屠儿于涅槃会上放下屠刀，立便成佛，自云：“是贤劫千佛一数。” 警语醒言，罄竹难书。今但及此，尝一脔而甘全鼎，所谓医病不假驴驮药者也，翠竹黄花何非般若？何非法身？仁者幸自检耳。 </p><p> ｛戊｝、悟缘 </p><p> 学人贪程嗜异，未得饰得，百其人，百其病，讵知愈贪愈远，愈嗜愈离，本无远近，何有程贪？本自寂常，何有异炫？倘把一切远、一切近、一切平常奇异、得未得等贬向他方，又不作贬向他方想，一派圆成，何用不臧？当人当下不趋已入，不炫已奇，无得而得，得无所得也，而谋不出此，意不洞此，慧不照此，于是乎证不及此，笼统顸依稀，说奇说常，说难说易，闹如十字街头，俨如山阴道上，相羊乎一德，趔趄乎两岐。爰开此章，示彼未学，王须真王，嗜须实嗜。倘认王于纪信，嗜龙等叶公，不可也。录先圣悟缘数则者，杜公子窃符，王孙矫命耳。 </p><p> 法閦上座久依五祖，未有所入。一日造室，祖问：“不与万法为侣者是什么人？”曰：“法閦即不然。”祖以手指曰：“住！住！法閦不然着么生？”閦于是启悟。金陵俞道婆市油糍为业，常随众参问琅琊，琅琊以临济无位真人语示之，一日闻丐者唱莲花落云：“不因柳毅传书信，何缘得到洞庭湖？”忽大悟，以油糍投地。其夫曰：“汝颠邪？”婆掌其夫曰：“非汝境界。”往见琅琊，琊望之，知其造诣，问：“那个是无位真人？”婆应声曰：“有一位无位真人，六臂三头努力嗔，一擘华山路两分，万年流水不知春。” </p><p> 云门偃以己事未明，往参睦州。州才见便闭却门，偃乃叩门。州曰：“谁？”偃曰：“某甲。”州曰：“作什么？”偃曰：“己事未明，乞师指示。”州开门一见便闭却。偃如是连三日叩门，至第三日，州开门，偃乃拶入，州便擒住曰：“道！道” 偃拟议，州便推出，曰：“秦时（车度）轹钻。”遂掩门，损偃一足。偃从此悟人。 </p><p> 明州大梅初参大寂，问曰：“如何是佛？”寂曰：“即心是佛。”大梅闻已大悟。 </p><p> 灵默初谒马祖，次谒石头曰：“一言相契即住，不契即去。”石头据座，默便行，头随即召曰：“闍黎！”默回首，头曰：“从生至死，只是这个，回头转脑作么？”默言下大悟，乃拗折拄杖而栖止焉。 </p><p> 大珠慧海初参马祖，祖问：“从何处来？”珠曰：“越州大云寺来。”祖曰：“来此拟须何事？”珠日：“来求佛法。”祖曰：“我这里一物也无，求什么佛法？自家宝藏不顾，抛家散走作么？”珠曰：“阿哪个是慧海宝藏”祖曰：“即今问我者是汝宝藏，一切具足，更无欠少，使用自在，何假外求？”珠于言下自识本心，不由知觉，踊跃礼谢。 </p><p> 俱胝和尚参天龙，龙竖一指示之，俱胝大悟。 </p><p> 临济在黄檗会中行业纯一。时睦州为第一座，乃问济曰：“上座在此多少时？”济曰：“三年。”州曰：“曾参问否？”济曰：“不曾参问，不知问个什么？”州曰：“何不问堂头和尚如何是佛法的的大意？”济便去问，声未绝，檗便打。济下来，州曰：“问话作么生？”济曰：“某甲问声未绝，和尚便打，某甲不会。” 州曰：“但更去问。”济又问，檗又打，如是三度问，三度被打。济白州曰：“早承激劝问法，屡蒙和尚赐棒，自恨障缘，不领深旨，今且辞去。”州曰：“汝若去，须辞和尚了去。”济礼拜退。州先到黄檗处曰：“问话上座虽是后生，却甚奇特。若来辞，方便接伊，以后为一株大树，覆荫天下人去在。” </p><p> 济来日辞黄檗，檗曰：“不许他去，只往高安滩头参大愚，必为汝说法。”济到大愚，愚曰：“甚处来？”济曰：“黄檗来。”愚曰：“黄檗有何言句？”济曰：“某甲三度问佛法的的大意，三度被打，不知某甲有过无过？”愚曰：“黄檗与么老婆心切，为汝得彻困，更来这里问有过无过。”济于言下大悟，乃曰：“原来黄檗佛法无多子。”愚揪住曰：“这尿床鬼子，适来道有过无过，如今却道黄檗佛法无多子，你见过什么道理，速道！速道！”济于大愚肋下筑三拳，愚拓开曰：“汝师黄檗，非干我事。”济辞大愚，却回黄檗，檗见便问：“这汉来来去去有何了期？”济曰：“只为老婆心切。”便人事了，侍立。檗问：“甚处去来？”济曰：“昨蒙和尚慈旨，令参大愚去来。”檗曰：“大愚有何言句？”济举前话，檗曰：“大愚老汉饶舌，待来痛与一顿。”济曰，“说什么待来？即今便打。”随后便掌，檗曰：“这疯颠汉来这里将捋虎须。”济便喝，檗唤侍者曰，“引这疯颠汉参堂去。” </p><p> 高峰妙曰：“某甲十五出家，二十更衣，入净慈，立三年死限学禅。初参断桥和尚，令参生从何来，死从何去？意分两路，心不归一，后见雪岩和尚，教看无字，又令每日上来一转，如人行路，日日要见工程。因见说得有序，后竟不问做处，一入门便问：‘谁与你拖这死尸来？’声未绝，便打出。次后径山归堂，梦中忽忆万法归一，一归何处？自此疑情顿发，直得东西不辨，南北不分。第六日随众阁上讽经，抬头忽睹五祖演和尚真赞，末两句云：‘百年三万六千朝，反复原来是这汉。’日前拖死尸句子蓦然打破，直得魂飞胆丧，绝后再醒，何啻放下百二十斤担子！其时正二十四岁，满三年限。 “次后被问：‘日间浩浩作得主么？’答曰：‘作得。’又问：‘睡梦中作得主么？’答曰：‘作得。’又问：‘正睡着无梦时主人公在何处？’于此无言可对，无理可伸。和尚嘱云：‘从今后不要你学佛学法，穷古穷今，只饥来吃饭，困来打眠，才眠觉来，抖擞精神，我这一觉主人公毕竟在什么处安身立命，自誓拼一生做个痴呆汉，定要见这一着于明白。’经及五年，一日睡觉正疑此事，忽同宿道友推枕子落地作声，蓦然打破疑团，如在网罗中跳出。所有佛祖淆讹公案，古今差别因缘，无不了了，自此安邦定国，天下太平，一念无为，十方坐断。” 铁山瑷曰：“僧十三岁知有佛法，十八出家，二十二为僧，先到石霜，记得祥庵主教时时观见鼻头白，遂得清净。后有僧自雪岩来，写得岩坐禅箴看，我做功夫却不从这里过，因到雪岩，依彼所说做功夫，单提无字，至第四夜通身汉流，十分清爽，继得归堂，不与人说话，专一坐禅。后见妙高峰教十二时中莫令有间，四更起来便摸索话头，顿在面前，略觉困睡，便起身下地也。是话头行时步步不离话头，开单展钵，拈匙放箸，随众等事，总不离话头，日间夜间打成片段，未有不发明者。依峰开示做工夫，果得成片。三月二十日岩上堂云：‘兄弟家久在蒲团上瞌睡，须下地走一遭，冷水盥漱，洗开两眼，再上蒲团，竖起 脊梁，壁立万仍，单提话头，如是用功七日，决定悟去，此是山僧四十年前已用之功。’某即依彼所说，便觉功夫异常，第二日两眼欲闭而不能闭，第三日此己身如在虚空中行，第四日曾不知有世间事。其夜倚栏杆少立，泯然无知。检点话头，又不打失。转身上蒲团，忽觉从头至足如劈破髑髅相似，如万丈井底被提在空中相似。 </p><p> “此时无著欢喜处，举似岩，岩云：‘未在。’更去做功夫。求得法语，未后云：‘绍隆佛祖向上事，脑后依然欠一捶。’ 心下道：‘如何又欠一捶？’不信此语、又似有疑，终不能决。每日堆堆坐禅，将及半载，一日因头痛煎药，遇觉赤鼻问：那吒太子析骨还父，析肉还母话，记得被悟？知客问不能对，忽然打破这疑团。后到蒙山，山问参禅到什么处是毕工处？遂不知，投山教再做定力功夫，洗荡尘习。每遇入室，下语只道欠在。一日哺时，坐至更尽，以定力挨拶，直造幽微。出定见山，说此境已，山问：‘哪个是你本来面目？’正欲下语，山便闭门。自此功夫日有妙处。盖以离岩太早，不曾做得细密功夫，幸遇本色宗匠乃得到此。原来功夫做得紧峭，则时时有悟入，步步有剥落。一日见壁上三祖《信心铭》云：‘归根得旨，随照失宗。’又剥了一层。山云：‘个事如剥珠相似，愈剥愈光，愈明愈净，剥一剥，胜他几生功夫也。’但下语犹只道欠在。一日定中忽触着欠字，身心豁然，彻骨彻髓，如积雪卒然开霁，忍俊不禁，跳下地来，擒住山云：‘我欠少个什么？’山打三掌，某礼三拜。山云：‘铁山这一著子几年几日方了。’” </p><p> 百丈参马祖为侍者，檀越每送斋饭来，师才揭开盘盖，马大师便拈起一片胡饼示众云：“是什么？”每每如此，经三年。一日侍马祖行次，见一群野鸭飞过，祖曰：“是什么？”师曰：“野鸭子。”祖曰：“什么处去也？”师曰：“飞过去也。”祖遂把师鼻扭，负痛失声。祖曰：“又道飞过去也？”师于言下有省，却归侍者寮哀哀大哭。同事曰：“汝忆父母邪？”师曰：“无。”曰：“被人骂邪？”师曰：“无。”曰：“哭作什么？”师曰：“我鼻孔被大师扭得痛。”不彻同事曰：“有甚因缘不契？”师曰：“汝问取和尚去。”同事问大师曰：“海侍者有何因缘不契在寮中哭，告和尚为某甲说？”大师曰：“是伊会也，汝自问取他。”同事归寮曰：“和尚道汝会也，教我自问汝。”师乃呵呵大笑。同事曰：“适来哭，如今为甚却笑？”师曰：“适来哭而今笑。”同事惘然。 </p><p> 次日马祖升座，众才集，师出，卷却席。祖便下座，师随至方丈，祖曰：‘我适来未曾说话，汝为甚便卷却席。”师曰：“昨日被和尚扭得鼻头痛。”祖曰：“汝昨日向甚处留心？”师曰：“鼻头今日又不痛也。”祖曰：“汝深明昨日事。”师作礼而退。师再参，侍立次，祖目视绳床角拂子，师曰：“即此用，离此用。”祖曰：“汝向后开两片皮，将何为人？”师取拂子竖起，祖曰：“即此用。离此用。”师挂拂子于旧处，祖振威一喝，师直得三日耳聋。 </p><p> 水潦和尚问马祖：“如何是西来的意？”祖乃当胸踏倒，师大悟，起来拊掌大笑云：“也大奇！也大奇！百千三昧，无量妙义，只向一毛头上一时识得根源去。”乃作礼而退。师后告众云：自从一吃马祖踏，直至如今笑不休。” </p><p> 上之形形色色、若作实会，埋汝千尺，莫谓余言不先；一作不实会，远汝万程，莫渭余言有咎。若云总不作如是会，许你百千亿劫坐在黑山鬼窖，求出不得，求入不得，求住不得，求不住更不得。然则必如何乃得，学人在此心上心下，必自念云：“先生若不装模作样，像那古人做宗师的样子，故意要钝置人。倘一口说出，我们当下即得哈哈。”果如是也，我得你不得。何也？纵饶三世诸佛、释迦老子一时到来，尽量共力道此一句，亦道不出的，且不问汝诸人得与不得。 </p><p> 或曰：“他或道得出时如何？” </p><p> 先生曰：“我便拜他三拜。” </p><p> 或曰：“先生为何如此大赌？”先生：“与其俭也宁奢。” </p>
