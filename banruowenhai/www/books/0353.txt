<p align="center" style="text-align:center"><b><span style="font-size:36.0pt;color:#FF6600"><font face="标楷体">发起菩萨殊胜志乐经</font><span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">唐三藏法师菩提流志奉诏译<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">发起菩萨殊胜志乐经卷上</a></span></p>
<p align="center" style="text-align:center"><span lang="EN-US"><a href="#a02">发起菩萨殊胜志乐经卷下</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">发起菩萨殊胜志乐经卷上<span lang="EN-US"></span></span></p>
<p>如是我闻。一时佛在波离奈城仙人住处施鹿苑中。与大比丘众满足千人。复有五百诸菩萨众。</p>
<p>是时众中多有菩萨。业障深重诸根闇钝。善法微少好于愦闹。谈说世事耽乐睡眠。多诸戏论广营众务。种种贪著为所不应。妄失正念修习邪慧。下劣精勤行迷惑行。</p>
<p>尔时弥勒菩萨摩诃萨。在于会中见诸菩萨具足如是不善诸行。作是念言。此诸菩萨于无上菩提圆满道分。皆已退转。我今当令是诸菩萨。觉悟开晓生欢喜心。作是念已。即于晡时从禅定起。往到其所共相慰问。复以种种柔软言词。为说法要令其欢喜。因告之曰。诸仁者云何汝等于无上菩提圆满道分而得增长不退转耶。</p>
<p>是诸菩萨同声白言。尊者。我等今于无上菩提圆满道分。无复增长唯有退转。何以故。我心常为疑惑所覆。于无上菩提不能解了。云何我等当作佛耶不作佛耶。于堕落法亦不能了。云何我等当堕落耶不堕落耶。以是因缘善法欲生。常为疑惑之所缠覆。</p>
<p>尔时弥勒菩萨。而告之曰。诸仁者。可共往诣如来应供正遍知所。而彼如来。一切知者一切见者。具足成就无障碍智解脱知见。以方便力。善知一切众生所行。当为汝等随其根性种种说法。是时五百众中有六十菩萨。与弥勒菩萨。往诣佛所。五体投地顶礼佛足。悲感流泪不能自起。弥勒菩萨。修敬已毕退坐一面。</p>
<p>尔时佛告诸菩萨言。善男子。汝等应起。勿复悲号生大热恼。汝于往昔造作恶业。于诸众生以畅悦心。嗔骂毁辱障恼损害。随自分别。不能了知业报差别。是故汝等。今为业障之所缠覆。于诸善法不能修行。</p>
<p>时诸菩萨闻是语已从地而起。偏袒右肩。右膝著地合掌恭敬。而白佛言。善哉世尊。愿为我等说此业障。我等知罪当自调伏。我从今日更不敢作。</p>
<p>尔时佛告诸菩萨言。善男子。汝曾往昔于俱留孙如来法中。出家为道。自恃多闻修持净戒。常怀憍慢傲逸之心。又行头陀少欲知足。于是功德复生执著。尔时有二说法比丘。多诸亲友名闻利养。汝于是人以悭嫉心。妄言诽谤行淫欲事。是时法师亲友眷属。由汝离间说其重过。皆令疑惑不生信受。彼诸众生于是法师。无随顺心断诸善根。是故汝等由斯恶业。已于六十百千岁中。生阿鼻地狱。余业未尽。复于四十百千岁中。生等活地狱。余业未尽。复于二十百千岁中。生黑绳地狱。余业未尽。复于六十百千岁中。生烧热地狱。从彼殁已还得为人。五百世中生盲无目。以残业故。在在所生常多蒙钝。忘失正念障覆善根。福德微少形容丑缺。人不喜见。诽谤轻贱戏弄欺嫌。常生边地贫穷下劣。丧失财宝资生艰难。不为众人尊重敬爱。从此殁已。于后末世五百岁中法欲灭时。还于边地下劣家生。匮乏饥冻为人诽谤。忘失正念不修善法。设欲修行。多诸留难。虽暂发起智慧光明。以业障故。寻复还没。汝等从彼五百岁后。是诸业障尔乃消灭。于后得生阿弥陀佛极乐世界。是时彼佛当为汝等授阿耨多罗三藐三菩提记。</p>
<p>尔时诸菩萨等。闻佛所说举身毛竖。深生忧悔便自抆泪。前白佛言。世尊。我今发露悔其过咎。我等常于菩萨乘人。轻慢嫉恚及余业障。今于佛前如罪忏悔。我等今日于世尊前发弘誓愿。</p>
<p>世尊。我从今日至未来际。若于菩萨乘人。见有违犯举露其过。我等则为欺诳如来。</p>
<p>世尊。我从今日至未来际。若于菩萨乘人。戏弄讥嫌恐惧轻贱。我等则为欺诳如来。</p>
<p>世尊。我从今日至未来际。若见在家出家菩萨乘人。以五欲乐游戏欢娱。见受用时。终不于彼伺求其过。常生信敬起教师想。若不尔者。我等则为欺诳如来。</p>
<p>世尊。我从今日至未来际。若于菩萨乘人。悭亲友家及诸利养。恼彼身心令其逼迫。我等则为欺诳如来。</p>
<p>世尊。我从今日至未来际。若于菩萨乘人。以一粗言令其不悦。我等则为欺诳如来。</p>
<p>世尊。我从今日至未来际。若于菩萨乘人。昼夜六时不勤礼事。我等则为欺诳如来。</p>
<p>世尊。我从今日至未来际。为欲护持此弘誓故不惜身命。若不尔者。我等则为欺诳如来。</p>
<p>世尊。我从今日至未来际。若于声闻及辟支佛。以轻慢心。谓于彼等不胜于我。我等则为欺诳如来。</p>
<p>世尊。我从今日至未来际。若不善能摧伏其身。生下劣想。如旃陀罗及于狗犬。我等则为欺诳如来。</p>
<p>世尊。我从今日至未来际。若自赞叹于他毁呰。我等则为欺诳如来。</p>
<p>世尊。我从今日至未来际。若不怖畏斗诤之处。去百由旬如疾风吹。我等则为欺诳如来。</p>
<p>世尊。我从今日至未来际。若于持戒多闻头陀。少欲知足一切功德。身自炫曜。我等则为欺诳如来。</p>
<p>世尊。我从今日至未来际。所修善本不自矜伐。所行罪业惭愧发露。若不尔者。我等则为欺诳如来。</p>
<p>尔时世尊赞诸菩萨。善哉善哉。善男子。善说如是觉悟之法。善发如是广大誓愿。能以如是决定之心。安住其中。一切业障皆悉消灭。无量善根亦当增长。</p>
<p>佛复告弥勒菩萨摩诃萨言。弥勒。若有菩萨为欲清净诸业障者。当发如是广大誓愿。</p>
<p>尔时弥勒菩萨白佛言。世尊。颇有善男子善女人等护持此愿。当得圆满不退转耶。</p>
<p>佛告弥勒菩萨言。若有善男子善女人等。行菩萨道护持此愿。宁舍身命终不缺减令其退转。</p>
<p>尔时弥勒菩萨。复白佛言。世尊。若有菩萨。于后末世五百岁中法欲灭时。成就几法。安隐无恼而得解脱。</p>
<p>佛告弥勒菩萨言。弥勒。若有菩萨于后末世五百岁中法欲灭时。当成就四法。安隐无恼而得解脱。何等为四。所谓于诸众生不求其过。见诸菩萨有所违犯终不举露。于诸亲友及施主家。不生执著。永断一切粗犷之言。弥勒。是为菩萨于后末世五百岁中法欲灭时。成就四法。安隐无恼而得解脱。</p>
<p>尔时世尊。欲重宣此义。而说偈言</p>
<p>不求他过失　亦不举人罪　离粗语悭吝　是人当解脱</p>
<p>弥勒。复有菩萨于后末世五百岁中法欲灭时。当成就四法。安隐无恼而得解脱。何等为四。所谓不应亲近懈怠之人。舍离一切愦闹之众。独处闲静常勤精进。以善方便调伏其身。弥勒。是为菩萨于后末世五百岁中法欲灭时。成就四法。安隐无恼而得解脱。</p>
<p>尔时世尊。欲重宣此义。而说偈言</p>
<p>当舍于懈怠　远离诸愦闹　寂静常知足　是人当解脱</p>
<p>尔时世尊说此偈已。告弥勒菩萨言。弥勒。是故菩萨于后末世五百岁时。欲自无恼而解脱者。除灭一切诸业障者。应当舍离愦闹之处。住阿兰若寂静林中。于不应修而修行者。及诸懒惰懈怠之属。皆当远离。但自观身不求他过。乐于恬默。勤行般若波罗蜜多相应之行。若欲于彼诸众生等。深生怜愍多所饶益。应以无希望心清净说法。</p>
<p>复次弥勒。若菩萨以无希望心行法施时。不著名闻利养果报。以饶益事而为上首。常为众生广宣正法。当得成就二十种利。云何名为二十种利。所谓正念成就。智慧具足。有坚持力。住清净行。生觉悟心。得出世智。不为众魔之所得便。少于贪欲。无有嗔恚。亦不愚痴。诸佛世尊之所忆念。非人守护。无量诸天加其威德。眷属亲友无能沮坏。有所言说人必信受。不为冤家伺求其便。得无所畏。多诸快乐。为诸智人之所称叹。善能说法众人敬仰。弥勒。是为菩萨当得成就二十种利。不著名闻利养果报。行饶益事而为上首。常为众生。以无希望心清净说法。</p>
<p>复次弥勒。若菩萨以无希望心行法施时。不著名闻利养果报。以饶益事而为上首。常为众生广宣正法。又能成就二十种利。云何名为二十种利。所谓未生辩才而能得生。已生辩才终不忘失。常勤修习得陀罗尼。以少功用善能利益无量众生。以少功用令诸众生起增上心恭敬尊重。得身口意清净律仪。超过一切恶道怖畏。于命终时心得欢喜。显扬正法摧伏异论。一切豪贵威德尊严。犹自不能有所窥望。何况下劣少福众生。诸根成就。无能映蔽。具足摄受殊胜意乐。得奢摩他。毗婆舍那。难行之行皆得圆满。发起精进。普护正法。速疾能超不退转地。一切行中随顺而住。弥勒。是为菩萨当得成就二十种利。不著名闻利养果报。行饶益事而为上首。常为众生以无希望心清净说法。</p>
<p>佛告弥勒。汝观未来后五百岁。有诸菩萨甚为无智。行法施时。若有利养生欢喜心。若无利养不生欢喜。彼诸菩萨为人说法。作如是心。云何当令亲友檀越归属于我。复更念言。云何当令在家出家诸菩萨等。而于我所生净信心。恭敬供养衣服饭食卧具汤药。如是菩萨。以财利故为人说法。若无利养心生疲厌。弥勒。譬如有人志乐清净。或为死蛇死狗死人等尸。脓血烂坏系著其颈。是人忧恼深生厌患。以违逆故迷闷不安。弥勒。当知于后末世五百岁中。说法之人亦复如是。于诸一切无利养处。不顺其心无有滋味。便生厌倦弃舍而去。彼诸法师作如是念。我于此中说法无益。何以故。是诸人等。于我所须衣服饮食卧具医药。不生忧念何缘于此徒自疲劳。弥勒。是诸法师。自求供养给侍尊重。摄受同住及于近住。不为于法及利益事。而摄受之。是诸法师自求饮食衣服卧具。诈现异相。入于王城国邑聚落。而实不为利益成熟于诸众生。而行法施。所以者何。</p>
<p>弥勒。我不说言。有希求者为法施清净。何以故。若心有希求则法无平等。我不说言。贪污心者能成熟众生。何以故。自未成熟能成熟他。无有是处。</p>
<p>弥勒。我不说言。尊重供养安乐其身。贪著摄受不净物者。为利益事。何以故。为求自身安隐丰乐。摄受众会。不能令其安住正信。</p>
<p>弥勒。我不说言。矫诈之人住阿兰若。薄福德者而为少欲。贪胜味者名易满足。多求美膳以为乞食。</p>
<p>弥勒。我不说言。乞求种种上妙衣服。谓如是等持粪扫衣。</p>
<p>弥勒。我不说言。在家出家无识知者为离愦闹。</p>
<p>弥勒。我不说言。谄曲之人值佛兴世。求他短者为如理修行。多损害者名戒蕴清净。增上慢者为多闻第一。</p>
<p>弥勒。我不说言。好朋党者名住律仪。心贡高者名尊敬法师。绮语轻弄为善说法。与俗交杂。能于僧众离诸过失。</p>
<p>弥勒。我不说言。简胜福田为施不望报。求恩报者为善摄诸事。求恭敬利养为志乐清净。多妄计者以为出家。</p>
<p>弥勒。我不说言。分别彼我名乐持戒。不尊敬者名为听法。乐著世典咒诅言论。以为受法。</p>
<p>弥勒。我不说言。于诸空性无胜解者。能出离生死。多执著者为离诸行。</p>
<p>弥勒。我不说言。于菩提分住有所得。名为证智。</p>
<p>弥勒。我不说言。无势力者忍辱成就。无娆触者被忍辱甲。少烦恼者名律仪清净。邪方便者为如说修行。</p>
<p>弥勒。我不说言。爱言说者为一心住。好营世务于法无损。志乐清净堕诸恶趣。修习智慧为愦闹行。</p>
<p>弥勒。我不说言。方便相应名为谄曲。不求利养而为妄语。无执著者诽谤正法。护正法者而惜身命。所行下劣为无胜慢。如是弥勒。于后末世五百岁中。当有菩萨。钝根小智谄曲虚诳。住于贼行。汝应护之。</p>
<p>尔时弥勒菩萨。白佛言。世尊。最后末世五百岁中。唯此六十诸菩萨等。业障所缠。为复更有余菩萨耶。佛告弥勒菩萨言。弥勒。于后末世五百岁中。有诸菩萨。多为业障之所缠覆。是诸业障。或有消灭。或复增长。</p>
<p>弥勒。于此五百诸菩萨中。有二十菩萨。业障微少。后五百岁还来生此。城邑聚落市闬山野。种姓尊豪有大威德。聪明智慧善巧方便。心意调柔常怀慈愍。多所饶益。颜貌端严辩才清妙。数术工巧皆能善知。自隐其德安住头陀功德之行。在在所生舍家为道。已于无量阿僧祇俱胝劫中。积集阿耨多罗三藐三菩提。护持正法不惜身命。住阿兰若空闲林中。常勤精进不求利养。善入一切众生心行。咒术言论悉能了知。于诸义理少闻多解。辩才智慧皆悉具足。彼诸菩萨于是法中。精勤修习得陀罗尼无碍辩才。于四众中宣说正法。以佛威德加被力故。于佛所说修多罗。祇夜。受记。伽陀。优陀那。尼陀那。阿波陀那。伊帝越多伽。阇多伽。毗佛略。阿浮陀达摩。优波提舍。皆得辩才无碍自在。</p>
<p>弥勒。彼诸二十善巧菩萨。从于和尚阿阇梨所。得闻无量百千契经。皆能受持。当说是言。我此法门。从某和尚阿阇梨所。亲自听受无有疑惑。弥勒。于彼时中。当有在家出家诸菩萨等。无有智慧善巧方便。于此受持正法菩萨所说之法。却生讥笑轻毁谤言。如是之法。皆由汝等善巧言词。随意制造。实非如来之所宣说。我等于中。不能信乐发希有心。弥勒。当尔之时。无量众生于是法师皆生诽谤。舍之而去。互相谓言。是诸比丘无有轨范。多诸邪说。不依契经。不依戒律。犹如倡妓戏弄之法。汝等于中。莫生信乐发希有心。非正法也。</p>
<p>弥勒。彼诸愚人为魔所持。于是法中不能解了。谓非如来之所演说。于是持法诸比丘所。生于诽谤。作坏法业。以是因缘。当堕恶道。是故弥勒。若诸智慧善巧菩萨。欲护正法当隐其德。于多分别诸众生所。应须护念。莫令于汝生不善心。</p>
<p>尔时弥勒菩萨。而白佛言。希有世尊。于后末世五百岁中。有诸菩萨甚为无智。于大众中诽谤正法及持法者。复于其中。当于辩才及陀罗尼。而于是法不能信受。世尊。譬如有人渴乏须水。往诣泉池而欲饮之。是人先来。投诸粪秽于此水中。后不觉知欲饮其水。便取嗅之。既闻臭已不饮其水。彼之自污更说其过。乃至叹言。奇哉此水甚大臭秽。是人过失都不觉知。而于是水反生怨咎。世尊如泉池者。当知即是持法比丘。由佛神力。于此法眼善能解说。又复如彼愚痴之人。若于泉池自投粪秽。后不觉知欲饮水者。世尊。最后末世五百岁中。有诸无智诸菩萨等。亦复如是。于彼正法及持法者。生诽谤已。复于是人听受法味。彼人自失都不觉知。以疑惑过污染意根。彼持法者当被戏弄。或受讥笑。乃至叹言。奇哉此法。为诸过失之所染污。彼无智人。于此正法及是法师。不能听受。伺求其短谤言污辱。生厌离心舍之而去。</p>
<p>尔时世尊。赞弥勒菩萨言。善哉善哉。弥勒。善能演说如是譬喻。无能伺求说其短者。弥勒。以是因缘。汝应当知有四辩才一切诸佛之所宣说。有四辩才一切诸佛之所遮止。云何名为有四辩才一切诸佛之所宣说。所谓利益相应。非不利益相应。与法相应。非不与法相应。烦恼灭尽相应。非与烦恼增长相应。涅槃功德相应。非与生死过漏相应。弥勒。是为一切诸佛之所宣说四种辩才。</p>
<p>弥勒。若比丘比丘尼。优婆塞优婆夷。欲说法者。应当安住如是辩才。若善男子善女人等。有信顺心。当于是人而生佛想。作教师想。亦于是人听受其法。何以故。是人所说。当知皆是一切如来之所宣说。一切诸佛诚实之语。弥勒。若有诽谤此四辩才。言非佛说。不生尊重恭敬之心。是人以怨憎故。于彼一切诸佛如来所说辩才。皆生诽谤。诽谤法已作坏法业。作坏法已当堕恶道。是故弥勒。若有净信诸善男子。为欲解脱诽谤正法业因缘者。不以憎嫉人故而憎嫉于法。不以人过失故而于法生过。不以于人怨故而于法亦怨。</p>
<p>弥勒。云何名为四种辩才一切诸佛之所遮止。所谓非利益相应。不与利益相应。非法相应。不与法相应。烦恼相应。不与烦恼灭尽相应。生死相应。不与涅槃功德相应。弥勒。是为一切诸佛之所遮止四种辩才。</p>
<p>尔时弥勒菩萨。白佛言。世尊。如佛所说。若有辩才增长生死。非诸如来之所宣说。云何世尊。说诸烦恼。能为菩萨利益之事。又复称赞摄取生死。而能圆满菩提分法。如是等辩。岂非如来之所说耶。</p>
<p>佛告弥勒菩萨摩诃萨言。弥勒。我今问汝随汝意答。若有说言。菩萨为欲圆满成就菩提分故。摄取生死。又复说言。以诸烦恼为利益事。如是说者。为与利益相应。非利益相应。为与法相应。非法相应。弥勒菩萨。白佛言。世尊。若正说者。则与义利相应与法相应。能令菩萨菩提分法得圆满故。</p>
<p>佛言弥勒。若说菩萨为欲圆满菩提分故摄取生死。说诸烦恼能为菩萨利益之事。如是辩才诸佛如来之所宣说。何以故。弥勒。此诸菩萨得法自在。所起烦恼无有过失。是为菩萨善巧方便。非诸声闻缘觉境界。</p>
<p>弥勒。若有烦恼。不能为他作利益事。亦不能满菩提分法。而发起者。不与义利相应。不与法相应。但为下劣善根因者。菩萨于中宁舍身命。亦不随彼烦恼而行。何以故。弥勒。有异菩萨得智力故。于诸烦恼现有攀缘。有异菩萨无智力故。于诸烦恼增上执著。</p>
<p>尔时弥勒菩萨。白佛言。世尊。如我解佛所说义。若诸菩萨。于后末世五百岁中。乐欲离诸业障缠缚。自无损害而得解脱。是人当于菩萨行中深生信解。于他过失不生分别。志求如来真实功德。佛言如是如是。弥勒。是故当于诸菩萨等方便行中。深生信解。何以故。慧行菩萨方便之行。难信解故。</p>
<p>弥勒。譬如须陀洹人示凡夫行。如是凡夫。与须陀洹位各差别。凡夫愚人。以贪嗔痴之所缠故堕诸恶道。而须陀洹于贪嗔痴善能了达。终不堕落三恶道耳。</p>
<p>弥勒。慧行菩萨亦复如是。于贪嗔痴习气未断。彼亦别余初业菩萨。何以故。其心不为烦恼所覆。不同初业诸菩萨等。钝行菩萨无有善巧。同诸凡夫不能出离。弥勒。慧行菩萨一切重罪。以智慧力悉能摧灭。亦不因彼堕于恶道。</p>
<p>弥勒。譬如有人。于大火聚投以薪木数数添之。如是添已。其焰转炽弥更增明无有尽灭。弥勒。慧行菩萨亦复如是。以智慧火烧烦恼薪。数数添于烦恼薪木。如是添已。智慧之火转更增明无有尽灭。弥勒。如是如是。慧行菩萨智慧之力。善巧方便难可了知。</p>
<p><a name="a02"></a><span style="color:#333399">发起菩萨殊胜志乐经卷下<span lang="EN-US"></span></span></p>
<p>尔时弥勒菩萨摩诃萨。白佛言。世尊。初业菩萨既出家已。未得慧力而欲得者。当舍何法。当修何法。未生慧力能令出生。已生慧力能令增长。</p>
<p>佛告弥勒菩萨言。弥勒。初业菩萨既出家已。欲令慧力而得增长。当于利养知其过失。应须舍离。若好愦闹世俗言话。耽著睡眠广营众务。乐诸戏论。如是过失皆应远离。是故应舍利养。修于少欲。舍诸愦闹乐于寂静。舍诸世话观于实义。初夜后夜远离睡眠。观察思惟随行修习。舍于众务及诸戏论。修出世道慈念众生。</p>
<p>弥勒。初业菩萨既出家已。未得慧力而欲得者。是法应舍。是法应修。何以故。弥勒。彼诸菩萨既出家已。未得慧力而欲得者。不舍利养。不修少欲。未生慧力当令出生。已生慧力能令增长。无有是处。不舍愦闹。不住寂静。未生慧力当令出生。已生慧力能令增长。亦无是处。不舍世话。不观实义。未生慧力当令出生。已生慧力能令增长。无有是处。初夜后夜。耽著睡眠曾不觉悟。系念思惟不舍众务。好诸戏论。于出世道不能修行。于诸众生不生慈念。未生慧力当令出生。已生慧力能令增长。亦无是处。</p>
<p>弥勒。是故菩萨。未得慧力而欲得者。应舍诸法。当须舍离。应修诸法。当须修习。何以故。菩萨智慧从因缘生。若无因缘终不能生。因缘和合尔乃得生。</p>
<p>尔时弥勒菩萨。白佛言。世尊。云何名为利养中过。若观察时。能令菩萨乐于少欲不生热恼。佛言弥勒。初业菩萨当观利养。生贪欲故。当观利养。坏失正念生嗔恚故。当观利养。念其得失生愚痴故。当观利养。能生高下嫉妒心故。当观利养。于亲友家悭吝耽著生诳惑故。当观利养。成就爱味生谄曲故。当观利养。舍四圣种无惭愧故。当观利养。一切诸佛所不许可。数习憍逸生高慢故。</p>
<p>当观利养。于胜福田起于轻慢为魔党故。当观利养。众恶根本诸善坏故。当观利养。多所贪著犹霜雹故。当观利养。于亲友家瞻候颜色生忧恼故。当观利养。爱物损坏忧心乱故。当观利养。于四念处多所忘失白法羸故。当观利养。于四正勤多有退失。能令一切他论胜故。当观利养。自言已得神通智慧违背生故。当观利养。先后得失怨憎生故。当观利养。互相嗔嫌说其过恶多觉观故。当观利养。为于活命营诸世业。计度思惟安乐减故。当观利养。乃至禅定解脱三昧三摩钵底。心如淫女能退失故。当观利养。舍离智断。堕于地狱。饿鬼畜生。阎摩罗界。诸恶道故。当观利养。与提婆达多乌陀洛迦。同于法住。堕恶道故。</p>
<p>弥勒。初业菩萨。如是观察利养过失。乐于少欲。不生热恼。何以故。弥勒。少欲菩萨。于一切过皆悉不生。堪为诸佛清净法器。而不系属在家出家。住于真实最胜意乐。不为卑下亦不惊怖。离诸恶道堕落畏故。无能映蔽舍耽味故。众魔境界得解脱故。一切诸佛之所称赞。诸天及人亦当爱羡。于诸禅定而不染著。住边际故。其心质直无有谄曲。于五欲中亦不放逸。见其过故。如说修行能住圣种。同梵行者亦当爱乐。弥勒。若有菩萨智慧聪敏。于此功德能如是知。以胜意乐当舍利养。以胜意乐住于少欲。为断贪爱而发起故。</p>
<p>尔时弥勒菩萨。白佛言。世尊。云何名为愦闹中过。若观察时。菩萨独处闲静不生热恼。</p>
<p>佛言弥勒。初业菩萨应当观察。愦闹过失有二十种。若观察时。能令菩萨独处闲静不生热恼。弥勒。云何名为乐于愦闹二十种过。一者不护身业。二者不护语业。三者不护意业。四者多饶贪欲。五者增长愚痴。六者耽者世话。七者离出世语。八者于非法中尊重修习。九者舍离正法。十者天魔波旬而得其便。十一者于不放逸未曾修习。十二者于放逸行常怀染著。十三者多诸觉观。十四者损减多闻。十五者不得禅定。十六者无有智慧。十七者速疾而得非诸梵行。十八者不爱于佛。十九者不爱于法。二十者不爱于僧。弥勒。是为菩萨观于愦闹二十种过。</p>
<p>尔时世尊。重说偈言。</p>
<p>舍离诸贪嗔<span>&nbsp; </span>不住于愦闹&nbsp; 若有专住彼&nbsp; 是过不应作</p>
<p>憍慢及觉观<span>&nbsp; </span>皆由愦闹生&nbsp; 坏行无戒人&nbsp; 称叹于愦闹</p>
<p>愚人乐世论<span>&nbsp; </span>退失第一义&nbsp; 放逸多觉观&nbsp; 是过不应作</p>
<p>比丘舍多闻<span>&nbsp; </span>言论不如理&nbsp; 损减诸禅定&nbsp; 常思惟世间</p>
<p>耽著思惟者<span>&nbsp; </span>何得于寂静&nbsp; 其心常散逸&nbsp; 永离于正观</p>
<p>速得非梵行<span>&nbsp; </span>諠杂无仪检&nbsp; 亦不曾爱佛&nbsp; 及爱于圣众</p>
<p>弃舍离欲法<span>&nbsp; </span>耽著非法言&nbsp; 我常舍千身&nbsp; 支分及头目</p>
<p>为求无上道<span>&nbsp; </span>闻法无厌足&nbsp; 是诸非法人&nbsp; 少闻便厌舍</p>
<p>我昔作国王<span>&nbsp; </span>为求四句偈&nbsp; 妻子及财宝&nbsp; 悉皆能施与</p>
<p>何有于智者<span>&nbsp; </span>而不勤听法&nbsp; 我尝舍一切&nbsp; 非法之戏论</p>
<p>为于百千劫<span>&nbsp; </span>难得解脱故&nbsp; 汝等应欣乐&nbsp; 志求微妙法</p>
<p>若乐于解脱<span>&nbsp; </span>最胜功德者&nbsp; 世间诸事业&nbsp; 皆所不应问</p>
<p>衣食无胜利<span>&nbsp; </span>亦不证涅槃&nbsp; 当称叹最胜&nbsp; 善来诸比丘</p>
<p>应敷座令坐<span>&nbsp; </span>互说诸法要&nbsp; 人身甚难得&nbsp; 随分行白法</p>
<p>读诵及禅定<span>&nbsp; </span>汝应如是问&nbsp; 如来入涅槃&nbsp; 遗法当灭坏</p>
<p>比丘多放逸<span>&nbsp; </span>乐众弃闲静&nbsp; 为饮食利养&nbsp; 昼夜谈世话</p>
<p>愚人于梦中<span>&nbsp; </span>惊怖而漂溺&nbsp; 自知多毁犯&nbsp; 当堕三恶道</p>
<p>应生欢喜心<span>&nbsp; </span>独处于闲寂&nbsp; 若在阿兰若&nbsp; 志求无上道</p>
<p>不应见人过<span>&nbsp; </span>自谓最尊胜&nbsp; 憍恣放逸本&nbsp; 莫轻下劣人</p>
<p>彼于遗法中<span>&nbsp; </span>渐次而解脱&nbsp; 比丘虽破戒&nbsp; 深信于三宝</p>
<p>是则解脱因<span>&nbsp; </span>不应见其过&nbsp; 摧伏贪嗔难&nbsp; 勿惊于放逸</p>
<p>余习法应尔<span>&nbsp; </span>是故不须说&nbsp; 若清净比丘&nbsp; 伺他人过失</p>
<p>是最非真实<span>&nbsp; </span>不名修正法&nbsp; 如理修行者&nbsp; 当须自观察</p>
<p>求道诸比丘<span>&nbsp; </span>舍离恶言论&nbsp; 常以欢喜心&nbsp; 独处于闲静</p>
<p>尔时弥勒菩萨。复白佛言。希有世尊。耽著愦闹。乃有如是无量过恶。退失功德无有利益。增长烦恼堕诸恶趣远离白法。何有菩萨求善法者。闻是过失而不乐于独处闲静。</p>
<p>尔时弥勒菩萨。白佛言。世尊。云何名为世话中过。若观察时。菩萨应住决定之义。由观是义不生热恼。</p>
<p>佛言弥勒。初业菩萨。应当观察世话过失有二十种。若观察时。能令菩萨住决定义。由观是义不生热恼。</p>
<p>弥勒。云何名为乐于世话二十种过。一者心生憍恣不敬多闻。二者于诸诤论多起执著。三者失于正念如理作意。四者为所不应身多躁动。五者速疾高下坏于法忍。六者心常刚强禅定智慧曾不薰修。七者非时而语言论所缠。八者不能坚固证于圣智。九者不为天龙之所恭敬。十者为辩才者常怀轻贱。十一者为身证者之所呵责。十二者不住正信常怀悔恨。十三者心多疑惑摇动不安。十四者犹如倡妓随逐音声。十五者染著诸欲随境流转。十六者不观真实诽谤正法。十七者有所希求常不称遂。十八者其心不调为人弃舍。十九者不知法界随顺恶友。二十者不了诸根系属烦恼。弥勒。是为菩萨乐于世话二十种过。</p>
<p>尔时世尊。重说偈言。</p>
<p>憍傲于多闻<span>&nbsp; </span>执著诸诤论&nbsp; 失念不正知&nbsp; 是名世话过</p>
<p>远离正思惟<span>&nbsp; </span>身心不寂静&nbsp; 退失于法忍&nbsp; 是名世话过</p>
<p>其心不调顺<span>&nbsp; </span>远离奢摩他&nbsp; 及毗钵舍那&nbsp; 是名世话过</p>
<p>不尊敬师长<span>&nbsp; </span>爱乐于世论&nbsp; 智慧不坚固&nbsp; 是名世话过</p>
<p>诸天不恭敬<span>&nbsp; </span>龙神亦复然&nbsp; 退失于辩才&nbsp; 是名世话过</p>
<p>圣者常呵责<span>&nbsp; </span>如是耽著人&nbsp; 唐捐于寿命&nbsp; 是名世话过</p>
<p>诸行皆缺减<span>&nbsp; </span>远离大菩提&nbsp; 命终生忧苦&nbsp; 是名世话过</p>
<p>疑惑心动摇<span>&nbsp; </span>犹如风吹草&nbsp; 智慧不坚固&nbsp; 是名世话过</p>
<p>譬如倡妓人<span>&nbsp; </span>赞说他勇健&nbsp; 彼人亦复然&nbsp; 是名世话过</p>
<p>随逐世语言<span>&nbsp; </span>染著诸欲境&nbsp; 常行于邪道&nbsp; 是名世话过</p>
<p>希求心不遂<span>&nbsp; </span>谄曲多诤论&nbsp; 远离于圣行&nbsp; 是名世话过</p>
<p>愚人得少利<span>&nbsp; </span>其心常摇动&nbsp; 如猿猴躁扰&nbsp; 是名世话过</p>
<p>智慧多退失<span>&nbsp; </span>无有觉悟心&nbsp; 愚者所摄持&nbsp; 是名世话过</p>
<p>迷惑于眼耳<span>&nbsp; </span>乃至意亦然&nbsp; 常与烦恼俱&nbsp; 是名世话过</p>
<p>愚人乐世话<span>&nbsp; </span>尽寿常空过&nbsp; 不如思一义&nbsp; 获利无有边</p>
<p>譬如甘蔗味<span>&nbsp; </span>虽不离皮节&nbsp; 亦不从皮节&nbsp; 而得于胜味</p>
<p>皮节如世话<span>&nbsp; </span>义理犹胜味&nbsp; 是故舍虚言&nbsp; 思惟于实义</p>
<p>智慧诸菩萨<span>&nbsp; </span>能知世话过&nbsp; 常爱乐思惟&nbsp; 第一义功德</p>
<p>法味及义味<span>&nbsp; </span>解脱第一味&nbsp; 谁有智慧者&nbsp; 心不生欣乐</p>
<p>是故应弃舍<span>&nbsp; </span>无利诸言话&nbsp; 常乐勤思惟&nbsp; 殊胜第一义</p>
<p>如是第一法<span>&nbsp; </span>诸佛所赞叹&nbsp; 是故明智人&nbsp; 当乐勤修习</p>
<p>尔时弥勒菩萨。复白佛言。希有世尊。乃能善说世话过失。思惟胜义利益功德。世尊。何有菩萨。求于如来真实智慧。而复乐于虚诳世话。</p>
<p>尔时弥勒菩萨。而白佛言。世尊。云何名为睡眠中过。若观察时。菩萨应当发起精进不生热恼。</p>
<p>佛言弥勒。初业菩萨。应当观察睡眠过失有二十种。若观察时。能令菩萨发起精进意乐无倦。</p>
<p>弥勒。云何名为乐于睡眠二十种过。一者懈怠懒惰。二者身体沉重。三者颜色憔悴。四者增诸疾病。五者火界羸弱。六者食不消化。七者体生疮疱。八者不勤修习。九者增长愚痴。十者智慧羸劣。十一者皮肤闇浊。十二者非人不敬。十三者为行愚钝。十四者烦恼缠缚。十五者随眠覆心。十六者不乐善法。十七者白法减损。十八者行下劣行。十九者憎嫌精进。二十者为人轻贱。弥勒。是为菩萨乐于睡眠二十种过。</p>
<p>尔时世尊。重说偈言。</p>
<p>身重无仪检<span>&nbsp; </span>懈怠少堪任&nbsp; 颜色无光泽&nbsp; 是乐睡眠过</p>
<p>彼人常病恼<span>&nbsp; </span>风黄多积集&nbsp; 四大互违反&nbsp; 是乐睡眠过</p>
<p>饮食不消化<span>&nbsp; </span>身体无光润&nbsp; 声嘶不清彻&nbsp; 是乐睡眠过</p>
<p>其身生疮　<span>&nbsp; </span>昼夜常昏睡&nbsp; 诸虫生机关&nbsp; 是乐睡眠过</p>
<p>退失于精进<span>&nbsp; </span>乏少诸财宝&nbsp; 多梦无觉悟&nbsp; 是乐睡眠过</p>
<p>痴网常增长<span>&nbsp; </span>乐著于诸见&nbsp; 炽盛难疗治&nbsp; 是乐睡眠过</p>
<p>损减于智慧<span>&nbsp; </span>增长于愚痴&nbsp; 志意常下劣&nbsp; 是乐睡眠过</p>
<p>彼住阿兰若<span>&nbsp; </span>常怀懈怠心&nbsp; 非人得其便&nbsp; 是乐睡眠过</p>
<p>蒙愦失正念<span>&nbsp; </span>讽诵不通利&nbsp; 说法多废忘&nbsp; 是乐睡眠过</p>
<p>由痴起迷惑<span>&nbsp; </span>住于烦恼中&nbsp; 其心不安乐&nbsp; 是乐睡眠过</p>
<p>功德皆损减<span>&nbsp; </span>常生忧悔心&nbsp; 增长诸烦恼&nbsp; 是乐睡眠过</p>
<p>远离诸善友<span>&nbsp; </span>亦不求正法&nbsp; 常行非法中&nbsp; 是乐睡眠过</p>
<p>不欣求法乐<span>&nbsp; </span>损减诸功德&nbsp; 远离于白法&nbsp; 是乐睡眠过</p>
<p>彼人心怯弱<span>&nbsp; </span>恒少于欢喜&nbsp; 支分多羸瘦&nbsp; 是乐睡眠过</p>
<p>自知身懈怠<span>&nbsp; </span>嫉妒精进者&nbsp; 乐说其过恶&nbsp; 是乐睡眠过</p>
<p>智者了其过<span>&nbsp; </span>常离于睡眠&nbsp; 愚人增见网&nbsp; 无利损功德</p>
<p>智者常精进<span>&nbsp; </span>勤修清净道&nbsp; 离苦得安乐&nbsp; 诸佛所称叹</p>
<p>世间诸伎艺<span>&nbsp; </span>及出世工巧&nbsp; 皆由精进力&nbsp; 智者应修习</p>
<p>若人趣菩提<span>&nbsp; </span>了知睡眠过&nbsp; 安住精进力&nbsp; 觉悟生惭愧</p>
<p>是故诸智者<span>&nbsp; </span>常生精进心&nbsp; 舍离于睡眠&nbsp; 守护菩提种</p>
<p>尔时弥勒菩萨。而白佛言。希有世尊。乐著睡眠乃有如是无量过失。若有闻者。不生忧悔厌离之心。发起精进。当知是人甚大愚痴。若有菩萨。为欲志求阿耨多罗三藐三菩提者。闻说如是真实句义。功德利益。于诸善法。而生懈怠。不起精进住菩提分。无有是处。</p>
<p>尔时弥勒菩萨。白佛言。世尊。云何名为众务中过。若观察时。令诸菩萨不营众务勤修佛道。</p>
<p>佛言弥勒。初业菩萨。应当观察乐营众务二十种过。若观察时。能令菩萨不营众务勤修佛道。</p>
<p>弥勒。云何名为二十种过。一者耽著世间下劣之业。二者为诸读诵修行比丘之所轻贱。三者亦为勤修禅定比丘之所呵责。四者心常发起无始生死流转之业。五者虚食居士及婆罗门净心信施。六者于诸财物心怀取著。七者常乐广营世间事务。八者念其家业常怀忧叹。九者其性狠戾发言粗犷。十者心常怀念勤修家业。十一者爱著诸味增长贪欲。十二者无利养处不生欢喜。十三者多生恼害障碍之业。十四者常乐亲近诸优婆塞及优婆夷。十五者但念衣食而度昼夜。十六者数问世间所作事业。十七者常乐发起非法语言。十八者恃营众务而起憍慢。十九者但求人过不自观察。二十者于说法者心怀轻贱。弥勒。是为菩萨乐营众务二十种过。</p>
<p>尔时世尊。重说偈言。</p>
<p>安住下劣业<span>&nbsp; </span>远离殊胜行&nbsp; 退失大利益&nbsp; 是名众务过</p>
<p>乐读诵比丘<span>&nbsp; </span>及修禅定者&nbsp; 一切皆呵责&nbsp; 是名众务过</p>
<p>常行生死业<span>&nbsp; </span>舍离解脱因&nbsp; 虚受于信施&nbsp; 是名众务过</p>
<p>乐受诸财宝<span>&nbsp; </span>不得生忧恼&nbsp; 住于下劣行&nbsp; 是名众务过</p>
<p>是人多爱染<span>&nbsp; </span>往来淫女家&nbsp; 如鸟入樊笼&nbsp; 是名众务过</p>
<p>常忧叹家业<span>&nbsp; </span>恒怀热恼心&nbsp; 出言人不信&nbsp; 是名众务过</p>
<p>不受尊者教<span>&nbsp; </span>违矩而轻贱&nbsp; 毁犯清净戒&nbsp; 是名众务过</p>
<p>其心多忆想<span>&nbsp; </span>勤营于世业&nbsp; 不能修智断&nbsp; 是名众务过</p>
<p>贪心恒炽盛<span>&nbsp; </span>乐著于诸味&nbsp; 曾无知足心&nbsp; 是名众务过</p>
<p>得利生欢喜<span>&nbsp; </span>无利便忧恼&nbsp; 贪吝无仁心&nbsp; 是名众务过</p>
<p>恼害无慈愍<span>&nbsp; </span>增长诸恶业&nbsp; 爱蔓相缠缚&nbsp; 是名众务过</p>
<p>远离于师长<span>&nbsp; </span>亲近恶知识&nbsp; 摈斥持戒人&nbsp; 是名众务过</p>
<p>昼夜无余想<span>&nbsp; </span>唯念求衣食&nbsp; 不乐诸功德&nbsp; 是名众务过</p>
<p>常问世间智<span>&nbsp; </span>不乐出世言&nbsp; 耽爱于邪说&nbsp; 是名众务过</p>
<p>自恃知众务<span>&nbsp; </span>轻慢诸比丘&nbsp; 犹如狂醉人&nbsp; 是名众务过</p>
<p>常伺求他短<span>&nbsp; </span>不自见其过&nbsp; 轻毁有德人&nbsp; 是名众务过</p>
<p>如是愚痴者<span>&nbsp; </span>无有善方便&nbsp; 轻慢说法者&nbsp; 是名众务过</p>
<p>如是下劣业<span>&nbsp; </span>具足诸过失&nbsp; 何有智慧人&nbsp; 爱乐而修习</p>
<p>清净殊胜业<span>&nbsp; </span>具足诸功德&nbsp; 是故有智人&nbsp; 爱乐常修习</p>
<p>若乐下劣业<span>&nbsp; </span>智者当呵责&nbsp; 如人舍多财&nbsp; 贪求于少分</p>
<p>是故明智人<span>&nbsp; </span>当舍下劣业&nbsp; 应求胜上法&nbsp; 诸佛常称叹</p>
<p>尔时弥勒菩萨。而白佛言。希有世尊。彼诸菩萨舍离殊胜精进之业。而乃发起下劣之事。当知是人。甚为少智觉慧微浅。</p>
<p>佛告弥勒菩萨言。弥勒。我今实言告汝。若有菩萨不修诸行。不断烦恼。不习禅诵。不求多闻。我说是人非出家者。弥勒。若有勤修智断行者。智出生者。智成就者。不作世业营众务者。我说是人。住如来教。若有菩萨。乐作世业营于众务。为所不应。我说是人住于生死。是故菩萨不应亲近。</p>
<p>弥勒。若有菩萨。多营众务造七宝塔。遍满三千大千世界。如是菩萨。不能令我而生欢喜。亦非供养恭敬于我。弥勒。若有菩萨。于波罗蜜相应之法。乃至受持一四句偈。读诵修行为人演说。是人乃为供养于我。何以故。诸佛菩提从多闻生。不从众务而得生也。</p>
<p>弥勒。若有菩萨勤营众务。令彼读诵修行演说诸菩萨等营于众务。当知是人。增长业障无诸福利。何以故。如是所说三种福业。一切皆从智慧而生。是故弥勒。营事菩萨。于彼读诵修行演说诸菩萨所。不应障碍为作留难。读诵修行演说菩萨。于修禅定诸菩萨所。不应障碍为作留难。</p>
<p>弥勒。若一阎浮提营事菩萨。于一读诵修行演说菩萨之所。应当亲近供养承事。若一阎浮提读诵修行演说诸菩萨等。于一勤修禅定菩萨。亦当亲近供养承事。如是善业。如来随喜。如来悦可。若于勤修智慧菩萨。承事供养。当获无量福德之聚。何以故。智慧之业无上最胜。超过一切三界所行。是故弥勒。若有菩萨发起精进。于智慧中当勤修习。</p>
<p>尔时弥勒菩萨。白佛言。世尊。如来善说初业菩萨乐于愦闹、世话、睡眠、众务、过失。世尊。云何名为戏论中过。若观察时令诸菩萨当得住于寂静无诸诤论。</p>
<p>佛言弥勒。初业菩萨。戏论过失。无量无边。我今略说有二十种。云何名为二十种过。一者于现在生多诸苦恼。二者增长嗔恚退失忍辱。三者为诸怨对之所恼害。四者魔及魔民皆生欢喜。五者未生善根皆悉不生。六者已生善根能令退失。七者增诸斗诤怨竞之心。八者造作地狱恶趣之业。九者当得丑陋不善之果。十者舌不柔软言词謇涩。十一者所受教法不能忆持。十二者于未闻经闻之不悟。十三者诸善知识皆悉舍离。十四者诸恶知识速当值遇。十五者修行于道难得出离。十六者不悦意语数数常闻。十七者在在所生多诸疑惑。十八者常生难处不闻正法。十九者修行白法多有障碍。二十者于所受用多诸怨嫉。弥勒。是为菩萨耽著戏论二十种过。</p>
<p>尔时世尊。重说偈言</p>
<p>现生常苦恼<span>&nbsp; </span>离忍多嗔恚&nbsp; 怨仇生害心&nbsp; 是名戏论过</p>
<p>魔及魔眷属<span>&nbsp; </span>皆生欢喜心&nbsp; 丧失诸善法&nbsp; 是名戏论过</p>
<p>未生善不生<span>&nbsp; </span>常住于斗诤&nbsp; 造于恶趣业&nbsp; 是名戏论过</p>
<p>身形多丑陋<span>&nbsp; </span>生于下劣家&nbsp; 发言常謇涩&nbsp; 是名戏论过</p>
<p>闻法不能持<span>&nbsp; </span>或闻不入耳&nbsp; 常离诸善友&nbsp; 是名戏论过</p>
<p>值遇恶知识<span>&nbsp; </span>于道难出离&nbsp; 常闻不顺语&nbsp; 是名戏论过</p>
<p>随彼所生处<span>&nbsp; </span>常怀疑惑心&nbsp; 于法不能了&nbsp; 是名戏论过</p>
<p>常生八难中<span>&nbsp; </span>远离无难处&nbsp; 具足无利益&nbsp; 是名戏论过</p>
<p>于善多障碍<span>&nbsp; </span>退失正思惟&nbsp; 所受多怨嫉&nbsp; 是名戏论过</p>
<p>如是诸过失<span>&nbsp; </span>皆因戏论生&nbsp; 是故有智人&nbsp; 速疾当远离</p>
<p>如是戏论者<span>&nbsp; </span>难证大菩提&nbsp; 是故有智人&nbsp; 亦应不亲近</p>
<p>戏论诤论处<span>&nbsp; </span>多起诸烦恼&nbsp; 智者应远离&nbsp; 当去百由旬</p>
<p>亦不近于彼<span>&nbsp; </span>造立诸舍宅&nbsp; 是故出家人&nbsp; 不应住诤论</p>
<p>汝等无田宅<span>&nbsp; </span>妻子及僮仆&nbsp; 乃至荣位等&nbsp; 何缘兴诤论</p>
<p>出家住寂静<span>&nbsp; </span>身被于法服&nbsp; 诸仙咸敬事&nbsp; 当修忍辱心</p>
<p>如是戏论者<span>&nbsp; </span>增长毒害心&nbsp; 当堕于恶趣&nbsp; 是故应修忍</p>
<p>囚禁及系缚<span>&nbsp; </span>刑害而捶楚&nbsp; 如是等诸苦&nbsp; 皆由诤论生</p>
<p>如是戏论者<span>&nbsp; </span>常遇恶知识&nbsp; 名称不增长&nbsp; 曾无欢喜心</p>
<p>若舍于诤论<span>&nbsp; </span>无能伺其便&nbsp; 眷属不乖离&nbsp; 常遇于善友</p>
<p>于乘得清净<span>&nbsp; </span>业障尽无余&nbsp; 摧伏于魔军&nbsp; 勤修忍辱行</p>
<p>诤论多诸过<span>&nbsp; </span>无诤具功德&nbsp; 若有修行者&nbsp; 当住于忍辱</p>
<p>尔时弥勒菩萨。复白佛言。希有世尊。乃能善说如是过失。令诸菩萨生觉悟心。世尊。于后末世五百岁中。颇有菩萨。闻说如是诤论过失。能生忧悔离烦恼不。</p>
<p>佛告弥勒菩萨言。弥勒。于后末世五百岁中。少有菩萨。能生忧悔舍离烦恼。多有菩萨。其心刚强不相尊敬。怀增上慢互相是非。闻说如是甚深义趣殊胜功德。虽复受持读诵演说。由是菩萨业障深重。不能得生殊胜功德。便于是经疑惑不信。不复受持为人演说。</p>
<p>时魔波旬见是事已。为诳惑故作比丘像。来到其所。说如是言。此诸经典皆是世俗。善文词者之所制造。非是如来之所宣说。何以故。此经所说功德利益汝皆不得。由魔波旬如是诳惑。于此空性义利相应甚深契经。心生疑惑起诸诤论。不复受持读诵演说。</p>
<p>弥勒。彼诸愚人不能了知。由自业故。不能获彼殊胜功德。自业消已。决定当得如是功德。</p>
<p>尔时弥勒菩萨。白佛言世尊。如佛所说。阿弥陀佛极乐世界功德利益。若有众生发十种心。随一一心。专念向于阿弥陀佛。是人命终。当得往生彼佛世界。世尊。何等名为发十种心。由是心故。当得往生彼佛世界。</p>
<p>佛告弥勒菩萨言。弥勒。如是十心。非诸凡愚。不善丈夫。具烦恼者。之所能发。何等为十。一者于诸众生起于大慈无损害心。二者于诸众生起于大悲无逼恼心。三者于佛正法不惜身命乐守护心。四者于一切法发生胜忍无执著心。五者不贪利养恭敬尊重净意乐心。六者求佛种智于一切时无忘失心。七者于诸众生尊重恭敬无下劣心。八者不著世论于菩提分生决定心。九者种诸善根无有杂染清净之心。十者于诸如来舍离诸相起随念心。弥勒。是名菩萨发十种心。由是心故。当得往生阿弥陀佛极乐世界。弥勒。若人于此十种心中随成一心。乐欲往生彼佛世界。若不得生无有是处。</p>
<p>尔时尊者阿难。白佛言。希有世尊。乃能开示演说如来真实功德。发起菩萨殊胜志乐。世尊。当何名此经。我等云何受持。佛告阿难言。此经名为发起菩萨殊胜志乐。亦名弥勒菩萨所问。以是名字汝当受持。佛说此经已。弥勒菩萨及诸声闻。一切世间天人阿修罗乾闼婆等。闻佛所说。皆大欢喜。信受奉行。</p>
