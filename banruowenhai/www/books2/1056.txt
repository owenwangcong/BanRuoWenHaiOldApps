<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">常不轻菩萨品第二十</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">常不轻菩萨品第二十<span lang="EN-US"></span></span></p>
<p>修行法师能得六根清净功德，已于法师功德品释明。但未知自昔以来，曾有证得此项功德之人与否？为显示此能行之人，故有常不轻菩萨一品。本品专明常不轻菩萨故事，既显受持是经一句一偈者，为妙法威力之所加持，能得登地菩萨六根互用之功德；兼显不受持是经或毁谤是经者，现前虽获罪报，终仍因是经之缘力能入于佛道。为显斯义，故有此品。</p>
<p>前授各记，为佛授果上之记，而此菩萨对于四众，则为授因中之记。明但行菩萨道，皆当成佛，故有此品。</p>
<p>法师及随喜功德等品，皆云受一句、一偈皆当作佛。而常不轻菩萨即不诵经说法，但礼拜赞叹谓人尽当作佛，此即能受持本经之一句忆念不失者。以是能行忍辱、精进等菩萨行，自信作佛，信人作佛，终得六根究竟清净功德。为显斯义，故有此品。</p>
<p>常、恒也，不轻、恭敬也，即恒顺众生爱护恭敬之义。不见有众生恶相，而但见其皆具佛性，是即清净功德之所由来也。在全经品第中，则居第二十。</p>
<p><font color="#333399">戊二<span>&nbsp; </span>举法师事证</font></p>
<p><font color="#333399">己一<span>&nbsp; </span>长行</font></p>
<p><font color="#333399">庚一<span>&nbsp; </span>示前违顺所生罪福</font></p>
<p><b><span style="color:teal">尔时、佛告得大势菩萨摩诃萨：“汝今当知！若比丘、比丘尼、优婆塞、优婆夷、持法华经者，若于恶口骂詈诽谤，获大罪报，如前所说；其所得功德，如向所说眼、耳、鼻、舌、身、意清净。<span lang="EN-US"></span></span></b></p>
<p>谓违反是经加以诽谤者，所得罪报，如譬喻品颂所说。顺于经义修持者所得功德，如法师功德品所说，皆违顺所生之罪福也。得大势、即大势至菩萨，有大威力名曰大势至者，成就圆满之义。此品经文，佛以告得大势菩萨者，显常不轻菩萨持经勇猛成就功德之势力；兼显违反是经者终亦成佛，亦由是经之殊胜势力也。又、大势至菩萨报身，常在西方极乐世界，赞助弥陀接引众生，而复应化于此土中，在法华经会上证明此经之威德力也。</p>
<p><font color="#333399">庚二<span>&nbsp; </span>显持经人违顺人相</font></p>
<p><font color="#333399">辛一<span>&nbsp; </span>标往古时节佛世</font></p>
<p><b><span style="color:teal">“得大势！乃往古昔过无量无边不可思议阿僧祇劫，有佛名威音王如来、应供、正遍知、明行足、善逝、世间解、无上士调御丈夫、天人师、佛、世尊，劫名离衰，国名大成。其威音王佛，于彼世中为天、人、阿修罗说法：为求声闻者，说应四谛法，度生老病死究竟涅槃；为求辟支佛者，说应十二因缘法；为诸菩萨，因阿耨多罗三藐三菩提说应六波罗密法，究竟佛慧。得大势！是威音王佛寿四十万亿那由他恒河沙劫，正法住世劫数如一阎浮提微尘，像法住世劫数如四天下微尘。其佛饶益众生已，然后灭度。正法、像法灭尽之后，于此国土复有佛出，亦号威音王如来、应供、正遍知、明行足、善逝、世间解、无上士调御丈夫、天人师、佛、世尊。如是次第有二万亿佛，皆同一号。<span lang="EN-US"></span></span></b></p>
<p>此释古时佛世。此方佛教以音闻为体。音王、音之有大威力者。威音王如来，为古佛之别号。离衰、谓离一切衰恶之法。大成、谓成一切善法。威音王国中，亦以三乘法教化众生。应四谛法者，谓以求声闻乘感佛，佛乃应以四谛法也。究竟佛慧，即佛之究竟智慧。言威音王佛为诸菩萨说六波罗密法，以入于佛之究竟智慧。亦可以究竟佛慧四字，通属上三乘而言，言为三乘各各说法，皆令直趣于究竟佛智也。每四大部洲为一个四天下，阎浮提即四大部洲中之一洲，为一个四天下四分之一。故威音王正法住世之数，为像法住世数四分之一。阎浮提，义言胜金洲，即吾人现所依止之土。以上详释威音王佛世，所以启常不轻菩萨之出现也。</p>
<p><font color="#333399">辛二<span>&nbsp; </span>显能行违顺人相</font></p>
<p><b><span style="color:teal">“最初威音王如来既已灭度，正法灭后，于像法中，增上慢比丘有大势力。尔时、有一菩萨比丘，名常不轻。得大势！以何因缘名常不轻？是比丘凡有所见，若比丘、比丘尼、优婆塞、优婆夷，皆悉礼拜赞叹而作是言：‘我深敬汝等，不敢轻慢，所以者何？汝等皆行菩萨道，当得作佛’。而是比丘不专读诵经典，但行礼拜。乃至远见四众，亦复故往礼拜赞叹而作是言：‘我不敢轻于汝等，汝等皆当作佛’。<span lang="EN-US"></span></span></b></p>
<p>此释恶人益势、善士增勤。谓增上慢比丘增益势力，而修忍辱行之菩萨益勤精进也。正法既灭之时，所有善根成熟之众生，已以佛法度脱，而善根未成熟者，当然尚无护持正法之力，故未知解谓已知解、未修证谓已修证之增上慢人，值此时最有势力。去佛既遥，妄人之势复炽，苟欲护持佛法，非有不避讥嫌、甘受苦痛、排除一切、高唱正义之极大勇猛势力，何由使此佛法之将亡者存，将晦者曙、将绝者续乎！故尔时常不轻菩萨出世之因缘，至为重大也。当威音王像法衰微之际，比丘等四众对于佛法，或信而不解，或解而不信，甚或不解不信，假托律仪。而常不轻菩萨，一心深信众生皆当作佛之佛说，悉皆不敢轻慢，谓当作佛。在在处处独标真义，统摄群机，遂使佛法果因之不至坠落。其奉持经法，实已能以一句摄无量义，岂止胜于但能读诵经典者哉！</p>
<p><b><span style="color:teal">“四众之中，有生嗔恚心不净者，恶口骂詈言：‘是无智比丘，从何所来？自言我不轻汝而与我等授记，当得作佛；我等不用如是虚妄授记’。如此经历多年，常被骂詈，不生嗔恚。常作是言：‘汝当作佛’。说是语时，众人或以杖木、瓦石而打掷之。避走远住，犹高声唱言：‘我不敢轻于汝等，汝等皆当作佛’。以其常作是语故，增上慢比丘、比丘尼、优婆塞、优婆夷，号之为常不轻。<span lang="EN-US"></span></span></b></p>
<p>此释语加能忍、身害能受、及善名缘起。常被骂詈，或受杖石，经历多年，不生嗔恚，仍一心深信众生皆当作佛。此已摄尽忍辱、精进等波罗密。而其心中、目中，只见有佛，不见众生，实能契于即生即佛、心佛众生三无差别之境，更无一相之可安立，其清净为何如也！</p>
<p><b><span style="color:teal">“是比丘临欲终时，于虚空中具闻威音王佛先所说法华经二十千万亿偈，悉能受持，即得如上眼根清净，耳、鼻、舌、身、意根清净。得是六根清净已，更增寿命二百万亿那由他岁，广为人说是法华经。于时增上慢四众──比丘、比丘尼、优婆塞、优婆夷──轻贱是人为作不轻名者，见其得大神通力、乐说辩力、大善寂力，闻其所说皆信伏随从。是菩萨复化千万亿众，令住阿耨多罗三藐三菩提。<span lang="EN-US"></span></span></b></p>
<p>此释胜果遂生、恶人从化。常不轻菩萨受持妙法华经众生皆当成佛一句之义，既已尽其形寿。至临终时，复受持威音王佛说授是经诸偈，故以此增上法力得六根清净功德，增寿说法，降伏恶人，化令成道。寿命为果报之主体，因行殊胜故果报殊胜，故果报主体之寿命亦与为殊胜。大善寂力，即由清净功德所发生之禅定力。</p>
<p><b><span style="color:teal">“命终之后，得值二千亿佛，皆号日月灯明，于其法中说是法华经。以是因缘，复值二千亿佛，同号云自在灯王，于此诸佛法中受持读诵。为诸四众说此经典故，得是常眼清净，耳、鼻、舌、身、意诸根清净。于四众中说法，心无所畏。得大势！是常不轻菩萨摩诃萨，供养如是若干诸佛，恭敬尊重赞叹，种诸善根。于后复值千万亿佛，亦于诸佛法中说是经典，功德成就，当得作佛。<span lang="EN-US"></span></span></b></p>
<p>此释善士增进。谓常不轻菩萨更值诸佛，受持是经，增进功德，终成正觉也。既久值日月灯明及云自在灯王诸佛，因得自持是经并令人持，故功行圆满，能证得是常清净六根功德。常者、谓此功德修证圆满，得究竟清净永住不退也；为初地菩萨法身、六根互用、圆通清净之相。无所畏，谓无五怖畏：一、无不活畏，初地证无住身，得净慧命，随愿应生，故无不活畏。二、无恶名畏，凡有所行皆利众生，名称普闻，故无恶名畏。三、无死畏，菩萨法身常住，本无来去，既离我见，安有身相？故无死畏。四、无堕恶道畏，菩萨历劫奉佛，修诸善法，远离三毒，除以大悲愿力示现恶道方便度生外，余所修行与恶趣无一相应，故无堕恶道畏。五、无大众威德畏，尚不见世间有一众生能与菩萨相等者，况能胜过？但由悲愿随顺应导，故无此畏。又、六根既常清净，故闻一切法能持，得诸陀罗尼，常忆念不忘，三德具足，亦即菩萨之说法无所畏也。</p>
<p><font color="#333399">庚三<span>&nbsp; </span>会今古示违顺人相</font></p>
<p><b><span style="color:teal">“得大势！于意云何？尔时常不轻菩萨岂异人乎？则我身是。若我于宿世不受持、读诵此经、为他人说者，不能疾得阿耨多罗三藐三菩提；我于先佛所受持、读诵此经、为人说故，疾得阿耨多罗三藐三菩提。得大势！彼时四众──比丘、比丘尼、优婆塞、优婆夷，以嗔恚意轻贱我故，二百亿劫常不值佛，不闻法、不见僧。千劫于阿鼻地狱受大苦恼。毕是罪已，复遇常不轻菩萨，教化阿耨多罗三藐三菩提。得大势！于汝意云何？尔时四众常轻是菩萨者，岂异人乎？今此会中跋陀婆罗等五百菩萨，师子月等五百比丘，尼思佛等五百优婆塞，皆于阿耨多罗三藐三菩提不退转者是。<span lang="EN-US"></span></span></b></p>
<p>四众比丘等身为佛徒，乃轻贱真能奉法之人，故其果报即以多劫不逢三宝为报。盖必有如是之离善友缘，始能三毒增上，恶业重重，以造成是千劫无间狱之苦因。故无间狱之苦报非酷，而不闻三宝名之报乃为真酷，以胜缘既绝，斯觉路永断也。然此四众等，卒因与常不轻有违反骂詈之缘，及曾与闻众生皆当作佛一句经义之缘，能于罪报既尽之余，复遇释尊受教，发心趣道。此即显经力圆赅统摄之殊胜势力，益显不值佛、不闻法、不见僧之果报为至可惊危也。跋陀婆罗、此云贤护，无定仪者。师子月及尼思佛，皆上首之名。或谓：菩萨度生，当以观机化导为主。常不轻菩萨值正法已灭之时，既知四众不能明于佛义，曷为作此惊人之行，故启其怒詈、使造罪业而罹诸苦乎？不知随机示教之方便善巧，乃诸佛果后大悲方便之秘密力，非未入地之菩萨所能行。常不轻菩萨，但以其所自信之法义如说修行，冀以自信者并使人信，为尊佛法、为宏佛法、为昌明佛法、为建立佛法，以是种种故惟重法而不重己，但顾法而不顾机，虽当时众生有不能现时受益之处，亦有所不暇恤也。况在被化之众生中，往往有具极劣根性，非先以大法激起其烦恼、令受诸毒苦之后，不能有顺受化度之希望。如此增上慢比丘等，即以获受罪苦之故，得降伏其我慢，终于报尽以后，遂能善根生发，闻法修行。此正逆行将护之法，适以速其度脱，否则虽再历二百亿劫，恐尚在沉沦飘堕中耳。</p>
<p><font color="#333399">庚四<span>&nbsp; </span>结劝众人除违行顺</font></p>
<p><b><span style="color:teal">“得大势！当知是法华经，大饶益诸菩萨摩诃萨，能令至于阿耨多罗三藐三菩提。是故诸菩萨摩诃萨，于如来灭后，常应受持、读、诵、解说、书写是经”！<span lang="EN-US"></span></span></b></p>
<p>此结劝众人除违行顺。以随顺是经者既疾得成佛，而违反是经者久亦成佛，故为大饶益于诸菩萨。惟彼不闻是经者，则终绝于佛，以是知值正法已灭之后，若为人说是经之一偈、一句，即为能增益人以无上之功德也。</p>
<p><font color="#333399">己二<span>&nbsp; </span>重颂</font></p>
<p><b><span style="color:teal">尔时、世尊欲重宣此义而说偈言：<span lang="EN-US"></span></span></b></p>
<p><font color="#333399">庚一 &nbsp;颂说经人违顺之相</font><span lang="EN-US"></span></p>
<p><b><span style="color:teal">“过去有佛，号威音王，神智无量，将导一切，天、人、龙、神所共供养。是佛灭后，法欲尽时，有一菩萨，名常不轻。时诸四众计著于法，不轻菩萨往到其所而语之言：‘我不轻汝；汝等行道，皆当作佛’。诸人闻已，轻毁骂詈，不轻菩萨能忍受之。其罪毕已，临命终时，得闻此经，六根清净；神通力故，增益寿命。复为诸人广说是经，诸著法众，皆蒙菩萨教化成就令住佛道。不轻命终，值无数佛，说是经故，得无量福；渐具功德，疾成佛道。<span lang="EN-US"></span></span></b></p>
<p>计著于法，谓妄计执著于小乘等教法也。其罪毕已，谓常不轻菩萨先世或有罪业，以今世受持是经，为人轻贱故先世罪业则为消灭，故曰其罪毕已。</p>
<p><font color="#333399">庚二<span>&nbsp; </span>颂结会古今</font></p>
<p><b><span style="color:teal">“彼时不轻，则我身是。时四部众著法之者，闻不轻言汝当作佛，以是因缘，值无数佛；此会菩萨五百之众，并及四部清信士女，今于我前听法者是。<span lang="EN-US"></span></span></b></p>
<p>结会今古，以示众人违顺之相。</p>
<p><font color="#333399">庚三<span>&nbsp; </span>颂结劝众人除违行顺</font></p>
<p><b><span style="color:teal">“我于前世，劝是诸人听受斯经第一之法，开示教人令住涅槃，世世受持如是经典。亿亿万劫至不可议，时乃得闻是法华经；亿亿万劫至不可议，诸佛世尊时说是经；是故行者，于佛灭后闻如是经，勿生疑惑，应当一心广说此经。世世值佛，疾成佛道”。<span lang="EN-US"></span></span></b></p>
<p>亿亿万劫至不可议，明劫数之久远。言诸佛世尊经如是久远之劫，时为一说此经，而诸人乃时得一闻此经，显正法难闻，既获闻法应疾受持。以上既显示古今人违顺罪福之相，故行者如欲除违，应以彼四众为戒；如欲行顺，当以常不轻菩萨为法也。</p>
