<h1>《中庸胜唱》2.04 践履中庸</h1><p> 第一节 总论 </p><p> 迢迢前路，踽踽行人。回车既辔，险阻斯兴，叱驭悲途，今古同慨也。不行则归思莫偿，即行而道阻难通。此三世贤哲又以难行能行而践履于中庸也。故次难行而曰践履。行人届此许曰入德。倘默默计玄妙之理，津津执贤圣之言，不曰入德，聿云造业。业有二途，曰黑曰白，白喻善，黑喻恶，此又造黑业者也。或曰此谓恶业可乎？曰可。盖谓其滞理沈玄，塞却悟门，穷劫而不得证乎中庸，以善因而遭恶果也，宁曰践履乎中庸？宁曰入德？儒曰入德者，约宗下而言初机也。初机于此，略有三病： </p><p> 一、决择力薄， </p><p> 二、安住力薄， </p><p> 三、精进力薄。 </p><p> 一、决择力薄。 行人流而忘返，今返知难，知难犯难，犯难无难。程子曰："用力之久，一旦豁然。"既豁然已，乃曰入德。然此入也，实有多途。释曰八万四千法门，门门可入。今约而言，安立为三： </p><p> （一）就体 </p><p> "三月不违仁"，"瞻之在前，忽焉在后"，"如有所立，卓尔，虽欲从之，莫由也己"，如是等等，就体而消。悉曰就体，楷范极多，兹涉其略。古德曰："就体消停得力迟。"盖谓其滞体而难脱落，不能别行一路也。 </p><p> （二）从缘 </p><p> 山梁雌雉子曰："时哉！时哉！"子路拱之。又灵源见桃花而悟本，香岩击翠竹以明心，从缘也。古德曰："从缘得力者强。"盖谓其直切契证而远乎情缘意度也。 </p><p> （三）文字 </p><p> 依先圣教言，如理而知，如实而行。或观或止，以戒以诚，丕说诠乎已言，幽理彰于未着，曰从文字。古德云："从文字得力者弱。"盖幽虽显著，理难澈忘矣。 </p><p> 约开三支，豁然则一，然一豁然而登极地，千古其难，大都半途而滞。经曰"一切圣贤皆以无为法而有差别"也。临济三玄、曹洞五位、沩仰圆相、云门顾鉴咦等，纷然而兴、要皆锻炼学人透顶透底而到末后。不然，三藏十二部。孔、老诸经、耶、回、百家之说，从何安立？皆废词也。悟既囿乎浅深，见固别于近远。远而卑近，近又难远。如是交攻，离娄失觅于骊珠，盲人任驰乎瞎马。故曰决择力薄。 </p><p> 二、安住力弱。行人无上支之过也，彻见人 我不二、物我不二、法我不二，而落在无事甲里，习不能拔，或任性奔驰，中行不趋，黄龙慧南曾于若辈悯而下一大拶曰："何不无事令有事，有事令无事"，所谓净佛国土，成就众生。又此言安住者，不以有住而住，不以无住而住，应如是住，而学人昧不能住，故曰安住力薄。 </p><p> 三、精进力薄。无上二支之过也，取不得，舍不得，用力不得，不用力复不得，颜渊曰："既竭吾才，又竭我力。"行人企此，每况任运，讵知才有所重便有所轻，轻重交攻，去道愈远。古哲警之曰"有佛处不可住，无佛处即走过"。又船子诚诫夹山会曰："汝后当藏身处莫踪迹，莫踪迹处莫藏身。"咨尔多士曰："谁跻此？"故曰精进力薄。 </p><p> 总上三支，初机之通病，末法之共难。若曰掇明珠于发髻，度金针于绣师，宁舍乎是？宁忽乎是？ </p><p> 第二节 经文 </p><p> {朱注第六章}子曰："舜其大知也与？舜好问而好察迩言，隐恶而扬善，执其两端用其中于民，其斯以为舜乎？" </p><p> {朱注第七章} 子曰："人皆曰子知，驱而纳诸舌罟护、陷阱之中而莫之知辟也。人皆曰予知，择乎中庸而不能期月守也。" </p><p> {朱注第八章}子曰："回之为人也，择乎中庸，得一善则拳拳服膺而弗失之矣。" </p><p> {朱注第九章} 子曰："天下国家可均也，爵禄可辞也，白刃可蹈也，中庸不可能也。" </p><p> {朱注第十章} 子路问强。子曰："南方之强与？北方之强与？抑而强与？宽柔以教，不报无道，南方之强也，君子居之﹔衽金革，死而不厌，北方之强也，而强者居之。故君子和而不流，强哉矫！中立而不倚，强哉矫！国有道，不变塞焉。强哉矫！国无道，至死不变。强哉矫！" </p><p> 一、释字 </p><p> 迩 《说文》："近也。儿氏切。" </p><p> 纳 《说文》： 丝湿纳纳也。奴荅切。"按："纳古作内。"《说文》："内，入也。从门。自外而入也。" </p><p> 择 《说文》："柬选也。丈伯切。" </p><p> 强 通"疆"。《说文》："弓有力也。巨良切。"今注曰"胜进貌，远乎弱也。" </p><p> 而 朱注曰："而，汝也。" </p><p> 革 《说文》："兽皮治去其毛。革更之象，古核切。"朱注曰"革，甲冑之属。" </p><p> 矫 《说文》："揉箭箝也。居天切。"朱注曰"矫，强貌。《诗》曰'矫矫虎臣'是也。" </p><p> 二、通义 </p><p> （一）舜其大智全章 </p><p> 至德盛业，当下完成，实非他异，亦非自庸。行人每昧昧外求﹔不然，戚戚而内计也，以故转觅转远，转计转非。子思悯之，举孔子之称舜曰云云。迩言恐泥，察之则远患﹔幽理难通，问之则达全，即践履中庸也。两端者，善恶、是非等也。执善恶、是非以用于人，善者善之，不以远于我而恶其善﹔恶者恶之，不以远于我而善其恶，即践履中庸也。人情恶直喜谀，隐其恶而扬其善，使恶者内惩，善者外勖，亦践履中庸也。斯义也，人人能知，人人能行，而人人知而不行。舜固知而行者矣，孔子赞之曰"大智"，智固如斯也，岂有他哉？必曰烧丹汞、修性命、书符竞异而曰践履、曰用中、曰胜业、大德惑矣。又知者，慧也。大知者，大慧也。通此释之，三藐三菩提，孔子之中庸也。其易践、易履如此！而昧者不履。即履也，不至。惜哉！惜哉！然此践履，此亦有二：一君子之中庸，二小人之中庸。君子之中庸者，执两用中，隐恶扬善，好问察迩，终日践之履之。影来镜里，风过长空，一丝朕兆不留，半忽迹相无着，所谓超乎事理也。小人之中庸者，亦执两用中，隐恶扬善，好问察迩，终日践之履之，而终日践、终日履，所谓囿乎事理也。君子、小人之践履中庸也，名一而迹异。然迹虽异而践履实又不二。 </p><p> （二）人皆曰予知全章 </p><p> 上知不知。今曰"余知"，余必不知。何也？驱我而纳于罟擭、陷阱中，我莫之避，知欤？决择乎中庸，我不能期月守，知欤？然则必如何而可？上以舜例，如上"大知"云云，下以回明，如下"一善"云云，即远乎罟擭、陷阱也。夫大知者，大慧也。一善者，胜行也。大知不知，胜行无行。凡圣非居，善恶寍系？凡圣、善恶且不居，系在罟护擭如观火，居陷阱若游园也。不然，虽以天下荣、四海奉，而形囚利域。志困名场，尽善不善，皆罟擭陷阱也。大慧、一善者，中庸之一体而异名耳。是履乎中庸，罟擭、陷阱即天堂﹔不履乎中庸，而天堂即罟擭、陷阱矣。 </p><p> （三）回之为人也全章 </p><p> 闻一知十，人中龙象，入德班头也。得一善则拳拳服膺而弗失。"拳拳"者，奉持义，弗失则久而能守义。久而能守，本经不息则久义。程子曰："用力之久，一旦豁然贯通"﹔古德所谓"生路转熟，熟路转生，自然契证矣。"行人十百而无一契，病正反此。 </p><p> （四）天下国家可均全章 </p><p> 均天下，辞爵禄，蹈白刃，诚难能也。果一策心，夷、齐弃国，之推自焚，成仁取义，于是乎在。此中庸者，即之不可，离之更乖。趣志莫策，识心岂缘？故曰中庸不可能。然亦有二义：一，小人之中庸，未入德者也，去取皆违，无一能是，故曰不可能﹔二，君子之中庸，已入德者也，去取皆中，无一不是。既无不是，何一非庸？果尔，可能且无，况不可能邪？故曰不可能。若曰是中庸者不可能，或必可能，或可能不能、不能可能等，理则滞于二边，事固惑于三际。岂孔子之心灯、子思之薪授乎？ </p><p> （五）子路问强全章 </p><p> "强"，胜进貌，远乎弱，以释氏六度言，则情进也。此支明践履的轨，示精进上行，子思引子路之问，揭孔子之酬，启行人之向。曰南方之强、北方之强，抑而强者，而，汝也，即子路，即行人也。强行虽三，而胜进则一。要之以时、以地而立名。非以名而有时、有地也。昧者释此三强有优有劣，有取有舍，碍甚矣！倘优南而劣北，从而取舍其强，则临阵校军，无衽金革之厉行、死不厌之激气，大敌何摧？升平何至？曰和而不流，宽柔以教，不报无道，固善也。不御之，极其弊，必宋襄之仁、建文之义，讵中庸之胜行乎？余二义，释推及之。当人果能游刃乎三强，行超乎一尚，践履之至，亦中庸之至也。 </p><p> 第三节 拈提 </p><p> "三千威仪，八万细行，释家者言；威仪三百，礼仪三千，孔氏之说。《论语》曰：'入则孝，出则弟，谨而信，泛爱众而亲仁。行有余力，则以学文'等一切名言、胜义，一一践履乎？曰不践履，禽兽也。且孝行如羊、义行如雁、仁行如象、侠行如黄鹞子者，比比焉，可以人而不如禽兽乎？曰必践履乎如是三千、如是八万、如是出则、如是入则、如是行、如是学，是劳形摇心，终日毕生困而不申，讵曰得天、乐天、任天者邪？中庸之至道、孔氏之胜行，或不如是也。" </p><p> 先生闻已，久之，顾视大众，众无语。乃曰："孔夫子说的'在下位，不获夫上，民不可得治也'。"语已，诘众。众复茫然。 </p><p> 先生复以手击案有声，曰："荐取。"众仍无语。乃曰："昔径山杲答赵师重书云：当人不见德山有言：汝但无事于心，无心于事，自然虚而灵、寂而妙。若毫端许言之本末者，皆为自欺。何故？毫厘系念，三途业因，瞥尔情生万劫羁锁。圣名凡号，尽是虚声。殊相劣形，皆为幻色。汝欲求之，得无累乎？及其厌也，又成大患。所以释迦老子在法华会上只度得八岁女孩，华严会上只度得个妙龄童子，涅盘会上只度得个市井屠儿。看他三个成佛的样子，又何曾向外取证、辛勤修学来？佛亦只言我今为汝保任此事终不虚也，只说为他保任而已，且不说有法可传，令汝向外驰求，然后成佛。幸有如此体格，何故不信？苟能直下信得及，不向外驰求，亦不于心内取证，则二六时中，随处解脱。何以故？既不向外驰求，则内心寂静﹔又不于内心取证，则外境幽闲。故四祖云：境缘无好丑，好丑起于心。心若不强名，妄情从何起？妄情既不起，真心任遍知。当知内心外境，只是一事，切忌作两般看。记得沩山和尚问仰山曰：'妙净明心'，子作么会？，仰山云：'山河大地、日月星辰。'沩山云：'汝只得其事。'仰山云：'和尚适来问什么？'沩山曰：'妙净明心。'仰山曰：'唤作事得么？'沩山曰：'如是。如是。'我把这一则古文，长长短短摘来作第四章践履中庸的拈提，当欤？非欤？诸仁者试道看。若言当。事隔释孔﹔若言不当，又看作两般。"众复无语。 </p><p> 先生曰："富嫌千口少，贫恨一身多。"下座。 </p>
