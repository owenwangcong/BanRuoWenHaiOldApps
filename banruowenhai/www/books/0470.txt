<p align="center" style="text-align:center;"><b><span style="font-size:36.0pt;color:#FF6600">地藏本愿经讲记</span></b></p>
<p align="center" style="text-align:center;"><b><span style="font-size:36.0pt;font-family:标楷体;color:#FF6600">（嘱累人天品第十三）</span></b></p>
<p align="center" style="text-align:center;">&nbsp;</p>
<p align="center" style="text-align:center;"><span style="color:#003300">唐于阗国三藏沙门实叉难陀译</span></p>
<p align="center" style="text-align:center;line-height:15.0pt"><span style="color:#003300">圣一老法师述</span></p>
<p align="center" style="text-align:center;line-height:15.0pt"><span lang="EN-US" style="color:#003300">&nbsp;</span></p>
<p style="text-indent:24.0pt;line-height:15.0pt"><span style="color:#333399">嘱累人天品第十三</span></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">嘱是佛所付嘱，累是烦尔宣传。——从圣旨得名。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">嘱是顶受所嘱，累是甘而弗劳。——从菩萨得名。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">嘱是如来金口所嘱，累是菩萨丹心顶戴，从受授合论。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">人者，意也。凡有所作，当善思惟、善筹量、善忆念，方名为人。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">人根机利，天结使薄，容易学道。故佛将人天二众，嘱累地藏去度。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">经云：“颇有发愿，令五道同日成佛否？”佛言：“不可以非器之身，成无上道。要先化三趣，令得人天，然后乃可如愿。”</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此文甚合地藏菩萨先度三途生人天二道，然后以佛法而教化之。所以如来以人天付嘱地藏。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">裴休丞相云：“呜呼！生灵之所以往来者，六道也。鬼神沈幽愁之苦，鸟兽怀獐狨之悲，修罗方嗔，诸天正乐，可整心虑，趣菩提唯人道为能耳。”人身难得，整心虑，趣菩提，唯人能。我们珍惜人身啊！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">佛灭度后，诸大菩萨，各化一方，随所应度，而至十方国土。唯地藏发愿为幽冥教主，悲心偏向南阎浮提。物机所在，故特嘱之。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">如父临终，不遗命游学诸子，特将诸幼儿，付托在家长男，必使教令成才，毋伤我爱，故名人天嘱累品。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此经十三品，从第一、二品明地藏能化之主，第三、四、五品明地藏所化之机，第六、七、八品明度生之缘，第十、十一、十二、十三品明成佛之因，能所缘因共合而成地藏本愿经。称佛名号品，是佛宝；较量布施，是法宝；见闻利益，是僧宝，最后以三宝功德结束全经，可称洋洋大观，度众生方法，圆满美善矣！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">尔时世尊。举金色臂。又摩地藏菩萨摩诃萨顶。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">世尊举金色（母陀罗臂），又摩地藏菩萨摩诃萨顶。前摩顶是慰劳度生辛苦，今摩顶是嘱累劳烦救拔。前一手摩无量分身地藏顶，表一多自在；今一臂摩一顶，表本迹一如。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">而作是言。地藏地藏。汝之神力。不可思议。汝之慈悲。不可思议。汝之智慧。不可思议。汝之辩才。不可思议。正使十方诸佛。赞叹宣说。汝之不思议事。千万劫中。不能得尽。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">赞德之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">世尊在人天大会之前，又摩地藏之顶，付嘱人天之众，如国王将崩，将储君幼儿托孤大臣一样。子幼而国大，日久而心长，有说不尽之意。今日佛涅槃时至，将未度的人天嘱托地藏去度，语重心长，所以连呼地藏之名。而赞之，能胜此任也。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘汝之神力，不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏从性起修，修成无量功德与法身和合，就能分无量身，到无边世界广度众生。华严经云：“水银和真金，可以涂佛像。功德和法身，处处应现在。”地藏一身分无量身，一一身又化无量身，每一身度百千万亿人，其神力若斯，谁人能思议呢？</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘汝之慈悲，不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏以智照理，破尽见思、尘沙、无明三惑烦恼，得见真如实相，与一切众生同体。众生有苦，就是我的苦；众生有乐，就是我的乐。菩萨无乐，以众生之乐为乐；菩萨无苦，以众生之苦为苦。所以菩萨一定要拔众生之苦，与众生之乐，方才心安。所谓“同体大悲，无缘大慈”，此之谓也。其慈悲——拔苦、与乐之心，谁人能知其涯际，故云‘不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘汝之智慧，不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏悟理生解，解理惑灭，或心灭智生。破无量之惑，生无量之智，照无量之理，出无量之法，度无量之众。其智波罗密，度人到彼岸者，谁能识其数量呢？故云‘不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘汝之辩才，不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏从根本智起后得知智，亲近恒沙诸佛，广学无量道法。大用现前，巧妙无方，从实施权；施无量之权，逗无量众生之机，说种种方便之法，无不药到病除，闻法获益。其方便度生之辩才，阿谁能思议呢？</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘正使十方诸佛，异口同音赞叹、宣说汝之不思议事，千万劫中，不能得尽’。大论云：“菩萨具足十地、六波罗密、十力、四无所畏、四无碍智、十八不共法等，无量清净佛法。为众生故，久住生死，不取阿耨菩提，而广度众生。如是菩萨，诸佛赞叹。”正地藏菩萨之谓欤！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏地藏。记吾今日在忉利天中。于百千万亿。不可说不可说。一切诸佛菩萨。天龙八部。大会之中。再以人天诸众生等。未出三界。在火宅中者。付嘱于汝。无令是诸众生。堕恶趣中。一日一夜。何况更落五无间。及阿鼻地狱。动经千万亿劫。无有出期。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">付嘱人天之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">前呼地藏爱语赞德；今呼地藏悲语付嘱。‘请记吾今日在忉利天中，于百千万亿，不可说不可说，一切诸佛菩萨、天龙八部之前，再以人天诸众生等，未出三界在火宅中者，付嘱于汝，由汝去度。无令是诸众生，堕三恶道中，乃至一日一夜受苦；何况更落五无间狱，及阿鼻地狱，受无间苦、受无数苦，动经千万亿劫，无有出期。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏。是南阎浮提众生。志性无定。习恶者多。纵发善心。须臾即退。若遇恶缘。念念增长。以是之故。吾分是形。百千亿化度。随其根性而度脱之。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">根性无定之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘地藏，是南阎浮提众生，迷真起妄，恶业多端；从缘而出，千差万别；近朱者赤，近墨者黑；好事难成，坏事易造；累劫积习所感，致令今生志性无定，种子起现行，多造恶业。纵闻佛法，始发道心，道力不胜业力，须臾即退；若遇恶友，亲近恶缘，念念增长恶业，以是善退恶增。如是等人，云何可度！故吾曾分是形，随其根性，变百千亿身，示同其类，而化度之。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏。吾今殷勤。以天人众。付嘱于汝。未来之世。若有天人。及善男子善女人。于佛法中。种少善根。一毛一尘。一沙一渧。汝以道力。拥护是人。渐修无上。勿令退失。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">付嘱拥护之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘地藏，吾今日在天宫，殷殷勤勤，以天人众，付嘱于汝。’因人天二道是法器，人根机利，天结使薄，且六根具足，学道易，可以造就，堪修菩提。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘未来之世，若有天人及善男女等，于“佛”福田种善根，于“法”福田种善根，乃至一毛之轻、一尘之小、一沙之细、一渧之微，只要少许善根，种在八识田中，汝须以道力，在在处处，拥护此人渐渐修行，增进无上菩提，切勿令其退失善根，则幸甚矣！’何以故，人身难得故。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">处胎经云：盲龟浮木孔，时时犹可值。人一失命根，亿劫复难是。海水深广大，三百三十六，一针投海中，求之尚可得；一失人身命，难得过于是。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">复次地藏。未来世中。若天若人。随业报应。落在恶趣。临堕趣中。或至门首。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">将堕之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">复以拥护渐修之次。‘地藏啊！未来末法之世，若天若人，临命终时，随业受报。’经云：“假使百千劫，所作业不亡，因缘会遇时，果报还自受。”不一定今生造罪入恶道，久远劫前造罪，今日缘熟，亦受果报；或今世造业，临终受报。如是宿业、今业，落在恶趣，‘临堕之时，或至门首’，未入地狱前，请用方便，而救拔之。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">是诸众生。若能念得一佛名。一菩萨名。一句一偈。大乘经典。是诸众生。汝以神力。方便救拔。于是人所。现无边身。为碎地狱。遣令生天。受胜妙乐。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘是诸众生，不论有罪无罪，若能念一佛名、一菩萨名、大乘经典一偈一句。’是诸众生，既口念，其心就念；口念心念，心念才能口念。其心既有佛法种子，‘汝以神力，用异方便，而救拔之。于是人所，为现无边身。’法身一现，地狱便空（因迷法身，故有地狱）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">经云：“法身流转六道，处处皆闻。”法身一现，地狱即空。承此佛法善根及大士神力，遣令生天，受胜妙之乐。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">昔僧俊，诵晋译华严一偈“若人欲了知，三世一切佛，应当如是观，心造诸如来”即空地狱，事载记传。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">尔时世尊。而说偈言。现在未来天人众。吾今殷勤付嘱汝。以大神通方便度。勿令堕在诸恶趣。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">人天二道是法器，可以修行悟道，故世尊说偈，将人天殷勤付嘱于地藏——以神通现身，以方便说法，而将护之，莫令堕在三恶趣受苦啊！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">尔时地藏菩萨摩诃萨。胡跪合掌白佛言。世尊。唯愿世尊。不以为虑。未来世中。若有善男子善女人。于佛法中。一念恭敬。我亦百千方便。度脱是人。于生死中。速得解脱。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">允度出苦之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘尔时’者，世尊在天宫付嘱之时。地藏菩萨体佛慈意，一口答应，允度六道众生，亦满自本愿。故云‘唯愿世尊，不以未来众生为虑’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">如来灭度之后，‘未来末法世中，若有善男女等，只要他在佛法中生一念恭敬，种下善根；既有成佛种子，我必用百千种方法，度脱此人，于生死海中，速得解脱’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">所谓“千里远行，始于初步；千念万念，不离初念。”最初一念，即感地藏菩萨度脱生死。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">何况闻诸善事。念念修行。自然于无上道。永不退转。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">初念是成佛之因，‘何况闻诸善事，皆去奉行，修诸善念，增长最初一念善苗’。只要善苗增长，则善法生而恶法灭。善法成熟，豁然大悟；又加地藏护念，自然于无上道，永不退转。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">说是语时。会中有一菩萨。名虚空藏。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">大智文殊发起此经，我佛绝口赞扬地藏功德难量，唯虚空藏菩萨，才能容纳。所谓“无一法不归空如来藏故”。所以，最后由虚空藏出来，请问持经福利。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">虚空藏菩萨经：此娑婆西，过八十恒河沙世界，有佛刹名一切香集依。其中众生，成就五浊，佛名胜华敷藏如来。彼有菩萨，顶上有如意宝珠，无量释迦毗楞伽宝，而为围绕。此珠光明，蔽余光明，悉灭无余。其菩萨所有功德，唯除如来，余无及者。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">白佛言。世尊。我自至忉利。闻于如来赞叹地藏菩萨。威神势力。不可思议。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">如来为母说法，虚空藏即来随喜法会，故始终备闻如来赞叹地藏之事。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘势力’者，思益经云：“我投足之处，震动三千大千世界，及魔宫殿。”观经云：“以智慧光，普照一切，令离三途，得无上力。”故云势力。地藏菩萨，有大势力，能空地狱。只要汝应以地狱空而得度者，菩萨即现大势力，空地狱而度之。地狱能空，何况鬼道、畜生道而不空耶！能空三恶趣，令得人天乐，故云‘威神势力，不可思议’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">未来世中。若有善男子善女人。乃及一切天龙。闻此经典。及地藏名字。或瞻礼形像。得几种福利。唯愿世尊。为未来现在。一切众等。略而说之。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘未来世中，若有善男子、善女人乃及一切天龙，闻此经典而受持读诵者；及称地藏名而念念不忘者；或瞻礼地藏像而供养、恭敬者，得几种福利？’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">心是田主，得福由心。心读诵、心称名、心瞻礼，得几何福？世尊略说。令未来众生，慕福而修因，也是度生方便之一，故云‘唯愿世尊，略而说之’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">佛告虚空藏菩萨。谛听谛听。吾当为汝分别说之。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">诸佛无我说法，菩萨无我而听；能所双忘，打成一片，是真听法。今云‘谛听谛听’者，约俗谛而说。先以欲钩牵，后令入佛智，言受持此经，有如是等功德，令众生慕德而持经，免种种灾难，生种种善根。罪尽福圆，从世谛而入第一义谛，则众生成佛有望。故云‘吾当为汝分别说之’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">若未来世。有善男子善女人。见地藏形像。及闻此经。乃至读诵。香华。饮食。衣服。珍宝。布施供养。赞叹瞻礼。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">先约人道获福。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">若善男子、善女人见地藏形像，至诚恭敬，五体投地礼拜，及闻此经，乃至受持读诵。信力为受，念力为持，对本名读，背本名诵；日久有功，增长闻、思、修三慧。弥勒菩萨云：“福不趣菩提，二能趣菩提。”指受持、读诵之功也。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">香华、饮食、衣服、珍宝，一切能舍，内除悭贪；一切供养，外敬菩萨。尽情赞叹，智慧由生；一瞻一礼，福德内长。如是善男女，即获利益。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">得二十八种利益。一者。天龙护念。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">诸天、龙天冥中护念。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二者。善果日增。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">加修福慧，善果日增。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">三者。集圣上因。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">离相修善，积集圣因。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">四者。菩提不退。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">断惑见真，菩提不退。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">五者。衣食丰足。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">四事具足，为四圣种。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">六者。疾疫不临。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">四大调和，身安道隆。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">七者。离水火灾。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">三灾远离，不忧外患。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">八者。无盗贼厄。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">宿怨消除，无盗贼厄。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">九者。人见钦敬。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">温良恭让，人见钦敬。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十者。神鬼助持。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">道高德重，神鬼助持。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十一者。女转男身。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">刚正无私，女转男身。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十二者。为王臣女。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">植众德本，为王臣女。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十三者。端正相好。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">有慧端正，有福相好。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十四者。多生天上。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">修福胜妙，多生天上。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十五者。或为帝王。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">增修十善，或为帝王。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十六者。宿智命通。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">前因不昧，离尘修道。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十七者。有求皆从。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">随心所欲，而不踰矩。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十八者。眷属欢乐。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">亲眷、法眷，同心学道。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">十九者。诸横消灭。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">九横不侵，百灾屏除。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十者。业道永除。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">永不堕落三恶道报。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十一者。去处尽通。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">得一向志，所往无碍。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十二者。夜梦安乐。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">夜梦吉祥，身心安乐。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十三者。先亡离苦。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">祖祢超升，离恶道苦。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十四者。宿福受生。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">非随业往，宿福受生。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十五者。诸圣赞叹。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">自利利人，诸圣赞叹。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十六者。聪明利根。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">随闻生解，颖悟敏捷。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十七者。饶慈愍心。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">大慈愍物，舍己为人。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二十八者。毕竟成佛。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">功德回向，毕竟成佛。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">上来二十八种，是人道持经修行，所获福利。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">复次。虚空藏菩萨。若现在未来。天龙鬼神。闻地藏名。礼地藏形。或闻地藏本愿事行。赞叹瞻礼。得七种利益。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">复以人道得益之次。若现在未来，天龙鬼神闻地藏名而称念，礼地藏形而恭敬，或闻地藏本愿事行，而称扬赞叹、瞻礼供养，得七种利益</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">一者。速超圣地。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">神有五通，持经修行，增进漏尽通。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二者。恶业消灭。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">鬼神无始宿业，仗地藏力，一律消除。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">三者。诸佛护临。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">依此经修行，见同佛见、行同佛行、德同佛德，离佛不远，诸佛护念。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">四者。菩提不退。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">断惑见真，从真起修，菩提不退。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">五者。增长本力。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">修德有功，性德显露，增加真如内薰之力。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">六者。宿命皆通。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">不违本愿，以鬼神身，作护法事，方便度生。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">七者。毕竟成佛。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">拥护众生，不退初心，积功累德，毕竟成佛。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">尔时十方一切诸来。不可说不可说。诸佛如来。及大菩萨。天龙八部。闻释迦牟尼佛。称扬赞叹地藏菩萨。大威神力。不可思议。叹未曾有。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏是十地菩萨，“十地”功德圆满，便证菩提，由本愿故，不取正觉，所以地藏功德与佛相齐。其度生大威神力，是不可思议，唯佛乃能知之，余无与等，故云‘叹未曾有’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">是时忉利天。雨无量香华。天衣珠璎。供养释迦牟尼佛。及地藏菩萨已。一切众会。俱复瞻礼。合掌而退。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">佛说此经已，时帝释天王是檀越，从始至终，在忉利天闻佛宣说，所以忉利诸天，最为欢喜。知地藏菩萨，本愿利益人天；又广度三途，上生人天，则天人增多，何乐如之！是以忉利天众，雨无量天华（芬香馥郁），无量天衣（缤纷而下），无量珍珠璎珞，供养本师释迦牟尼佛（能说之教主），及地藏菩萨（能行之愿王）。作如是供养已，一切在会大众，俱复瞻礼教主及愿王，合掌一心，恭敬而退；各还本处，护持此经。</p>
<p style="text-indent:24.0pt;line-height:15.0pt">&nbsp;</p>
