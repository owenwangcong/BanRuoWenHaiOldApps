<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">提婆达多品第十二</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">提婆达多品第十二<span lang="EN-US"></span></span></p>
<p>此为叹人美法劝募持行章内之第三品。在全经各品中，则居第十二。提婆、天也，达多、授也；斛饭王之子，佛之堂弟，乞于天而生，故名天授。他经记载佛与天授往劫之事颇多，大概天授对于佛之行事多所违害，正俗情之所谓冤敌也。虽亦曾从佛出家，然意在学佛之神通，冀以炫众而已。往劫见佛修忍辱行，遂发愿生生世世与佛相值，专害佛生命，乞其头目、手足、骨髓等，以成就其忍辱之行。就道言之，此实为佛之善友，但为违缘之善友耳。盖违缘善友，能使人道心愈益坚固，更胜于顺缘善友，故修道者当视违缘之友为善知识也。文殊师利为龙女顺缘之善友，顺则易见。天授为释迦逆缘之善友，逆则难知。为表逆缘并示世尊无怨，故有此</p>
<p>又、龙女闻经，现前成佛，为显此经殊胜，故有此品。</p>
<p>又、在显一乘境之各品中，方便品以下已明一乘之境，法师一品遂明一乘境中之行。见宝塔品叙多宝如来听经现身，复明一乘境中之过去佛果；本品叙释尊因往劫求经成佛，显一乘境中之现在佛果；又叙龙女成佛，即显一乘境中之当成佛果。为表经力能生三世佛果，故有此品。</p>
<p><span style="color:#333399">丁三　顺逆为友<span lang="EN-US"></span></span></p>
<p><span style="color:#333399">戊一　明天授与佛违缘善友之德<span lang="EN-US"></span></span></p>
<p><span style="color:#333399">己一　明释尊昔重法以求经<span lang="EN-US"></span></span></p>
<p><span style="color:#333399">庚一　往昔求法<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">尔时、佛告诸菩萨及天人四众：“吾于过去无量劫中求法华经无有懈倦，于多劫中常作国王，发愿求于无上菩提心不退转。为欲满足六波罗密，勤行布施，心无吝惜，象马、七珍、国城、妻子、奴婢仆从、头目髓恼、身肉手足，不惜躯命。时世人民寿命无量，为于马故捐舍国位，委政太子，击鼓宣令，四方求法：谁能为我说大乘者，吾当终身供给走使。<span lang="EN-US"></span></span></b></p>
<p>此释释迦往劫舍位求法。求者、不仅求能闻而已，求能信，求能解，求能行，求能证，求能开示悟入佛之知见皆是。求法华经、即求无上菩提。心不退转、谓或受王位五欲之乐而不以丧其本心，或受怨敌违害之苦而不以懈其初志。象马等为外施，头目等为内施，妻子奴婢等为内外施。所有受用境界、及正报眷属等，莫非个人之福报，乃均不复滞著，愿舍此报以求能为说此法华经者，并愿为之终身服役。释迦远劫以来，即勤求是经如此。</p>
<p><b><span style="color:teal">“时有仙人来白王言：‘我有大乘名妙法华经，若不违我，当为宣说’。王闻仙言，欢喜踊跃，即随仙人供给所须，采果汲水，拾薪设食，乃至以身而为床座，身心无倦。于时奉事经于千岁，为于法故精勤给侍，命无所乏”。<span lang="EN-US"></span></span></b></p>
<p>此释仙人许说、释迦敬奉。不违、谓不违其意旨命令。佛度众生，悉随顺众心以施教化，今仙人欲人之不违其意乃为说法，此已显示为违缘之友矣。释迦事此仙人，不易行者行，难久行者久，于供给果薪而外，其间必已经有无量忍辱之行毫不退转，故曰乃至以身为床，盖充类至尽之词也。千岁无倦，给侍无乏，求法之愿可谓深重矣！</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“我念过去劫，为求大法故，虽作世国王，不贪五欲乐。椎钟告四方：谁有大法者，若为我解说，身当为奴仆。时有阿私仙，来白于大王：我有微妙法，世间所希有，若能修行者，吾当为汝说。时王闻仙言，心生大喜悦，即便随仙人，供给于所须。采薪及果蓏，随时恭敬与，情存妙法故，身心无懈倦。<span lang="EN-US"></span></span></b></p>
<p>此五颂半内，二颂颂求法，一颂半颂仙许，二颂颂敬奉。椎钟、击钟也。阿私仙、仙之上首也。蓏、瓜瓞之属。</p>
<p><b><span style="color:teal">“普为诸众生勤求于大法，亦不为己身及以五欲乐，故为大国王，勤求获此法，遂致得成佛，今故为汝说”。<span lang="EN-US"></span></span></b></p>
<p>此二颂、颂释迦求法之由并劝示勤学。不为己身，言非为己身专求涅槃，亦不为五欲之乐。正明舍大国之王位，悉因为众求法，以能利众故终致成佛也。</p>
<p><span style="color:#333399">庚二　结会今古<span lang="EN-US"></span></span></p>
<p><b><span style="color:teal">佛告诸比丘：“尔时王者，则我身是。时仙人者，今提婆达多是。由提婆达多善知识故，今我具足六波罗密、慈悲喜舍、三十三相、八十种好，紫磨金色，十力、四无所畏、四摄法、十八不共神通道力，成等正觉，广度众生，皆因提婆达多善知识故”。<span lang="EN-US"></span></span></b></p>
<p>自发大乘心，并助人发大乘心者，为善知识。六波罗密以下十一种功德，均见前释。成等正觉，广度众生，佛悉归功于天授宣说是经之力。显如来于一切众生及一切法相，悉照以平等大慧，了无执著差别之相也。</p>
<p><span style="color:#333399">己二　明天授当来成佛<span lang="EN-US"></span></span></p>
<p><b><span style="color:teal">告诸四众：“提婆达多却后过无量劫，当得成佛，号曰天王如来，应供、正遍知、明行足、善逝、世间解、无上士调御丈夫、天人师、佛、世尊。世界名天道。时天王佛住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍至不退转。<span lang="EN-US"></span></span></b></p>
<p>此为授现前记，即记天王佛成佛时之果相。大千界每一成住坏空为一大劫，一住劫为一中劫。无上道心即菩萨心。无生忍者，证于无生法性之理，印可于心，不复可退转破坏，故名无生忍。菩萨已证于不生不灭之法性，即可得证无生忍。初地创证真如，暨八地之无相行不退，均是得无生忍义。二乘人于平等真如之法性未能了知，执著于善法、恶法之差别，因有生佛之异相。今法华会受佛记者，多为随顺佛教之众，而天授为违害佛教之人亦获受记。此大乘妙法所以为统摄群生，使一切皆导归佛智也，是为授无怨恨之记。</p>
<p><b><span style="color:teal">“时天王佛般涅槃后，正法住世二十中劫。全身舍利起七宝塔，高六十由旬，纵广四十由旬。诸天人民，悉以杂华、末香、烧香、涂香、衣服、璎珞、幢旛、宝盖、伎乐、歌颂、礼拜、供养七宝妙塔。无量众生得阿罗汉果，无量众生悟辟支佛，不可思议众生发菩提心，至不退转”。<span lang="EN-US"></span></span></b></p>
<p>此明授灭后记，谓记天王佛灭度后之果相。</p>
<p><span style="color:#333399">己三　结闻经获益<span lang="EN-US"></span></span></p>
<p><b><span style="color:teal">佛告诸比丘：“未来世中，若有善男子、善女人，闻妙法华经提婆达多品，净心信敬不生疑惑者，不堕地狱、饿鬼、畜生，生十方佛前所生之处，常闻此经。若生人天中，受胜妙乐。若在佛前，莲华化生”。<span lang="EN-US"></span></span></b></p>
<p>此释净信是经、获受利益。净心信敬，谓清净其心信受敬奉也。若不体佛之平等大慧，不知众生皆有佛性，但执著于种种差别法相，以为某当堕狱，某当成佛，某为善人，某为恶道，此皆违于如来生佛同体之平等大慧，即为其心不净。由不净故不信，由不信故疑。以为此品经文，不过示佛不念恶之德，及佛戒人以不当念恶而已。甚或疑此品为本来无有，为非佛所说，如此皆为不净、不信、不敬，断佛种子，即系自绝于佛，更何由永离恶趣，生恒值佛及当闻此经，或升梵天，或生净土，受有得近菩提之报也哉？</p>
<p><span style="color:#333399">戊二　明文殊与众顺缘善友之力<span lang="EN-US"></span></span></p>
<p><span style="color:#333399">己一　智积请归释尊留止<span lang="EN-US"></span></span></p>
<p><b><span style="color:teal">于时下方多宝世尊所从菩萨名曰智积，白多宝佛，当还本土。释迦牟尼佛告智积　曰：“善男子！且待须臾。此有菩萨名文殊师利，可与相见论说妙法，可还本土”。<span lang="EN-US"></span></span></b></p>
<p>多宝如来本为东方过去古佛，兹云下方者，从其涌出之方称之也。智积以说法既毕，故请多宝还归本土。而释尊告使暂留，因以引起文殊师利教化龙女之事。</p>
<p><span style="color:#333399">己二　文殊涌出来见智积<span lang="EN-US"></span></span></p>
<p><b><span style="color:teal">尔时、文殊师利坐千叶莲华，大如车轮，俱来菩萨亦坐宝莲华，从于大海娑竭罗龙宫自然涌出，住虚空中，诣灵鹫山。从莲华下，至于佛所，头面敬礼二世尊足。修敬已毕，往智积所共相慰问，却坐一面。<span lang="EN-US"></span></span></b></p>
<p>娑竭罗龙王、即盐哈龙王。二世尊、指多宝如来与世迦牟尼，因二世尊正同坐于多宝塔中也。以多宝如来摄一切过去佛，以释迦牟尼摄一切现在佛，故但云敬礼二世尊足也。文殊礼佛既毕，往慰智积，遂启以下问答之因缘。释尊先时放光照境及说方便等品，文殊本在法会，何忽于此时从大海龙宫涌出？盖说此法华全经，本非一朝一夕。方便一品开显既毕，闻殊师利等诸大菩萨，即已本佛所说，往化十方诸菩萨众，去来无定，此次适于教化龙宫后复来法会耳。就事相言之，其义如是。若就观心义言之，海中龙宫，即众生心海中自在清净之本心。文殊师利，即如来藏心中之根本无分别智。智积以修积为义，即后得智。根本智于心中忽然开显，名为涌出。坐莲华者，显其具足因行领证果位，如花开而莲见，莲实而花落也。</p>
<p><span style="color:#333399">己三　文殊智积共为论议<span lang="EN-US"></span></span></p>
<p><span style="color:#333399">庚一　论化众多少<span lang="EN-US"></span></span></p>
<p><span style="color:#333399">辛一　问化多少答数无量<span lang="EN-US"></span></span></p>
<p><b><font color="#008080">智积菩萨问文殊师利：“仁往龙宫，所化众生其数几何”？文殊师利言：“其数<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>　无量，不可称计，非口所宣，非心所测。且待须臾，自当证知”。</font></b></p>
<p>仁、犹言仁者，即具足菩萨之德者。以大智故名为菩提，以大悲故名为萨埵，仁者、即其通称也。智积问所化众生几何，而文殊答以非可口宣心测，盖佛智境界离于语言，不堕数量，唯证乃知也。</p>
<p><span style="color:#333399">辛二　龙宫涌出文殊指示<span lang="EN-US"></span></span></p>
<p><b><span style="color:teal">所言未竟，无数菩萨坐宝莲华从海涌出，诣灵鹫山，住在虚空。此诸菩萨，皆是文殊师利之所化度，具菩萨行，皆共论说六波罗密。本声闻人，在虚空中说声闻行，今皆修行大乘空义。文殊师利谓智积曰：“于海教化，其事如是”。<span lang="EN-US"></span></span></b></p>
<p>此释化众涌出、文殊指示。无数菩萨均坐宝莲华，喻以无分别根本智为母，皆能出生一切佛功德宝。又自见宝塔品以来，皆云诸大菩萨住于虚空，盖显无住而住之义。此空非枯寂之空，乃菩萨具德之空。小乘之空，为灰身泯智之空；大乘之空，为净妙庄严之空。非证不知，非言可显，故文殊师利先以所化菩萨万德庄严之相示之，而复明言其教化之事如是也。</p>
<p><span style="color:#333399">辛三　智积赞扬文殊告化<span lang="EN-US"></span></span></p>
<p><b><span style="color:teal">尔时、智积菩萨以偈赞曰：“大智德勇健，化度无量众，今此诸大会，及我皆已见。演畅实相义，开阐一乘法，广导诸众生，令速成菩提”。文殊师利言：“我于海中，唯常宣说妙法华经”。<span lang="EN-US"></span></span></b></p>
<p>智积谓：文殊导众之功，全由开阐一乘实相。而文殊亦言：我在龙宫，唯常宣说是经，则妙法华经之尊重益彰矣。文殊亦名妙智、妙德，故云大智德。勇健、有力之义。</p>
<p><span style="color:#333399">庚二　论成佛迟速<span lang="EN-US"></span></span></p>
<p><span style="color:#333399">辛一　智积问<span lang="EN-US"></span></span></p>
<p><b><span style="color:teal">智积问文殊师利言：“此经甚深微妙，诸经中宝，世所希有，颇有众生勤加精进修行此经，速得佛不”？<span lang="EN-US"></span></span></b></p>
<p>此释问修是经、得佛迟速。此经所以微妙者，正以其能为经中之宝。以有此宝，故能转一切法皆为佛法，摄一切经尽为妙法之经。智积欲显经力能致现前佛果，故问以启之。</p>
<p><span style="color:#333399">辛二　文殊答<span lang="EN-US"></span></span></p>
<p><b><span style="color:teal">文殊师利言：“有娑竭罗龙王女，年始八岁，智慧利根，善知众生诸根行业，得陀罗尼。诸佛所说甚深秘藏悉能受持，深入禅定，了达诸法，于刹那顷发菩提心得不退转，辩才无碍，慈念众生犹如赤子，功德具足，心念口演，微妙广大，慈悲仁让，志意和雅，能至菩提。<span lang="EN-US"></span></span></b></p>
<p>此释龙女受持是经、能至菩提。多慧则根利，根利多慧故于众生则善知其根业，于经义则能得其总持。因能受持此甚深秘藏之妙法华经，故深入禅定，证于法性，通达法相。是以无上觉心任运而生，一发永发得不退转，心念口演、谓心之所念，口即能演，故说法度人恒不失时，亦不失机；所说法义，共见为微妙广大。慈让和雅、谓烦恼习气消除净尽。以上种种，明龙女定慧具足，顿发大心，成就自利利他诸功德，遂得疾至菩提。而悉由得闻是经之故，初不以恶趣女身为碍，则是经最可尊重之义益明矣。</p>
<p><span style="color:#333399">辛三　智积疑<span lang="EN-US"></span></span></p>
<p><b><span style="color:teal">智积菩萨言：“我见释迦如来于无量劫难行苦行、积功累德求菩提道，未曾止息，观三千大千世界乃至无有如芥子许非是菩萨舍身命处，为众生故然后乃得成菩提道。不信此女于须臾顷便成正觉。<span lang="EN-US"></span></span></b></p>
<p>此释智积不信龙女速成正觉。难行苦行，谓艰难困苦之行。智积但就成佛艰难之通常事相观之，故不信当下遂能成佛。</p>
<p><span style="color:#333399">辛四　龙女现<span lang="EN-US"></span></span></p>
<p><span style="color:#333399">壬一　龙女现赞<span lang="EN-US"></span></span></p>
<p><b><span style="color:teal">言论未讫，时龙王女忽现于前，头面礼敬，却住一面，以偈赞曰：“深达罪福相，遍照于十方，微妙净法身，具相三十二，以八十种好用庄严法身；天人所戴仰，龙神咸恭敬，一切众生类，无不宗奉者。又闻成菩提，唯佛当证知。我阐大乘教，度脱苦众生”。<span lang="EN-US"></span></span></b></p>
<p>罪福相、谓全法界一切因缘果报之相。如三恶道为罪相，则人天为福相；世间为罪相，则出世间为福相；菩萨为罪相，则佛为福相是也。佛于此差别之相，悉皆遍照，遍照者了知其等于法界，等于虚空，此为佛之报身。深达实相之智体，本来微妙清净，此为佛之法身。相好庄严，此为佛之应化身。龙女既先赞佛之身，复言自将成佛，唯佛证知，但我永以大乘教义度脱众生而已。此正龙女受持妙法应速得佛之由也。上节智积疑问，正待文殊之答。然而众生当下可以成佛之证，岂语言所能显示？兹不待文殊言答之时，龙女已当下显现，先示佛身差别之相，后复自承作佛与其作佛之本怀。如是事相，文殊并未答言，然此正文殊无言之妙答，故智积闻之而了然无疑也。</p>
<p><span style="color:#333399">壬二　鹙子申疑<span lang="EN-US"></span></span></p>
<p><b><span style="color:teal">时舍利弗语龙女言：“汝谓不久得无上道，是事难信。所以者何？女身垢秽，非是法器，云何能得无上菩提？佛道悬旷，经无量劫勤苦积行，具修诸度，然后乃成。又女人身，犹有五障：一者、不得作梵天王，二者、帝释，三者、魔王，四者、转轮圣王，五者、佛身，云何女身速得成佛”？<span lang="EN-US"></span></span></b></p>
<p>在人道中之女身，本为罪业报之相，不堪为胜法所依，故非法器。诸度、谓忍辱、布施等度，即菩萨行之各波罗密也。梵天王、为色界天之主，帝释、为三十三天之主，魔王、为欲界天之主，转轮圣王、为四天下之主。作此诸天之主，均须具足梵行，而女子成就烦恼诸染污智，故不得作。又男身为佛三十二相之一，故女身亦不得作佛。以上总言女身不能作佛，且非久劫修行亦难作佛。此皆舍利弗尊者所闻佛说三乘之教，以尘沙烦恼未尽故，而仍滞于分别法执如此。</p>
<p><span style="color:#333399">壬三　龙女道成<span lang="EN-US"></span></span></p>
<p><b><span style="color:teal">尔时、龙女有一宝珠，价值三千大千世界，持以上佛，佛即受之。龙女谓智积菩萨、尊者舍利弗言：“我献宝珠，世尊纳受，是事疾不”？答言：“甚疾”。女言：“以汝神力观我成佛，复速于此”。当时众会，皆见龙女忽然之间，变成男子，具菩萨行，即往南方无垢世界，坐宝莲华，成等正觉，三十三相，八十种好，普为十方一切众生演说妙法。<span lang="EN-US"></span></span></b></p>
<p>龙女不即以言答舍利弗，以此当下成佛之境非言可显，惟证乃知。故即假献纳宝珠，以喻成道之速。献宝珠、喻将本有之清净如来藏心，于一刹那间显示于佛。即献即受，喻即悟即证。夫一献一受，石火电光不足以比其速，而龙女成道之速乃复过之，皆显顿悟成佛之义。佛之无相法身，本无男女之相可得，茍于本觉中一念相应，当下即是，何有此三十二相等之示现？惟此依正庄严，正为示现成佛之胜相，亦即佛之名所由以立。故龙女于忽然之间，有变相说法、依正庄严等之示现。此正以无言之答，破舍利弗等之分别法执，而显是经力之不可思议也。</p>
<p><font color="#333399">壬四<span>&nbsp; </span>生闻获益</font></p>
<p><b><span style="color:teal">尔时、娑婆世界菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生闻法解悟得不退转，无量众生得受道记。无垢世界六反震动，娑婆世界三千众生住不退地，三千众生发菩提心而得受记。智积菩萨及舍利弗、一切众会，默然信受。<span lang="EN-US"></span></span></b></p>
<p>此释娑婆无垢两世界、生闻获益。</p>
