<h1>《榴窗随判》02、判净土七问</h1><p> 问曰：“禅宗、净土是一是二?学人进业，何去何从?永明寿四料拣曰：‘有禅有净土，犹如戴角虎，现世为人师，来生作佛祖。’次曰：‘有禅无净土，十人九错路，阴境忽现前，瞥尔随他去。’三曰：‘无禅有净土，万修万人去，但得见弥陀，何愁不开悟?’四曰：‘无禅无净土，铁床并铜柱，百劫与千生，没个人依怙。’云云。四偈出已，一时净宗风尚，禅席衰落。彼永明者方便言耶?如实谈耶?愿垂明示。” </p><p> 判曰：“狮子扑人，韩卢趁块，转解而缚转坚， 转辩而义转渊。当人但自明心，何土非净?’何净非禅?何禅非心?何心非自?自心既彻，何事不照?何义不通?为二为一，何去何从，不着问人，洞如观火。若不尔者，总为趁块韩卢，决非扑人狮子。所谓剑过已远而犹刻舟也，讵不悲乎?彼四料拣者，一期方便，捏怪空拳，原无实法，宁有是处？ </p><p> “必曰‘有禅有净土，犹如带角虎，现世为人师，来生作佛祖’。然则禅净二也，不然云何双举?讵知非禅不净，非净不禅?禅即净，净即禅，名固不一，体宁有二?若体二者，则二法也，岂圣人之道欤?故曰：惟此一事实，余二则非真。惟不二也，能净即禅，以治净宗，言花开见佛，佛即禅，禅即佛也。惟非一也，能禅即净，以治禅宗，说见性成佛，佛即净，净即佛也。宁舍禅净外而别有他佛他祖耶?今曰有禅有净土，当下即已作佛作祖，何必来生?既作佛已，何用不京?讵以虎而戴角能喻其锐哉?今既如是诤论，如是驰求，何曾梦见有禅有净土来?故曰：趁块韩卢，决非扑人狮子。至于有禅无净土，无禅有净土，无禅无净土，皆如上判，以例而悉，固非一隅反三，今不赘。盖先圣为初机开一方便入德之门耳。” </p><p> 又问曰：“治净宗者，口持佛号，得佛加被。如是履行，不但专工己有，力且借他，自他共掖，举必易擎。彼禅宗者，呵佛骂祖，力专在自，纵饶有人，其力难充。当否，祈示。” </p><p> 判曰：“皮不存，毛安附?自不立，他何为?俗谛犹然，况踏毗卢顶上行耶?须知 才起借他之念，便落怠倚之行。大大夫儿一闻便信，一信便行，一行便深，一深便横超直出，魔来斩魔，佛来杀佛，觅自已无，何有于他?况借力耶?力必待借而充，其充也因他而充，何充于自?自既不充，何贵此充?若然，他生于自，非自无他，自他两忘，力在何处?道来!道来！必曰念佛则佛加被，不念则佛不加被，是等佛如贪吏，飨则福淫。不供而祸善也，宁有是处！况佛喻如镜，胡来照胡，汉来照汉，理无去取，宁有是非!若礼则照，不礼则不照，是镜也，异也!妖矣！佛云乎哉?咄!真小儿女语，非大大夫言。”又问曰：“净宗九品三阶，如实而行，事非立异，学子 易超。禅宗一物也无，遍含空有，行人难即。”判曰：“咄!一翳在目，空花乱飞。汝既异也，而犹异人。异哉!异哉!咄也!咄也!九品三阶，因机而立，且在彼土，汝尚在此，而未到彼，从何曰确?若必曰确，实因他确，倘不因他，汝从何确?确因于他，自且不知，亦云异也，宁曰异人?况彼土当此土西，远隔十亿万佛土，汝以肉眼云何能见?未见云见，不亦异乎?又彼佛报身白毫婉转五须弥，绀目澄清四大海，当人不但身未亲临，目未亲睹，饶汝亲临亲睹，毕汝百年寿命尚不能游遍一目，况其余耶?此不自异而独异人，不更异乎?吾宗一物也无，遍含空有，尘尘刹刹，无不毕 现。他不远言，即以汝例，汝此身者为有为无?若是有者，除却四大，身从何身?若曰四大即身，四大本四，云何是身?若是身者，何云四大?故不可言有也。若实无者，则此色身，明明是有，何得灭有言空?析有为空，故不可言无也。然立有时，有非实有，因无而有，故曰一物也无；立无时，无非实无，固有而无，故曰遍含诸有。物物尘尘，无不焕然等现，一派圆成。汝犹异之，真趁块韩卢，而非扑人狮子也。孰易孰难，当人自检，自检。” </p><p> 又问曰：“净宗持一佛号，临命终时，乘彼佛号，即得往生。彼禅宗者一无所系，不待命终，即今现在，何所执持?既无执持，主人何在?既无主人，生死何了?祈示。” </p><p> 判曰：“乘一佛号而往生固也。汝亦知乎？吾宗者不往即生耶。不然‘十世古今，始终不离于当念；无边刹境，自他不隔于毫端’谬也。无边刹境，自他既不隔于毫端，然则往往何往?十世古今，始终既不离于当念，然则生生何生?古有尊宿于此拈云：‘生则决定生，往则实不往。’又一尊宿曰‘往则决定往，生则实不生。’不快漆桶，何曾梦见?妄毁上乘，业堕无间，悲乎悲乎!向汝道一物也无，汝云执持，执持何物?苟有执持，岂无为法哉?一大藏教，演绎则万流竞秀，归纳则人法无我。既无人法，谁受执持?既无有受，谁为执持?若曰主人，谁为客子?谁生谁死?谁了谁不了?不快漆桶，试道一句看?” 又问曰“一持佛号，一参话头，为一为二若云一者，多此一法；若云二者，佛法有二。即有此法，何法为优?若等优者，究以何从?祈示。” </p><p> 判曰：“众生舍本逐末，背觉合尘，虚荣死生，轮回六趣。先圣哀之，为设疑信二门，但臻于至，一也不有，云何曰二?若不尔者，万别千差，讵曰一乎?疑者疑此一事实，信者信此一事实。疑极而信实，信则一物也无，信岂能寓?信生而疑正，疑则纤毫不立，疑讵能居?疑信焕然，法尔如幻，故曰：惟此一事实，余二则非真。 持佛号者贵乎信，参话头者重在疑，当人明此，自合开口大笑也，宁问人乎?” </p><p> 又问曰：“比来行人佥曰‘千稳万稳，不如一句佛号为稳；说禅说道，总无把握。’故昔在宗下参究数十年者，毫无入处，今改入净，似尚有力。若曰禅宗为优，或等优者，此云如何?乞示。” </p><p> 判曰：“咄!如此自欺欺人，成何矩范?何为净土，何为禅宗，上已具言。非禅不净，非净不禅。彼在宗下无有入处，而于净土为有力得，是大诳语，是大偷心，是大自欺，何也?如饥人食饭。食此饭饱、必知食彼饭亦饱，盖等一饭也。如不知彼饭能饱，决未饱食此饭。不待智者而知，虽愚夫亦显。故曰：作是说者，是大诳语，大偷心，大自欺，穷劫不能生净土也，经曰‘不可以少福德因缘而生彼土’者，盖为此辈痛下一拶矣。又‘若一日若二日乃至七日，一心不乱，定获往生。’经垂朗示，试问漆桶。汝能一日或一时一心不乱否?如能，以七日较之，为程尚远，况不能耶?讵知吾宗一念明心便同本得，本得者明心也。心即佛，佛即心，是当人当下即已成佛，稳欤?非欤?说净说秽，说生说不生，皆权语也。诗曰：‘等闲识得东风面，万紫千红总是春。’不快漆桶，又何曾梦见东风一面耶?咄!趁块韩卢，远非扑人狮子。　　 </p><p> 进云：“然则净宗劣而禅宗优也。” </p><p> 曰：“否！否！华严海众，犹归净土；文殊大智，不舍极乐；龙树妙阐入德之程，远公创结莲社之雅，云胡不令?若曰劣则总劣，若曰优则总优。何也?流水不曾怀昨日，桃花依旧到春时。” </p>
