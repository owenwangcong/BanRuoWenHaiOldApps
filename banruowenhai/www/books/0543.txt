<p align="center" style="text-align:center"><b><span style="font-size:36.0pt;color:#FF6600">来自灵岩的法音<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">见愚居士选集<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span lang="EN-US"><a href="#a00">【来自灵岩的法音】自序</a></span></p>
<p align="center" style="text-align:center"><span lang="EN-US"><a href="#a000">【来自灵岩的法音】新编序</a></span></p>
<p align="center" style="text-align:center"><span lang="EN-US"><a href="#a01">弘愿与佛心</a></span></p>
<p align="center" style="text-align:center"><span lang="EN-US"><a href="#a02">灵岩遗风</a></span></p>
<p align="center" style="text-align:center"><span lang="EN-US"><a href="#a03">光明善导</a></span></p>
<p align="center" style="text-align:center"><span lang="EN-US"><a href="#a04">净宗之门</a></span></p>
<p align="center" style="text-align:center"><span lang="EN-US"><a href="#a05">至心之道</a></span></p>
<p align="center" style="text-align:center"><span lang="EN-US"><a href="#a06">信愿心海</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a07">自力与他力</a></span></p>
<p align="center" style="text-align:center"><span lang="EN-US"><a href="#a08">迷妄与魔心</a></span></p>
<p align="center" style="text-align:center"><span lang="EN-US"><a href="#a09">名号与念佛</a></span></p>
<p align="center" style="text-align:center"><span lang="EN-US"><a href="#a10">故乡风月</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">【来自灵岩的法音】自序<span lang="EN-US"></span></span></p>
<p>大矣哉！如来所以兴出世，唯说弥陀本愿海。</p>
<p>净宗，乃阿弥陀如来从真实本际、真实智慧、真实慈悲之本愿心海所流现，呼唤十方一切众生之大圆满法门。故印祖常言，舍西归捷径，九界有情，上何以圆成觉道。离净土法门，十方诸佛，下不能普利群萌。</p>
<p>幸矣哉！‘文钞三编’出尘于古寺旧湮之中，印祖之灵岩法语得以圆音。印光大师文钞者，乃耀昏衢之智炬，破见网之慧剑，实末世念佛人之良导也。‘文钞’虽为净宗之初阶，（见愚）乃昏昧懵懂之辈，于初学印祖文钞，或拘于‘菁华录’、‘选读集’之广行，而难沾灵岩法霖之益；或囿于俗目，困学记问于知见稠林之中。徒逐我执妄识幻现之清净心，以拟一心念佛之功，遂罔顾弥陀愿海之摄取不舍、光明遍照，及囫囵印祖之‘自力与佛力’、‘通途法门与特别法门之方便与究竟’之谆谆教诲。</p>
<p>迨拜读雪庐老人往生前‘净土安心法门’之遗训，及黄念祖老居士对善导大师之推崇及史传之正讹，（见愚）之净宗观念始由元宋以降之宗派多元性，导归入盛唐时代之专一与纯然。在承恩昙鸾、道绰、善导三位祖师慈悲法露之后，再三拜阅‘印光大师文钞全集’。自此（见愚）窃思印祖之不夹杂任何宗派色彩，舍自力全仗阿弥陀佛慈悲愿力之原始净土观，实传承自此三大祖师。此三师亦是于净宗诸位祖师中，唯一有著法脉相承，无瑕地传承阿弥陀佛本愿慈悲之净宗风貌者也。在‘文钞正篇’首页，印祖已然为念佛人开宗明义道出净宗此一清净传承：</p>
<p>‘粤自大教东流，庐山创兴莲社，一倡百和，无不率从。而其有大功而显著者，北魏则有昙鸾，鸾乃不测之人也。因事至南朝见梁武帝，后复归北。武帝每向北稽首曰，鸾法师，肉身菩萨也。唐则有道绰，踵昙鸾之教，专修净业，一生讲净土三经，几二百遍。绰之门出善导，以至承远、法照、少康、大行，则莲风普扇于中外矣。’</p>
<p>印祖所教示的念佛生活，非欲人行如庐山莲社般之团体式念佛，而是善导大师‘素其位而行’之平民式念佛，故印祖于‘文钞’中屡言‘莲社乃提倡之所，不宜常常在此念，平常在家念’，无非欲人真实领纳著佛心慈悲之念佛，如实地回归生活之道，正传承著天亲菩萨在往生论所教示的‘回向利益他行成就’，或曰‘还相回向’。净宗法门所谓‘不离佛法，而行世法。不废世法，而证佛法’，实本乎于此，人间净土亦肇建于此也。善导大师入京三年而引导全长安城变成一个念佛大道场，即其证也。</p>
<p>印祖对昙鸾、道绰、善导大师之尊崇，以及灵岩山‘专修专念’的道风，可由节录文钞诸文中窥知一二。</p>
<p>‘隋道绰禅师一生专弘净土，讲净土三经近二百遍，可知一年之中当讲四五遍，不以繁重为忌唯期人各悉知。今人则必不肯如是重重屡讲也。古人以利人为本，今人以求名为本，若专讲净土，人或轻之，所以不肯专精致力于此一法也。’</p>
<p>‘期中略观经疏阅三遍，善导和尚专以平实事相法门，接引末世凡夫，不用观心约教等玄妙法门其慈悲可谓至极无加矣。良以业识未消，三昧未成，纵谈理性终成画饼，又以古人闻理性当体便是，则进行弥速；今人闻此等语言，则废弛道业，但欲任己业识茫茫之天真耳。往生论注，阅一遍文义显豁直捷，真能上继匡庐，下启天台西河长安等，宜细看之。’</p>
<p>‘善导疏不用谛观等深意，但直译经文，俾中下根人，易于趣入；及其趣入，不言谛观，而谛观自然了了矣。可谓契理契机，善说法要，弥陀化身，殆非虚传，莲宗二祖，万代景仰。’</p>
<p>‘善导弥陀化身也，其所示专修，恐行人心志不定，为余法门之师所夺，力叙初二三四果圣人及住行向地等觉菩萨，末至十方诸佛，尽虚空遍法界现身放光，劝舍净土，为说殊胜妙法，亦不肯受以最初发愿专修净土，不敢违其所愿。善导和尚早知后人这山看见那山高，渺无定见，故作此说，以死尽辗转企慕之狂妄偷心。谁知以善导为师者，尚不依从，则依从之人，殆不多见，岂夙世恶业所使，令于最契理契机之法，觌面错过，而作无禅无净土之业识茫茫，无本可据之轮回中人乎，哀哉！’</p>
<p>‘观无量寿佛经有善导和尚四帖疏，为欲普利三根，故多约事相发挥。至于上品上生章后，发挥专杂二修优劣，及令生坚固真信，虽释迦诸佛现身，令其舍此净土，修余法门，亦不稍移其志，可谓净业行者之指南针也。若夫台宗观经疏妙宗钞，谛理及圆融，中下根人，莫能得益。故不若四帖疏之三根普被，利钝均益也。’</p>
<p>故（见愚）在遨游印祖慈悲法海之余，仿前贤选录文钞之遗风，仅取一瓢与诸君共饮之，集文曰‘来自灵岩的法音’，为印祖慈悲之法流另辟蹊径。欲念佛同行之人于今浮泛夹杂、人云亦云之净土法门中，回归素朴纯净的念佛之道，一同吹拂著灵岩慈悲的道风，品尝弥陀清净的甘露！</p>
<p align="right" style="text-align:right;text-indent:24.0pt;">净宗见愚 学／一九九八年仲秋</p>
<p><a name="a000"></a><span style="color:#333399">【来自灵岩的法音】新编序<span lang="EN-US"></span></span></p>
<p>（见愚）经年浸染‘印光文钞’之余，不揣庸愚地拾取印祖慈悲遗音，于九八年仲秋初编集文，曰‘来自灵岩的法音’，经由佛陀教育基金会于九九年初春刊行。</p>
<p>杂集之原文经再三详阅，重新增补编修、改序归类，将全文依‘佛心与弘愿’、‘灵岩遗风’、‘光明善导’、‘净宗之门’、‘至心之道’、‘信愿心海’、‘自力与他力’、‘迷妄与魔心’、‘名号与念佛’、‘故乡风月’分为十门。飨海内外之净宗学人以印祖之法筵，共结西方净域之善缘。</p>
<p align="right" style="text-align:right;text-indent:24.0pt;">净宗见愚 学／二○○○年端阳</p>
<p><a name="a01"></a><span style="color:#333399">弘愿与佛心<span lang="EN-US"></span></span></p>
<p><span style="color:#333399">阿弥陀佛像赞<span lang="EN-US"></span></span></p>
<p>悲哀众生，无所恃怙。孤露伶俜，如逃逝子。</p>
<p>纵闻佛法，依教修行，自力劣弱，难破无明。</p>
<p>猗欤世尊，慈悲心切，四十八愿，三根等摄。</p>
<p>普令众生，信愿持名，仗佛慈力，带业往生。</p>
<p>以果地觉，为因地心，感应道交，如磁吸针。</p>
<p>如来恩德，穷劫莫赞，唯冀含识，悉副佛愿。</p>
<p><span style="color:#333399">阿弥陀佛像赞<span lang="EN-US"></span></span></p>
<p>四十八愿度众生，逆恶归心也来迎。</p>
<p>非是混滥无简择，怜彼是佛尚未成。</p>
<p>佛于往劫发大愿，欲令尽虚空遍法界一切众生，同悟本具佛性，同出生死轮回，同成无上觉道，同入无余涅槃。从兹普为法界众生，久经长劫，行菩萨道，但有利益，无不兴崇，六度齐修，一法不著，难行能行，难忍能忍。其行施也，国城妻子，头目髓脑，悉无吝惜。</p>
<p>故法华经云：我见释迦如来，于无量劫，难行苦行，积功累德，求菩提道，未曾止息。观三千大千世界，乃至无有如芥子许，非是菩萨舍身命处；为众生故，然后乃得成菩提道。（佛遗教经解序）</p>
<p>佛视众生皆是佛，众生视佛皆是众生。佛视众生皆是佛，故多方化导，种种折摄之，纵令绝无信心，亦不弃舍；曲垂方便，令种善根，待其因缘时至，自然发生增长，依教奉行耳。</p>
<p>众生视佛皆是众生，故闻佛之言，不生感激，反以己之邪知谬见，多方毁谤。须知父母于逆子，尚生弃舍之心。佛于逆恶不信之流，愈生怜愍。何以故，愍其惑业深重，失本心故。以虽则现时背逆于佛，而即心本具之天真佛性，仍复丝毫不失。如焦模中金像，敝衣中宝珠，蒙尘之秦镜，在璞之荆璧。愚人但见其外相，而不知其内容；佛则遗外相而论内容，故无一众生或生弃舍也。然佛尚不轻众生，众生何可轻众生乎？（放生杀生现报录序）</p>
<p>佛之愍念众生，前自无始，后尽未来，上自等觉菩萨，下至六道凡夫，无一人不在大悲誓愿弥纶之中。譬如虚空，普含一切，森罗万象，乃至天地，悉所包含；亦如日光，普照万方，纵令生盲，毕世不见光相，然亦承其光照，得以为人。使无日光照烛，便无生活之缘，岂必亲见光相者，方为蒙恩乎？（佛遗教经解序）</p>
<p>大觉世尊，视诸众生，纵昏迷倒惑，备作五逆十恶，永堕三途恶道之人，佛无一念弃舍之心；必伺其机缘，冥显加被，与之说法，俾了幻妄之惑业，悟真常之佛性，以至于圆证无上菩提而后已。于罪大恶极之人尚如是，其罪业小者，其戒善具修，禅定力深者，亦无一不如是也。（傅大士传序）</p>
<p>阿弥陀佛大慈大悲，有四十八愿，愿愿度生，不但上善称名，可以向往。即五逆十恶，苟能起大惭愧，发露忏悔，无论一念十念，佛亦必摄受之。时雨润物，万物无不沾益。大海纳川，百川悉足汇归，万修万去，的实非谬。</p>
<p>世之人悠悠泛泛，不真参力究。不真信切愿；或复兼修余门，皆可谓无禅无净。虽感得来生福报，而因福造业，因业堕狱。铁床铜柱无人依靠，虽有佛力亦莫奈何！截流大师说，修行人不了生死，为第三世怨，可惧也矣。（上海法藏寺念佛开示）</p>
<p>阿弥陀佛于往劫中发四十八种大愿。有一愿云，若有众生，称我名号，求生我国，乃至十念，若不生者，不取正觉。</p>
<p>是知佛念众生，如母忆子，众生若能生信发愿，持佛名号，求生西方，如子忆母。自然上契佛心，感应道交。现生蒙佛加被，业障消灭，诸缘顺适。临终蒙佛接引，带业往生极乐世界。从兹入圣超凡，了生脱死较彼仗自力修戒定慧，直至惑业净尽，方了生死者，其难易奚啻天渊之别。（岳步云为亲所设佛堂说）</p>
<p>须知吾人本具真性，与佛无二，但以惑业深重，不得受用。今既归命于佛，如子就父，乃是还我本有家乡，岂是分外之事。又佛昔发愿，若有众生，闻我名号，志心信乐，乃至十念，若不生者，不取正觉。以故一切众生，临终发至诚心，念佛求生西方者，无一不垂慈接引也。千万不可怀疑，怀疑即是自误，其祸非小。</p>
<p>况离此苦世界，生彼乐世界，是至极快意之事，当生欢喜心。千万不可怕死，怕死则仍不能不死，反致了无生西之分矣。以自心与佛相违反故，佛虽具大慈悲，亦无奈不依佛教之众生何？（临终三大要）</p>
<p>一切法门，皆仗自力，纵令宿根深厚，彻悟自心。倘见思二惑，稍有未尽，则生死轮回，依旧莫出。况既受胎阴，触境生著，由觉至觉者少，从迷入迷者多。上根犹然如是，中下又何待言。断见惑如断四十里流，况思惑乎？了生脱死，岂易言哉！以是不能普被三根，畅佛本怀。</p>
<p>唯念佛求生净土一法，专仗弥陀宏誓愿力，无论善根之熟与未熟，恶业之若轻若重，但肯生信发愿，持佛名号，临命终时，定蒙弥陀垂慈接引，往生净土，俾善根者，顿圆佛果。即恶业重者，亦预圣流。乃三世诸佛度生之要道，上圣下凡共修之妙法。由是诸大乘经，咸启斯要，历代祖师，莫不遵行。（净土决疑论）</p>
<p>净土法门，不论富贵贫贱、老幼男女、智愚僧俗、士农工商一切人等，皆能修习。由阿弥陀佛大悲愿力，摄取娑婆苦恼众生。凡我有情，闻是净土法门者，当信娑婆极苦，西方极乐。当信多生已来，业障深重，匪凭佛力，骤难出离。当信求生决定克期得生，当信念佛定蒙慈悲摄受。</p>
<p>由是坚定一心，愿离娑婆，如囚之欲出牢狱，绝无系恋之心。愿生西方，如客之思归故乡，岂有因循之念。从此随分随力，至心持念阿弥陀佛圣号。无论语默动静，行住坐卧，迎宾待客，著衣吃饭，务令佛不离心，心不离佛。譬如切事系心，凡百作为，不忘此事。或有公私众务，了无少暇，须于早晚十念念佛，至心发愿，亦能往生。</p>
<p>以阿弥陀佛曾有愿云：十方众生，至心信乐，欲生我国，乃至十念，若不生者，不取正觉。是故十念念佛，亦得往生也。（净土法门普被三根论）</p>
<p>念佛之人，若是一心念佛，不念世间家业儿女，决定可以蒙佛慈力接引往生，无论修持久近，乃至临终始得善友开示，一心念佛，或止念上十声即命终，亦得往生。</p>
<p>以阿弥陀佛四十八愿中，第十八愿云：若有众生，闻我名号，至心信乐，求生我国，乃至十念，若不生者，不取正觉。（一切念佛人往生及不往生之证据）</p>
<p>佛法深广，犹如大海，薄地凡夫，孰能穷源彻底，一口吸尽。虽然，倘能生正信心，自可随己分量，各得其益。而末世众生，业障深厚，善根浅薄，心智狭劣，寿命短促，加以知识希少，魔外纵横，修余法门，欲于现生断惑证真，了生脱死，诚为甚难希有之事。</p>
<p>唯净土一法，专仗佛力，以故不论断证，唯恃信愿。信愿若具，虽罪大恶极，将堕阿鼻地狱之流，尚可以仗十念之力，径蒙佛慈，接引往生。噫！如来大慈普度，一物不遗，唯此一法，最为周挚。（净土释疑序）</p>
<p>夫一切法门专仗自力。净土法门，专仗佛力。一切法门，惑业净尽，方可了生死。净土法门，带业往生，即预圣流。又佛在世时，众生色心业胜，依仗自力，或可证道。今当末世，根劣障重，知识稀少，若舍净土，无由解脱。</p>
<p>修持净土念佛法门，当以信愿行为宗，当笃信佛力，弥陀如来在因地中，发四十八愿，愿愿度生，中有念我名号，不生我国，誓不成佛。今者因圆果满，故我今念佛，必得往生。次信佛力慈悲，摄受众生，如母忆子，子若忆母，如母忆时，定蒙接引。次信净土法门，如永明禅师四料简所言，较诸余法，其间大小难易得失，迥然不同。虽有余师称赞余法，不为所动，乃至诸佛现前劝慰，令修余法，亦不退转，此乃真所谓信也。（净土法门说要）</p>
<p>念佛求生净土法门，乃如来一代时教中之特别法门。普被三根，等摄凡圣，上之则等觉菩萨不能超出其外，下之则逆恶罪人亦可预入其中。有教无类，生正信者，咸得实益，即生了办，具烦惑者，亦预圣流。犹大海之普纳百川，若太虚之遍含万象。设如来不开此法，则末世众生，谁能断烦惑以了生死，出五浊以超三界乎！</p>
<p>依念佛法门，生信发愿念佛圣号，求生西方。无论出家在家、士农工商、老幼男女、贵贱贤愚，但肯依教修持，皆可仗佛慈力往生。此全仗阿弥陀佛大悲愿力，与当人信愿念佛之力，感应道交，得此巨益。念佛法门虽遍摄禅教律密诸法，而在凡夫地修持，固当以纯一不杂为本也。（念佛恳辞序）</p>
<p>夫弥陀愿王，十念尚度，况精进修持已二、三年，又有何疑？世有种人，志意下劣，虽常念佛不求往生，唯欲求人天福报，此种人纵毕世修行，只得来生痴福而已！有正信者自己以信愿感佛，佛以慈悲摄受，感应道交，必能仗佛慈力，带业往生，又何须问彼见佛与否，方可断判也。（复郁智朗居士书）</p>
<p>无量寿，乃至十念，咸皆摄受。唯除五逆，诽谤正法者，此约平时说，非约临终说。以其既有五逆之极重罪，又加以邪见深重，诽谤正法，谓佛所说超凡入圣，了生脱死，及念佛往生之法，皆是诳骗愚夫愚妇，奉彼教之根据，实无其事。由有此极大罪障，纵或有一念十念之善根，由无极惭愧极信仰之心，故不能往生也。</p>
<p>观经下下品，是约已见地狱至极之苦相说。其人恐怖不可言宣，一闻佛名，哀求救护，了无余念唯有求佛救度之念。虽是乍闻乍念，然已全心是佛，全佛全心，心外无佛，佛外无心。故虽十念，或止一念，亦得蒙佛慈力，接引往生也。四十八愿，乃约平时说，观经下下品，乃约临终说。由时事不同，故摄否有异。（复善觉大师书）</p>
<p>须知佛开念佛法门，唯期一切众生现生即生净土。若人顺从佛言以修，必能仗佛慈力往生西方，校比生入大富大贵处尚容易。何也？以依佛言教，佛必垂慈加被故也。（复冒善甫居士书）</p>
<p>佛即是心，心即是佛，乃约吾心之本体而言。由其有无量无边之烦恼惑业，必须仗惑业净尽，福慧圆满，有大誓愿之阿弥陀佛大慈悲力为之加被，令其往生，渐次修习，以至究竟亲证此是佛之心而后已也。多劫不能成佛，由修自力法门故。须知净土法门，纵临终始闻，能生信愿而念，即可往生西方，了生脱死，况未至临终，即已预修乎！（复丁普静居士书）</p>
<p>净土法门以深信愿，念佛求生西方。不可发来生及生生世世之愿，有此愿便不能决定往生矣。一切法门，亦有现生即了生死者，然不过千万之一二耳，故须发生生世世之愿。汝谓尽未来际，带业往生，此话殊失净土宗旨。现生即求佛慈接引，带业往生。何可云尽未来际乎？行菩萨道，当以尽未来际为限。现修净土，何可以尽未来际往生乎？（复东海居士书）</p>
<p>青楼女子所作下贱，果能信仰于佛，常生惭愧，常念佛号，求生西方，尚可蒙佛接引，直登九品，与诸上善人聚会一处。</p>
<p>佛种种方便引诱众生种出世因，故于五戒，任彼受一二三四及全。何以令不全受，以彼或有势不能守故，如屠户不能持杀戒，尚可持余四戒。娼女不能持邪淫戒，酒保不能持酒戒等。佛之深恩厚德，如天普覆，如地普载，不以一眚弃其本具之佛性。世之自高自大者，见人一短，即有千长亦不以为然，佛则不如是。（复恒惭法师书）</p>
<p>如来特开净土一门，不独为接引普通行人，实为保护于宗于教有所悟证，而未至凡情圣见俱不可得，烦惑净尽，翛然解脱者。夫已悟已证，未至其极。若无净土法门为之保护摄持，则此诸行人，再经受生，沉没者居多，而进修者甚少矣。感佛恩德，不禁令人哽咽涕零！（佛祖心灯禅净双勖合编流通序）</p>
<p>健庵居士归西，观其平生信心，临终正念，虽未闻见佛，而能随家人默念，亦可往生。以佛昔有誓，若有众生，至心信乐，欲生我国，乃至十念，若不生者，不取正觉。健庵居士平素修持，临终正念，足可往生，况又有异香顶温之证乎！此系仗佛力往生，往生即了生脱死矣，则可决定，断其了无含糊。若修余法门，勿道如此景象不能了生脱死，即有大智慧、大神通，要去就去，要来就来者，不能了生死者，尚有一半多，是以必须要专志修持净土法门也。（复崔益荣居士书）</p>
<p>佛念众生，比众生念佛，当切百千万倍。若肯依佛言教，念佛求生西方，决不至仍留娑婆。</p>
<p>小乘法任运自力了生死者，得七返六欲天，然后生人中证阿罗汉。七返六欲天，其为年月莫能算也，是知了生死之难！</p>
<p>若生信发愿，念佛求生西方，则无有不于现生即生西方者，生西方则生死已了矣。当发恳切心，此念佛法门实为佛大慈悲，普渡一切无力了生死之众生，而令其即生速了之无上要道也。（复叶聘臣居士书）</p>
<p>夫古今缁素名人，以诵经念佛济孤者何可胜数。</p>
<p>乐邦文类第四本，五十八九页，临终请僧念佛二次，即获往生。由此令宗门大老，发心念佛。可知佛慈广大，有愿必从。固不计久修暂修，等垂摄受也。</p>
<p>观经下品下生，乃五逆十恶圆具之人。临终地狱已现，而遇善知识教念佛名。彼念或十声，或数声，即便命终，尚得往生。今以纯孝慕亲之心，若能发弘誓愿，称念佛名。以此功德，为亲消除罪业，增长福慧，求佛慈悲，接引往生。</p>
<p>须知净土法门利益，唯佛与佛乃能究尽。念佛时，毫无感应。系不知佛力，心不恳切。不知佛力，由未深研净土经论故也。（复刘观善居士书）</p>
<p>夫念佛一事，当随各人力量，随便出声默念，大声小声，皆无不可。何得一向大声念，致令伤气受病耶？</p>
<p>然汝此大病，虽由伤气而起，实无量劫来业力所现。以汝精进念佛之故，逐转后报为现报，转重报为轻报。即此一病，不知消几何劫数三途恶道之罪。佛力难思，佛恩难报，当生大庆幸，生大惭愧，生大净信。</p>
<p>以净土一法，自行化他。俾家中眷属，与一切有缘者，同生西方。（复刘智空居士书）</p>
<p>凡有心者，皆堪作佛。何得谓盲聋喑哑不得往生？</p>
<p>佛说八难中有盲聋喑哑，谓其难以入道而已。果能专精念佛，虽聋子不能听经，及善知识开示。瞎子不能看经，究有何碍？喑者无声，哑者不会说话，但能心中默念，亦可现生亲得念佛三昧，临终直登九品，何可云此等人不得往生？此等人不认真念佛，则不得往生。非此等人虽念佛亦不得往生也。</p>
<p>至于残废缺手缺脚者，与此盲聋喑哑者同。此之说话，盖是误会往生论偈之所致也。偈云，大乘善根界，等无饥嫌名，女人及根缺，二乘种不生。乃是说西方极乐世界，是大乘善根人所生之世界，绝无有可以讥毁可以厌嫌之名字耳。下即列出议嫌之名数种，即女人六根不具足之人，及声闻缘觉之二乘人。故曰女人及根缺，二乘种不生。乃谓西方无有女人，与六根不完足人及小乘人，（西方虽有小乘人名字、然皆属发大乘心者、绝无不发大心之声闻缘觉人耳、）非指此世界之修行者说。无智慧人，认做此等人不得生西方，其错大矣。（复宗灵法师书）</p>
<p>若欲此生亲得实益，当依净土法门，信愿念佛，求生西方，则可决定了生脱死。若不依念佛法门，且莫说未得佛教之真传者不能了，即得亦不能了。何以故。以得真传，乃大彻大悟，非是实证。证则可了，悟则未了。修余法门，皆须断惑证真，方了生死。</p>
<p>净土法门，但具真信切愿，持佛名号。诸恶莫作，众善奉行。正助合行，不但决定往生，而且品位优胜。不但精粹纯笃之人，决定往生。即五逆十恶之流，临终能生大惭愧，生大怖畏，志心念佛数声，随即命终者，亦得决定往生。</p>
<p>以佛慈广大，专以度生为事。一念回光，即蒙摄受。所谓仗佛慈力，带业往生也。末世众生，不依净土，修余法门。但得人天福报，及作未来得度之因缘而已。以无力断惑，则生死根尚在，何能不发生死之苗芽乎哉！（复岳仙峤居士书）</p>
<p>凡做功德，仍以念普佛为事，不必改念地藏经。念佛一法，最易得益。以文少而易念。是知最危险之时世，当以念佛为主。彼矜奇竞异者，皆不注重在救苦难，注重在显己之智识高超耳。</p>
<p>华严会上四十一位法身大士，其数有无量无边，皆受普贤菩萨教，以十大愿王功德，回向往生极乐世界，以期圆满佛果。此其人为何如人，此其事为何如事。况我辈值千古未有之刀兵大劫，何可改向之念佛为念经乎？地藏菩萨救苦心切，然比阿弥陀佛临终接引，令得往生，则又相去悬远。（复陈慧恭居士书）</p>
<p>佛所说一切法门，虽高深玄妙，圆顿直捷，皆须断尽烦惑，方可了生脱死。若断而未尽，则尚不能了。况完全未断者乎？</p>
<p>唯念佛法门，仗佛慈力。若有真信切愿，至诚念佛，无一不往生者。然念佛人多，往生人少者。以愚痴无知，只求来生人天福报，或不生惭愧，常行不孝不慈，不忠不义等事，心与佛背所致。过在自己，非佛不慈悲也。</p>
<p>若其人未发心念佛前，曾作诸恶，今既念佛生大惭愧，痛改前非，则亦可决定往生。佛视众生犹如亲生儿女，儿女不依父母之教，父母无可奈何。众生若肯改过迁善念佛，佛决定于彼临终亲垂接引也。（复郑琴樵居士书）<span lang="EN-US"> </span></p>
<p>菩萨多众生少，佛菩萨少众生多，此二语，须在佛菩萨所居地土看。譬如乡间小民，只知乡间之平民多，并不知国家辅弼，其多无数也。然世间法不足敌喻，汝何不看华藏海众之多，非佛刹尘数可喻乎！</p>
<p>佛能度众生，而不能度无缘者。故有番番示生示灭，令众生番番种，番番熟，番番脱。而众生界无尽故，佛菩萨之誓愿无尽。汝以断灭知见论，故有此种种之问也。其问似乎有理，不知乃众生之情见，渺不知佛菩萨之境界。汝果能一心念佛往生西方，将叹其菩萨多而众生少也。吾故曰，当于佛菩萨之居处看，不当在众生之居处看也。（复恒惭法师书）</p>
<p>菩萨度脱众生之誓愿，无穷无尽。随类逐形，种种方便而为感化。所谓应以何身得度者，即现何身而为说法。所云说法，亦不专指口说。或以身说。或以殁后异迹说。</p>
<p>菩萨欲化外道以入佛道，若不现外道之迹，则彼外道无由而生信仰，以起修持也。所示之迹，非言说所能穷其方便。普门品所说，不过举其大概而已。（复马宗道居士书）</p>
<p><span lang="EN-US" style="&quot;Courier New&quot;">&nbsp;</span></p>
<p><a name="a02"></a><span style="color:#333399">灵岩遗风<span lang="EN-US"></span></span></p>
<p>（光）一生不入人社会，独行其志。在普陀时，初常住普请吃斋亦去，一顿斋吃二三点钟，觉甚讨厌，遂不去吃斋二十多年。此次法会是护国息灾，（光）来时当带一茶头，凡饮食诸事，归彼料理。早午晚三餐，在房间独食。早粥，或馒头或饼，只用一个；午一碗菜，四个馒头；晚一大碗面；茶房会说。（光）数十年吃饭不剩菜，故只要一碗菜，吃完以馒头将碗之油汁揩净，切不可谓菜吃完为菜少。此外所有络络索索的点心通不用。</p>
<p>七圆满，亦不吃斋。即会中办斋，（光）亦不同吃，无精神相陪故。圆满之次日，即回苏，亦不许送。送至门外即止，若又送则成市气，不成护国息灾之章程矣。（复屈文六居士书）</p>
<p>（光）之说法，与一般法师不同，诸大法师多注重在谈玄说妙。（光）不会谈玄说妙，多注重教人敦伦尽分。不以人不喜闻而改方针。况此次是护国息灾，念诵尚是枝末，敦伦尽分乃属根本。无论人愿不愿听，我仍以是为宗旨。</p>
<p>至于皈依一事，非（光）所宜。以佛教会会长乃主人，（光）是客人。彼皈依者，当皈依会长，此决定不可移易之至理。（复屈文六居士书）</p>
<p>礼忏无定规，但致志诚恳切即已。功课各随己意，亦无定章。（光）则早晚必按朝暮课诵直念。凡起腔唱者，亦作直念，但稍缓点。（光）绝未学唱念，然在丛林中，只可小声不可声闻于外，以致惊动别人。先则日礼数百拜，近数年来事多，只二时功课。冬则日过百拜，夏则只数十拜。亦只拜释迦、弥陀、净土三经及诸大乘经，观音势至、清净海众，尽虚空遍法界，过去现在未来，一切诸佛，一切尊法，一切贤圣僧。（弥陀之拜，多少不定，按精神天时增减，余各三拜）（复许止净居士书）</p>
<p>（弟）以阐提出家，自揣根性庸劣，罪业洪深，故于宗教二途，概不敢妄行染指。惟于仗佛慈力，带业往生一法，颇生信向。十余年来，悠悠虚度，毫未得益。但自西徂东，由北至南，往返万余里，阅人多矣。其有平日自命通宗通教，视净土若秽物，恐其污己者，临终多是手忙脚乱，呼爹叫娘！</p>
<p>其有老实头持戒念佛，纵信愿未极，瑞相不现，皆是安然命终。其故何哉？良以心水澄清，由分别而昏动；识波奔涌，因佛号以停凝。所以上智不如下愚，弄巧反成大拙也。（与体安和尚书）</p>
<p>去年妄企证念佛三昧，而念佛三昧，仍是全体业力。今年自知惭愧，于九月半起七，至明年春二月底止，念佛三昧不敢高期，但企忏悔宿业，令其净尽耳。谁知宿业，竟与真如法性，同一不生不灭。佛光普照法界，我以业障不能亲灸。苦哉，苦哉！奈何，奈何！书此愚怀，以期知己者代我分忧而已。（复高鹤年居士书）</p>
<p>现今虽有知识，而僧多滥污，同行乏人，若向上之志一衰，则懒惰懈怠随之，而不复振矣。如不慧二十一岁辞亲出家，亦可谓发心真，而立行猛矣。</p>
<p>至今五十三岁，若宗若教，毫无所得，图负亲恩，空为佛子。所幸者净土一法，于出家学弥陀经时，已生信心，实未蒙一知识开示，以当时业师，与诸知识，皆主参究，所有开示皆破净土。吾则自量己力，不随人转，虽佛祖现身，犹不改作，况知识所说乎！（复谢融脱居士书）</p>
<p>流通佛法大非易事，须求契理契机，断断不可师心自立，矜奇炫异，以取悦一时新学知见而已。念佛一法，当依净土经论为准。大聪明人，大名人，立言必须详审，不可率尔。以人以己为模范故也。若平常人有错谬处，人尚易知而易改。若名人则人必以讹为正，而互相讹传也。</p>
<p>（光）一无学问，二无见地，三无行持，故于佛法不敢注释一字一句。近来由一二友人妄传其为人支差之残羹馊饭，不禁惭惶无地，而无可如何耳。（复丁福保居士书集文）</p>
<p>印光之于净土法门生信，由于龙舒净土文下卷。足知书之益人也，深且远矣。</p>
<p>佛法广大，无量无边，吾人以薄地凡夫之资，欲于现生了百千万劫难了之事，当筹度己力之大小以修。且莫妄充通家，此法尚未真得，又去钻研他宗，致于此最易得益之事，反弁髦视之，以致仍旧百千万劫不能了耳。（复李觐丹居士书）</p>
<p>期中略将无量寿经疏细阅两遍，其玄谭总判，虽不及台宗，而消释文义，甚是清楚，不可不看。观经疏阅三遍，善导和尚专以平实事相法门，接引末世凡夫，不用观心约教等玄妙法门，其慈悲可谓至极无加矣。良以业识未消，三昧未成，纵谈理性终成画饼，又以古人闻理性当体便是，则进行弥速；今人闻此等语言，则废弛道业，但欲任己业识茫茫之天真耳。往生论注阅一遍，文义显豁直捷，真能上继匡庐，下启天台西河长安等，宜细看之。（与康泽师书）</p>
<p>灵岩规矩，系（光）所立，与天下丛林不同，例不念经、拜忏、放焰口、做系念、做水陆、传法、收徒、讲经、传戒、做会。日常功课与普通打七同，唯有信心，不务繁华者，求打佛七则允许。请打七者，不过多加三次回向而已。无论请多请少，全堂通通照常念，所有衬资全堂并外寮均分，无偏无党，不以开多开少起争执，一律同念，衬一律均分。（示灵岩打七规矩）</p>
<p>灵岩乃千百年古道场，凡来此山住者，皆属发心办道之人，大家都要认真用功，互相勉励，以取丽泽之益。时势阢陧，只可一心办道，不可妄拟建筑，即或不得已而小有添造，但取足用即已，毋得多建以图宽敞。佛堂日课，切实修持，然不可一向专在事相上用功，必须心心念念对治自己习气毛病。能如是者，方为真念佛人。否则如水泡石头，绝无心得。但按净土常规，不可别生花样，有欲立异，如燃指、燃灯者，请彼往育王去行，此山永不开此一端。（与明本师书）</p>
<p>礼云：拟人必于其伦，不以其伦而拟。如以庶民妄称帝王，称与所称，均获大罪，可不慎乎！</p>
<p>（光）一生不肯虚誉人，亦甚恶人之虚誉我。（光）已七十有九，再过三十二日，则八十矣。然朝不保夕，恐未必至八十而死。无论在生已死，切不可用今人之恶派，妄为赞誉。</p>
<p>（光）文钞中，于父母师长均不提及者，盖恐人疑为饰说，致成大辱耳。今人父母师长去世，求名人题赞，（光）极不愿随顺此恶派，而辱及其亲与师也。</p>
<p>我死之后，当极力提倡净土法门，令见闻者，生为贤善，死生乐邦，此则唯功而无过。若妄作赞诔，则是毁之于众也。千祈勿袭此恶派！（复真净居士书）</p>
<p>南京法云寺，增设慈幼院之事。彼冯梦老，王一亭等，悉拉（光）于中以助闹热。然（光）之所幸，在无贪心。使稍有贪名之心，则法云寺开山第一代，岂肯让人。而（光）视此名位，直同牢狱囚犯，唯恐或被拘絷也。（复康寄遥居士书 ）</p>
<p>接手书，知汝慕道之心，颇为真切，意欲皈依。然（光）乃粥饭庸僧，实不足为人作师。但能专志修持，依（光）所说而行，固无有不满汝所愿者。譬如无足之人，坐于三叉路口。有归家者问之，则直示其所行之路。断不可以彼不能行，而不依其说以自误归途也。</p>
<p>今为汝取法名曰宗净。宗者，主也。净则现所修之净土法门，将来往生之极乐净土也。（复崔益荣居士书）</p>
<p>（光）粥饭僧耳，除著衣吃饭外，别无所能。幸尚肯学愚夫愚妇之派，不致徒叹奈何而已。</p>
<p>阁下欲受皈戒，何不择道德学问高超者，而择一粥饭僧。然则阁下亦将欲逐愚夫愚妇之队，而不愿附于高超奇特之班耶。虽然，当兹时世，尚是愚夫愚妇之所行为有实际。倘高超奇特者，肯将高超奇特放下，其结局必有大高超奇特者在。若不肯放下，则其结局，亦只得高超奇特之虚名，决无高超奇特之实际可得也。（复李觐丹居士书）</p>
<p>了清和尚，以手书见示，深感居士为法真心，爱我至意，而不知其为爱之之道，故不得不略陈梗概，以去疑情。佛门汇载，乃欲以振兴法道，开导愚迷，非理致渊深，笔墨超妙如海阔天空，金声玉振，令人一见即能猛省，如暮夜闻钟，顿醒幻梦者，何堪凑入。</p>
<p>印光一介庸僧，百无一能，兼以久婴目疾，不能遍阅经论，又以素无闻性，彻过彻忘，方寸之中，了无所有，何能预此嘉会乎哉？数十年来，无事不亲翰墨，蔚如搜其芜稿，为之刻板，已属过分，况今又作以贻时事新报馆乎？语云，无米不能炊饭，光非不要体面，但以无米之故，不能以土石糠假充佳肴，以贻人诮让。</p>
<p>至于俗家族第，出家年岁，及所住之处，所作之事，乃大通家有功法道，后人录之以作标榜，发人景仰企慕之心，不得不尔。若（光）之庸劣，食息之外，了无所知，了无所能，何堪用此一套。用此一套，乃成刻人粪为旃檀，美则美矣，只是臭而不香。亦如以土木作金碧，华则华矣，但唯色而无光。（光）未出家，即以虚张声势为愧，况今欲从诸上善人，优游于安养世界，岂肯无而为有，以欺世自欺乎哉？（复周群铮居士书）</p>
<p>至谓印光真能以佛知见为知见，（光）何人斯，敢当此过誉乎？不过直心直口，说我所见而已。若或当不当，一任阅者判断，（光）决不计乎此也。从前诸祖宏法，均按时机，导利后学。不得谓为偏执。须谅当时苦心。（光）惭愧之极，理性亦未大明。若学鹦鹉学人语，亦非全不会说。唯自既不以通家自居，彼亦不以不通为嫌，即不妨以不通告之。故不主张说理性与玄妙也。（复温光熹居士书）</p>
<p>（光）粥饭庸僧，于禅于教，皆未从事，唯依念佛以为依归。至于为人作师，实不敢妄充，亦有误听人言，求取法名者，亦赧颜应之。以期彼于佛法中生信心，种善根。非曰（光）即可以为人师也。</p>
<p>至于阁下，禅教俱通，戒行精严，坚持八戒，常行午食。（光）尚未能持午，使此时冒冒然应之，汝后纵不当面唾骂，必至憾昔未察，以致于求福田中，反成轻僧慢法之举，故不得不为说其所以。祈转拜高人，庶得大利益矣。</p>
<p>又因坐明心一语，亦非可轻易而说。若对未知佛法人略明理性，或可说之。若克实说，明心不到大彻大悟田地，谁敢自诩，以此祈阁下自审。（光）本下劣僧，不敢说过头话，亦不敢以过头话恭维人，故有此冲冒。（复季国香居士书）</p>
<p>（光）一生不妄誉人，亦极恶人妄誉己。（光）已七十九，过二十日即八十，死或在年内，或尚要受几年罪。（光）死只许你们认真以净土法门自利利他。若为（光）作赞传诔等，传送遐迩，乃系（光）之怨家。（光）一生不受人之虚誉，以死而无知而虚誉之，是为欺心。（光）只要弥陀慈父肯垂怜，此外一不愿闻也。（复了凡冶公二居士书）</p>
<p>来函一味说虚套子话，过为赞誉，实令人不堪。光一生不与流俗同起倒，什么八十不八十。有为（光）言祝寿者，（光）不但不领情，且深恶痛绝，以为大辱。祈勿以此事为（光）言。若对（光）言祝寿，是视（光）为流俗矣。（复严伯放居士书）</p>
<p>谛公之逝，的确往生。其去之景象，尚不至惊天动地者，以讲说时多，专用净功时少也。在常人如此，则颇不易得。在谛公则犹未能副其身分。</p>
<p>谛公既去，座下法将如林。其知命之法子，（光）皆不能望其项背。函中谓佛教二大砥柱，已折其一。其一以（光）当之，则不知（光）但一吃粥吃饭之庸僧耳。承谛公不以无状见弃，相交三十多年。然（光）于人事应酬，概不举行，只朝暮课诵回向一七，以尽我心而已。（复方圣照居士书）</p>
<p>人各有所应尽之分，当知素位而行，乃君子之本分。若超分而行，非出格大丈夫，决定不能得真利益。何也，以彼不能尽分于易处，何能尽分于难处。</p>
<p>出家一事，语其易则易于反掌。但穿一件大领，就是和尚。而此种混光阴败佛门之和尚，多半将来在三途中过活。欲得为人，恐万中亦难得一二。若要做顶天履地，上弘下化之和尚，则难于登天矣。</p>
<p>汝尚不能于家庭父母妻子具足时，思立一为人子为人夫为人父之程度，何能出家即证果，而普度怨亲耶？只缘汝当做一出家，则百事不挂怀，不知出家之事，比在家更多。汝欲清闲自在，逍遥快乐，则决不能做好僧。以弃舍父母妻子，则成大罪矣。</p>
<p>（光）是出家僧，深知其利弊，故为汝详言之。若遇爱收徒弟之坏和尚，则便骗汝为他作徒弟，你就拉倒了也。且安本分修净土法门，令汝父母妻子同作莲邦眷属，则其利大矣。（复卓智立居士书）</p>
<p>人之入道，各有因缘，因缘若到，则有莫明其妙之机感。</p>
<p>（光）一庸碌守分之粥饭僧。自光绪七年出家，只欲自了而已，绝无一念敢发利人之心。（光）平生率真守愚，绝不肯以大话撑空架子，以自误误人。文钞中所说者，均属人各能行，又能现生亲得实益者。即人谓（光）无知无识，但以愚夫愚妇所行之事教人，亦无所惜。然亦有谓其合己机宜，由兹生信修持者，亦不乏人。（复姚维一居士书）</p>
<p><a name="a03"></a><span style="color:#333399">光明善导<span lang="EN-US"></span></span></p>
<p>粤自大教东流，庐山创兴莲社，一倡百和，无不率从。而其有大功而显著者，北魏则有昙鸾，鸾乃不测之人也。因事至南朝见梁武帝，后复归北。武帝每向北稽首曰，鸾法师，肉身菩萨也。陈隋则有智者。唐则有道绰，踵昙鸾之教，专修净业，一生讲净土三经，几二百遍。绰之门出善导，以至承远、法照、少康、大行，则莲风普扇于中外矣。由此诸宗知识，莫不以此道密修显化，自利利他矣。（与体安和尚书）</p>
<p>善导和尚系弥陀化身，有大神通，有大智慧，其宏阐净土，不尚玄妙，唯在真切平实处，教人修持。至于所示专杂二修，其利无穷。专修为身业专礼，口业专称，意业专念，如是则往生西方，万不一漏。杂修为兼修种种法门，回向往生，以心不纯一，故难得益，则百中希得一二，千中希得三四往生者，此金口诚言，千古不易之铁案也。（复永嘉居士书）</p>
<p>刻实论之，大乘法门法法圆妙，但以机有生熟、缘有深浅，故致益有难得与易得耳。</p>
<p>善导弥陀化身也，其所示专修，恐行人心志不定，为余法门之师所夺，力叙初二三四果圣人及住行向地等觉菩萨，末至十方诸佛，尽虚空遍法界现身放光，劝舍净土，为说殊胜妙法，亦不肯受，以最初发愿专修净土，不敢违其所愿。善导和尚早知后人这山看见那山高，渺无定见，故作此说，以死尽辗转企慕之狂妄偷心。谁知以善导为师者，尚不依从，则依从之人，殆不多见，岂夙世恶业所使，令于最契理契机之法，觌面错过，而作无禅无净土之业识茫茫，无本可据之轮回中人乎，哀哉！（复永嘉居士书）</p>
<p>观无量寿佛经善导和尚四帖疏，为欲普利三根，故多约事相发挥。至于上品上生章后，发挥专杂二修优劣，及令生坚固真信，虽释迦诸佛现身，令其舍此净土，修余法门，亦不稍移其志，可谓净业行者之指南针也。</p>
<p>若夫台宗观经疏妙宗钞，谛理及圆融，中下根人，莫能得益。故不若四帖疏之三根普被，利钝均益也。既知如上所说义理，必须依此谛信，自己见得及者，如是信；及自己见不及者亦必也如是信，仰信佛言，断断不可以己凡情不测，稍生丝毫疑念，方可谓真信矣。既生信已，必须发愿，愿离娑婆，如狱囚之冀出牢狱；愿生极乐，如穷子之思归故乡。（复徐福贤居士书）</p>
<p>净土法门，修有专圆，由众生根器不一，致诸祖立法不同。善导令人一心持名，莫修杂善者，恐中下人以业杂致心难归一，故示其专修也。永明令人万善齐修，回向净土者，恐上根人行堕一偏，致福慧不能称性圆满，故示其圆修也。如市间店铺，固有专售之货，或一种货，亦可通商裕国，兴家立业。或多种货，亦不过通裕兴立而已。市间专售一货者，往往起家，俱售众货者，或亦折本。弘法利生，何独不然。千机并育，乃如来出世事，如来降迹为善知识，亦不以此为准。（复永嘉居士书）</p>
<p>观无量寿佛经者，普令一切若凡若圣，同于现生，往生极乐，或顿或渐，证无生忍，以至圆成佛道之大法也。溯自经传此方，智者、善导、清凉、灵芝各为著疏。后唯智者一疏独传，余三皆佚。清光绪间，杨仁山居士由东瀛请来此经善导疏，无量寿经慧远疏，往生论昙鸾注，皆久佚之法宝，俱为刻行。</p>
<p>善导疏不用谛观等深意，但直译经文，俾中下根人，易于趣入；及其趣入，不言谛观，而谛观自然了了矣。可谓契理契机，善说法要，弥陀化身，殆非虚传，莲宗二祖，万代景仰。（观无量寿佛经善导疏重刻序）</p>
<p>善导和尚云，若欲学解从凡夫地乃至佛地，一切诸法无不当学；若欲学行，当则其契理契机之一法，专精致力，方能速证实益。否则经劫至劫，尚难出离。所谓契理契机之法，无过信愿持佛名号，求生西方。（复邓新安居士书）</p>
<p>若真宏法利生，即以家庭露地，为演说利益处。其修持不妨分作几处，则不费力费财费事，如赶集然，上集买物到家中受用。善导、少康弘扬净宗，闾巷道路，佛声广播，如唱秧歌，人人愿听；如传圣诏，各各遵行，谁谓无寺宇不能宏法？须知有真心，自可劝化。以身作则，俾人人各尽己分，引古为范，庶家家即成道场。当此大乱之世，正好宏法于无形迹中，较彼大建筑之吃力棘手，劳心担忧者，相去大相悬远也。（复净善居士书）</p>
<p>持名一法最为末世透机之法，善导虽疏观经，实最重持名一行。不观末法众生，神识飞扬，心粗境细，观难成就。大圣悲怜，特劝专持名号，以称名易故，相续即生之言乎！观虽十六，行者修习，当从易修者行，或作如来白毫观，或作第十三杂想观，至于九品之观，不过令人知行人往生之前因与后果耳。但其了知即已，正不必特为作观也。</p>
<p>观之理不可不知，观之事且从缓行，若或理路不清，观境不明，以躁心浮气修之，或起魔事。即能观境现前，若心有妄生喜悦之念，亦即因喜成障，或复致退前功，故楞严云不作圣心，名善境界，若作圣解，即受群邪。祈一心持名，以为千稳万当之行，持至心归于一，净境自会现前。（复崇明黄玉如书）</p>
<p>集诸经礼忏悔文，西方礼赞等，若偈若文，多是善导观经四帖疏中之文。若将四帖疏上品往生章注详看，方知所言观经，只举观经一句，下即详释，非全体尽属经文。</p>
<p>善导观经四帖疏，中国多年失传，近方由东瀛请来，金陵刻板。而流传既久，错讹甚多，即诸经礼忏悔文，亦属讹谬不少。四帖疏、忏悔文互观，亦可正其少分，余者亦有依义可正之处。（光）十年前，曾一再阅而标之，虽未敢必其复彼初出之原，然亦正正者多，而正讹者少，为自信得及耳。（复永嘉居士书）</p>
<p>凡修行人，必须以念佛为正行。以持咒诵经，及作种种利益事，为助行。正助合行，则如顺水扬帆。在此生死苦海，速得入于萨婆若海矣。若不生信发愿，求生西方。泛泛然念佛持咒等，皆只为来生福报而已。</p>
<p>净土法门，彻上彻下。将堕阿鼻者，念佛尚得往生。已证等觉者，尚须回向往生西方，以期圆满佛果。切勿以密宗有现身成佛之义，遂将往生西方置之不论，则其失大矣。</p>
<p>今为汝寄新印文钞一部，及善导观经疏一部，善导乃弥陀化身，其所示专修最吃紧，在上品上生章注中。祈详阅之。（复沈授人居士书）</p>
<p>一切法门皆以念佛为其归宿。若唯务高深，谈玄说妙，则如数他人宝，自无半钱分，毕竟自己受用不著。以业尽情空，方了生死。但能谈说，有何利益。</p>
<p>须知见思二惑，即是生死根本。不到业尽情空地位，何由得了生死。念佛则仗佛慈力，利益宏深。故清凉国师说，愚夫愚妇，颛蒙念佛，即能潜通佛智，暗合道妙。念佛法门，最合末法时机。</p>
<p>善导和尚说，若论学解，一切法门，都应当学。若论修持，须择契理契机者，方有实益。念佛一法，因该果海，果彻因源。最为契理契机。今人俱宜修持。然念佛法门，亦有多途。求其妥当，惟有持名。即如观像观想，亦有流弊。以心地不明，观法不知，或起魔事。若观实相，则谁能彻契。是故念佛之人，不可务为高远，当事实行也。（净业社开示法语）</p>
<p><a name="a04"></a><span style="color:#333399">净宗之门<span lang="EN-US"></span></span></p>
<p>真如法性，生佛体同。迷悟攸分，苦乐天殊。故我世尊特垂哀愍。虽于尘点劫前，早成佛道。又复悲运同体，慈起无缘。不违寂光，示生浊世。出家修行，成等正觉。拯彼迷流，同登觉岸。说法四十九年，谈经三百余会。随顺机宜，循循善诱。大机则示以五蕴皆空，六尘即觉，毕竟一法不立，直下万德圆彰。小机则曲垂接引，为实施权，令其渐培佛种，以作得度因缘。如上随机所说种种法门，虽则大小不同，权实各异。皆仗自力，断惑证真，方出生死。</p>
<p>故于如来普度众生之怀，未能究竟舒畅。由是于诸法外，又复特开信愿念佛求生净土一门。指极乐世界，以为本有家乡。指阿弥陀佛，以为无上慈父。令其发菩提心，持佛名号，以深信愿，求生西方。果能拳拳服膺，念兹在兹。则以己信愿，合佛誓愿。生佛相契，感应道交。现生则业障消灭，福慧增崇。临终则蒙佛接引，托质宝莲。其有惑业已断，则即登补处，速证佛乘。纵令博地凡夫，通身业力，亦可仗佛慈力，带业往生。既往生已，即得迥出凡流，高预海会。惑不期断而自断，真不期证而自证。</p>
<p>此之法门，全仗佛力。喻如跛夫日行数里，若乘转轮圣王轮宝，则顷刻之间遍达四洲。是轮王力，非己力也。毕世修行者，固然如是。即五逆十恶极重罪人，临命终时，地狱相现，若能志心念佛，即得蒙佛接引。良以佛视众生，犹如一子。于善顺者固能慈育，于恶逆者倍生怜愍。子若回心向亲，亲必垂慈摄受。</p>
<p>又复众生心性，与佛无二。由迷背故，起惑造业，锢蔽本心，不能彰显。倘能一念回光，直同云开月现。性本不失，月属固有。故得历劫情尘，一念顿断。喻如千年暗室，一灯即明。此实一代时教最妙之法，上圣下凡共由之路。遍透九界之机宜，极畅如来之本怀。猗欤懿哉。何可得而思议也。（南五台山西林茅篷专修净业记）</p>
<p>吾人当真为生死发菩提心，以深信愿，持佛名号，求生西方。不须别修他法。若仗自力修禅定，欲了生死，甚难甚难。以其须至业尽情空，见思惑尽，方出生死。佛在世时，见思惑业断尽无余者，固不乏其人。末法时代，根性陋劣，断惑证真者，诚不易得。惟有净土一门，能于临命终时，仗佛慈力，往生西方极乐世界。即已了生脱死，超凡入圣矣。</p>
<p>又净土法门，不可看得太轻。以法身大士，如观音，势至，文殊，普贤等，皆不能出此法门之外。亦不可看得太难。以凡有心者，皆堪作佛。但持阿弥陀佛万德洪名，则往生一事，如操左券。修净土者，当孝养父母，奉事师长，慈心不杀，修十善业。身三，口四，意三，皆归于善，是为三世诸佛净业正因。次则受持三皈，具足五戒，不犯威仪。次则深信因果，发菩提心，读诵大乘，劝进行者。但皆以孝养父母等世善为根本。</p>
<p>若依余法门，皆仗自力。如渡海然，有翼者固能飞渡。能浮者，已不足恃，况不能浮者乎。仗佛力，则如乘轮渡海，须臾即达彼岸。又如平民致身贵显，殊非易事，而王子甫诞，即为储君。此其间自力他力，难易得失，不可同时而语也。</p>
<p>故知了生脱死，入圣超凡，舍净土别无长策。念佛一门，须信愿行具足。信之既深，则发愿必切。发愿既切，则行持必力。但念弥陀，莫加他法。当以真信切愿，执持名号。都摄六根，净念相继。心念耳听，字字句句，念得分明，听得分明，便是往生正因。既以此法自行，必须又以此法化他，则化功归己，实为往生最胜资粮。（南京素食同缘社开示法语）</p>
<p>一无量寿经有五译。初译于后汉月支支娄迦谶，三卷，文繁，名佛说无量清净平等觉经。次译于吴月支支谦，有二卷，名佛说阿弥陀经。以日诵之经，亦名佛说阿弥陀经，故外面加一大字以别之。又有赵宋王龙舒居士，会前二译及第三译，并第五赵宋译，四部取要录之，名大阿弥陀经。当时大兴，后因莲池大师指其有不依经文之失，从此便无人受持者。大藏内有此经，各流通处均不流通。有谓另有一种者，即此经也。</p>
<p>第三译，即佛说无量寿经二卷，现皆受持此经，即曹魏康僧铠译。第四，即大宝积经，第十七无量寿如来会，此经王龙舒未见过，乃唐菩提流志译。前有元魏名菩提留支，非唐人，世多将留支讹引之。第五译，名佛说大乘无量寿庄严经，赵宋法贤译。原本二卷，以宋人以所译经多为荣，故分两卷，于绝不宜分处而分，今刻书本作一卷。就中无量寿如来会，文理俱好，而末后劝世之文未录，故皆以康僧铠之无量寿经为准则焉。（复王子立居士书）</p>
<p>无量寿、观经、弥陀，虽文相不同，而义意则互融耳。佛为九法界众生说，吾人何可不自量，而专主于最胜者观乎？丈六八尺，佛已为我辈说过矣。下品将堕地狱之前，大开持名之法，是观经仍以持名为最要之行。无量寿，详说佛誓，及与净相，是为依小本修者之要诀。由有此二经，则知小本之文，但撮要耳。是知虽依小本，不得以二本作不关紧要而忽之。</p>
<p>至于修时，果真至诚，于一瞻一礼一称名，皆可消无量罪，增无量福，非一定须作么修方可耳。心地清净，圣境现前，乃得我固有。何可如贫儿拾金，作极喜颠状。既有此状，完全是凡情气概。若不省察，难免著魔。傥不自量，亦危乎其危。</p>
<p>净土一法，乃十方三世一切诸佛，上成佛道，下化众生，成始成终之总持法门。多有欲作千古第一高人者，藐视而毁谤之。吾人当以诸佛诸祖为师，不当以此种高人为据，则可即生蒙佛慈力，往生西方。否则，了生脱死，当在驴年。（复济善大师书）</p>
<p>净土法门，释迦弥陀之所建立也，文殊普贤之所指归也，马鸣龙树之所弘扬也，匡庐天台清凉永明莲池蕅益之所发挥倡导，以普劝夫若圣若凡或愚或智也。</p>
<p>此诸菩萨大士于千百年前，早已为吾遍研藏教，特地拣出此不断惑业，得预补处，即此一生，定出樊笼，至圆至顿，至简至易，统摄禅教律，而高出禅教律，即浅即深，即权即实，殊特超越天然妙法也。吾信仰佛祖，以古为师，岂不如亲近今时知识之为愈乎！</p>
<p>念佛之人，但能依佛所说净土三经，信愿念佛，求生西方。固用不著又复展转求人开示也。古人立言，各有所为，对机不同，故所说亦不同，当自量自己是甚么资格，则方可于古人对机之说，不致或失本意。</p>
<p>今人绝无古人之办道之缘，自己色力单薄，心量狭小，或复狂悖。而所有知识，欲得古人之具眼者，实千万中难得其一二。有此仗佛力了生死之法门，犹然视作等闲，尚欲向自力法门知识中讨了生死捷径，已经是不知利害。况所见者，或有是大权所示之行于非道之人乎！汝若死得下痴心妄想，决定会现生往生西方。（复温光熹居士书）</p>
<p>佛法犹如太虚，了无东西南北四维上下。所言东西南北四维上下者，约自己所立之地位言也。既自己不能与太虚相契相合，须必按自己所立之地位以论。不妨于无东西南北四维上下中，约自己而定东西南北四维上下。</p>
<p>而禅宗，相宗，密宗，无一宗不好。然以年已半百之人，得仗佛力，能以具缚凡夫即了生死之法，而复致力于其仗自力之法门，虽能助净业而圆通见解，诚恐心力不及，则以彼为正，以此为稍带，必至难以得力。（光）并非拒人研究他宗，有不谅者，加以严厉之讥，谓禁拒人研究他宗，则（光）冥冥中得福，而大众以（光）为佛怨矣，祈自裁度而定之。（复李觐丹居士书）</p>
<p>每见学佛者亦有伪为，其实则居心行事，仍然是利欲是务，依旧瞒因昧果，欺佛欺人。此种假善人，实为佛门之贼，当深以为戒。</p>
<p>勿道大者不可自欺欺人，即起心动念，当以诚为事。果能真诚不欺，久而久之，必为人所信向，人既信向，则天地鬼神当常护佑，令其常得吉祥也。况佛菩萨大慈大悲，有不垂慈加被者乎？</p>
<p>今人若不专修净土，纵能深通经藏，彻悟自心。生死到来，还用不著。何以故，若不念佛求生西方，必须断尽烦恼惑业，方有了生死分。但能通达经论，悟明心性，而烦惑未断，依旧轮回。况未能深明经藏自心者乎！念佛了生死，全仗佛力，由自己真信切愿念佛之力，感佛垂慈接引，故能带业往生也。（复宁德晋居士书）</p>
<p>佛法浩瀚，薄地凡夫欲于现生了脱生死者，除信愿念佛求生西方外，别无有能满其所愿者。</p>
<p>世有多少聪明特达之士，专以研究大乘经论为志事。而于此最简单、最圆顿之法，返浅近视之，而不肯修。盖其平素注意深妙之理性，而不详思佛力之叵测，以故弃佛力而仗自力。自负为大通家，卒致只得其名，罕得其实。返逊愚夫愚妇，无知无识者横超三界，高登九莲。致自己仍在生死苦海中沉沦莫出，岂不大可哀哉！此世间学佛者大多数之通病。（复郭汉儒居士书）</p>
<p>好高务胜，见异思迁，乃文人及虚浮学道者之通病。了此则自知见异思迁者，皆由心中无主，非受道法器之所致也，佛法法门无量，若欲仗自力，于若禅、若教、若律、若密中得其指归，尚不容易，况由此证无生而了生死乎！</p>
<p>净土法门，乃普令一切圣凡，同于现生往生西方，了生脱死之最捷、最圆、最顿，最简易、最玄妙之法门也。净土法门，贵乎实行。今既知之，当随分随力行之，方有实益。若但研究而不肯持佛圣号，以期近则消业障而增福慧，远则出三界以登九莲，则仍是文人习气。有此习气，欲真实了生死证无生之利益，实万难万难！（复张曙蕉居士书）</p>
<p>立言之道，千难万难。纵学问渊博，欲有著作，或节录成言。必须详审斟酌，察其文势，按其语脉，方可不致因词害意，及以讹传讹之弊。大凡后世聪明人之著作，多有不审谛处。以才力有余，遂不肯再三斟酌，率尔命笔。虽能利人，人以己为通人，随之以讹传讹，则其过亦非浅鲜。（复丁福保居士书）</p>
<p>徒有好善好佛之心，绝未入具眼知识之炉韝锻炼，致成邪正不分，是非混滥之糊涂知见。宿世种善根时，断不可混滥，混则今生邪正不分。以宿世之混滥善根，今生虽有数十年之精修，只成得一个流俗善士。古人谓共君一夜话，胜读十年书。若博闻之士，不与通方作家讨论数番，则食古不化，反成大病。打头不遇作家，到老终成骨董。（复丁福保居士书）</p>
<p>人之处世，一一须按当人本分，不可于分外妄生计虑，所谓君子思不出其位，又曰君子素其位而行。汝虽于净土法门颇生信心，然犹有好高骛胜之念头，未能放下，而未肯以愚夫愚妇自命，须知了生死，愚夫愚妇则易，以其心无异见故也。若通宗通教，能通身放下，做愚夫愚妇工夫，则亦易。否则通宗通教之高人，反不若愚夫愚妇之能带业往生。净土法门，以往生为主。随缘随分，专精其志，佛决定不欺人。否则求生反堕，乃自误耳，非佛咎也。（复周群铮居士书）</p>
<p>学佛必须专以自了为事，然亦须随分随力以作功德，必须二法相辅而行，但专主于自利一边。以修行法门，有六度万行故，自未度脱，利人仍属自利，但不可专在外边事迹上做。其于对治自心之烦恼习气，置之不讲，则由有外行，内功全荒。反因之生我慢，自以功利为德，则所损多矣。（复周群铮居士书）</p>
<p>汝妄想之心，遍天遍地，不知息心念佛，所谓向外驰求，不知返照回光。如此学佛，殊难得其实益。孟子曰，学问之道无他，求其放心而已矣。汝学佛而不知息心念佛，于儒教尚未实尊，况佛教乃真实息心之法乎！</p>
<p>观世音菩萨反闻闻自性，大势至菩萨都摄六根，净念相继。金刚经应无所住而生其心，不住色生香味触法而行布施，乃至万行。心经照见五蕴皆空，皆示人即境识心之妙法也。若一向专欲博览，非无利益，奈业障未消，未得其益，先受其病矣。</p>
<p>今之真宏净土者，实难其人，遍参知识之念，改作一心念佛，则利益大矣。否则徒成一个劳碌奔跋而已。念佛不能纯一，必须制心不令外驰，久久自会纯一。</p>
<p>名者，实之表，有实有名，亦不为荣，何以故，以属本分故，无实得名，辱孰甚焉。况欲张罗，动人视听，必致遍登报纸，彼于表彰处，必加一番疑议，则成欺世盗名之实案矣。汝只知其一，不知其二，以故不得不一再详告也。汝信心颇深，但好张罗，及好游、好结交，实为修行一大障。祈沉潜杜默，则其利益无量，戒之！（与马契西居士书）</p>
<p>世之愚人，每多不修实行，偏欲得一真修之虚名，以故设种种法，妆点粉饰，成一似是而非之相，冀人称赞于己。其心行已污浊不堪，纵有修持，亦为此心所污，决难得其真实利益，此所谓好名而恶实，为修行第一忌。（青莲寺念佛宣言书）</p>
<p>学道之人，必须素位而行，尽己之分，如是则终日俗务纠缠，终日逍遥物外，所谓一心无住，万境俱闲，六尘不恶，还同正觉者，此之谓也。至于念佛一事，最要在了生死，既为了生死，则生死之苦，自生厌心，西方之乐，自生欣心。如此则信愿二法，当念圆具，再加以志诚恳切，如子忆母而念，则佛力、法力、自心信愿功德力，三法圆彰。犹如杲日当空，纵有浓霜层冰，不久即化。初心念佛，未到亲证三昧之时，谁能无有妄念，所贵心常觉照，不随妄转。（复徐彦如轶如二居士书）</p>
<p>净土一法，人人可修，修之均有感应。今人多多皆是好高务胜，以致或因撑场面，反累实益也。现今之人，一动手先讲建筑。未知净土之所以，便欲遍研大乘经论，或慕禅宗之玄妙，或慕相宗之精微，或慕密宗之神通。将仗佛力了生死之法，视之若不济事者。</p>
<p>禅宗纵能悟，谁到业尽情空地位。相宗纵能记清名相，谁能真破我法二执。密宗之神通，及现身成佛，亦实有其事，然非尔我之根性所可冀及。有欲得神通，欲即成佛，而由兹著魔发狂者甚多。（复闵宗纯居士书）</p>
<p>今之宏法者，多皆以上根利器自诩，又复以上根利器待人，故不注重持名求往生，而以开悟为期望也，此在当人自量可也。</p>
<p>如其能开悟，明教理，又能断尽见思二惑，则何善如之。如其不能，固当依信愿念佛，求生西方，为唯一无二之决定良策。否则，于种善根则诚有之，于了生死，恐难以预断其劫数也。</p>
<p>汝既生信，凡所言所行，第一要敦伦尽分，闲邪存诚，诸恶莫作，众善奉行；第二须具真信切愿，持佛名号，不使名利，及人天福报之心稍萌，即维摩所谓，欲生净土，当净其心，随其心净则佛土净。心有污秽，何能生净土乎？若欲化人，正不必张罗门庭，但令大家各于自己家中修持，如上所说之事即已。（复蔡锡鼎居士书）</p>
<p>居士讲演，只可专注净土一法，不宜泛讲。泛讲乃讲经法师之事，居士何可开此一端。以念佛法门，普被三根，以大家不知净土法门，乃佛法中之特别法门，为彼说其信愿行，令无知识、有智慧者各注重于此。何可只图扩张门庭，不计行人契机，只得一人天福报，深负佛恩。（复章缘净居士书）</p>
<p>须知逆来顺受，始名乐天；修身植德，方曰尽性。世有愚人，不知夙生善恶，惟观眼前吉凶。见作善而得祸，便谓善不当为。作恶而得福，便谓恶不足戒。不知善恶之报，非一朝一夕之故，其所由来者渐。譬如三尺之冰，岂一朝之寒所能结；百川之泮，亦岂一日之暖所能消。切不可怨天而尤人，犹豫而退悔。（复泰顺林介生居士书）</p>
<p>学道之要，在于对治习气，每有学问愈深，习气愈盛者，此乃以学道作学艺耳。故其所学愈多，畔道愈甚，此吾国儒释俱衰之本源也。</p>
<p>居士之学，是为己之学，非徒欲做一虚张声势之大通家而已。净土经典甚多，如观经善导疏、无量寿经疏、普贤行愿品疏抄撷，阿弥陀经、无量寿经、观无量寿佛经、普贤行愿品为净土四经。往生论注此书好极；弥陀疏钞虽复广大精微，但以文繁义广，反令初机难以得益。而弥陀要解实为千古第一妙解，乃古今绝无仅有者，切勿以等闲视之，则幸甚！（复王尊莲居士书）</p>
<p>若学佛之人，不以躬行实践为事，则与世之伶人无异。在当场苦乐悲欢，做得酷肖，实则一毫也与己无干。如此便是好名而恶实之痴汉，心欲欺人欺佛，实只成就其欺人欺佛之过。人尚不能欺，何况于佛乎？务须从脚跟下做去，方好。</p>
<p>至于修持，当专主净土。唯生信发愿，持佛名号，求生西方一法，视为无上第一胜妙法门。当死尽偷心，一肩担荷，决定可于现生，俯谢五浊，高登九品。（复许熙唐居士书）</p>
<p>汝于净土修法，尚未了了，当唯以翻阅研究净土为事，半日学解，半日学行，必期于彻头彻尾，了无疑惑而后已。</p>
<p>楞严正脉，且做缓图。纵亲见如来藏妙真如性，亦不能即了生死，见性是悟，非是证。证则可了生死，若唯悟未证，纵悟处高深，奈见思二惑不能顿断，则三界轮回决定莫由出离矣。若不通楞严，倘净土法门能仰信佛言，决定无疑，真信切愿，以修实行，则决定往生，为极乐世界中人。况兼现世国界危岌，尚欲以危险时际，有限精神，作不急之法务，企得大通家之名闻，以充体面，致自己专修一事竟成颟顸乎哉？</p>
<p>若于此仗佛力一法，信不真，靠不定，即深通宗教，亦只是口头三昧，欲以此口头三昧了生死，真同欲以画饼充饥，必致途穷深悔，而毫无裨益也。现今世道，不知将来作何相状，尚欲以将尽之光阴作不急之务哉！</p>
<p>祈专心念佛，即是真法门眷属，古人云少实胜多虚，大巧不如拙，说得一丈，不如行取一寸。真心为己者，其绎思之。（复戚智周居士书）</p>
<p>当今修持，唯净业最为第一。切勿闻禅之奥妙，教之渊深，密之奇特，而为之转移。令如来普度众生之道，因此见异思迁而失之。致自己仍然在此娑婆世界，作生死轮回中人，可悲可痛。必专修净行，即生了办，庶可不虚此生此遇矣。</p>
<p>须知念佛一法，事理甚深。吾人量力而为，不须强人以难，致人无奋发之思，则为得之。天下事，理有定而法随机，目可更而纲不改，乃可望其有成焉。墨守成规，妄立新章，皆难收效。祈善裁度之，庶可亲获三昧矣。（复罗鉴端居士书）</p>
<p>（光）之所说，大似跛夫行路。若行者不以不能行见弃，则不妨归家安坐，由一步莫行者而得之。令慈宿世于净土有大因缘，当常以净土不思议之事理相谕。则以慈善讽经功德，悉作往生资粮。决定俯谢凡流，高预圣会。世之尊亲孝亲，孰有过于此者。成就一人往生，即成就一凡夫作佛。可于生我者，不竭力劝谕，以期其必果所愿乎。</p>
<p>念佛一法，彻上彻下，非此法唯被下根也。下根于他法不能修者，于此法固无一不能修之，此所以为如来最大慈悲普度之法门也。摄心念佛，为决定不易之道。而摄心之法，唯反闻最为第一。阁下天姿聪敏，不以禅教自高，专心念佛，足见宿生于此法门有大因缘。不但阁下现生当获实益，且令令慈，并与阖家眷属，悉于现生了生脱死。可谓劫外优昙，火中莲花，不胜钦佩。（复刘观善居士书）</p>
<p>汝于相宗，颇有入处。然借此以折伏狂徒，使回向净土则可。</p>
<p>若专一用心于此，将信愿念佛置之脑后，则恐娑婆世界常为主人矣。以娑婆为己有，亦狠大名目。但被娑婆拘絷不得自在，则有不如无之为愈也。</p>
<p>某法师学问颇高，但其性情好高务胜，不能俯循初机。则其利益，便以不能领会而小矣。（复康寄遥居士书 ）</p>
<p>讲经，岂必年讲一经，不可重覆乎？然则日日吃饭，何不厌其重覆耶？</p>
<p>心经义理渊深，初机何由得益。纵有所得，亦只解路。何如净土法门之即闻即可实行乎！即行愿品，亦不必定要讲多日。佛以六百卷大般若之蕴奥，以二百六十字发挥无遗。岂必要钩枝延蔓，只取广多以逞口辩乎？<span lang="EN-US"> </span></p>
<p>道绰禅师乃出格高僧，专弘净土。寿七十余岁，一生讲净土三经近二百遍。即二十岁讲，五十多年，年须二三次方可。彻悟语录与一居士书云，一夏两终楞严，何畏行愿文长，而非七日所了乎？七日过促，或作十日。讲经岂定规要任讲者尽量东拉西扯，不在肯綮处指点乎。汝之知见，是知涉博而不知守约。欲以博益初机，则是门庭建设中事。共君一夜话，胜读十年书，愈病不在驴驼药，皆守约之古训也。</p>
<p>若不以净土专修为事，欲遍通教义，亦非一函二函之所能得其目的也。十要一书，为净宗至要之书。且勿作好高务胜之计画，便可得至高至胜之利益。一函遍复，亦人人当务之急。（复林赞华居士书）</p>
<p>邱公之生净土，来此间固无可疑。以执经文不会经意，遂成大疑。娑婆一大劫，极乐一昼夜，此显示极乐时间耳。至云一日一夜，七日一劫，十二大劫等，皆约此方之时期言之。何以知之，此方利根，或钝根诚恳至极之人，即能数十日或数年，或大彻大悟及亲证三昧。岂往生西方，住于佛菩萨不思议神通威德所常加被之胜妙境界中，其得益比此方更迟得日劫相倍乎。此事此理，岂待智者方知乎？</p>
<p>以诸位不善会意，颠倒说话，故有此失。况时劫不定，佛菩萨神通道力，能促长劫为一念，能延一念为长劫乎。执定五年不当来此，是执经文而悖经义也。得光此一说，群疑自释。况始往生即来报示者，皆承弥陀威神，欲藉此以开导迷蒙，实非自力专擅者可比也。</p>
<p>计公即时生西，不踰时回报，皆属此义。所云须陀洹七生天上，七返人间，乃误以此间之须陀洹，论极乐之须陀洹。其错谬误人，实非小可。以彼国虽有此种小乘名字，实皆已了生死入菩萨乘。不过暂以所证者立此名耳。诸位直以此之须陀洹而论，则是西方极乐世界，尚未了生死，仍旧轮回矣。何不体两土实理实事，而妄生此种谬论，不惧违经误人之如是。现在人通通皆当恪修净业，方有实益可得。若学口头禅，则虽是善因，定招恶果。（复王砚生居士书）</p>
<p>修净土，唯论信愿行。四威仪之如法不如法，何关禅堂之故。彼殆以禅堂之虚套子，当做禅门工夫。似此见地，何堪与谈禅净。而汝遽于此生疑。其平日读诵古人言论，皆不深信，而唯以今人是效。岂非执德不弘，通道不笃之流类乎。学道之人，各随其质而为修持。何可立一崖规，令一切人悉皆胶守乎？（复唯佛居士书）</p>
<p>一生虚生浪死，倘无遇净土法门之机缘，则生生虚生浪死矣。纵此生不即堕地狱，而后一二三四生堕地狱，乃决定无可逃避之事。人惟未见此苦，又不信佛言及古今载籍，则无从导引。若无出苦之法，则无可如何。今有净土一法，若犹不肯发心念佛，求生西方，其孤负佛天之恩德也，大矣。（复李慰农居士书）<span lang="EN-US"> </span></p>
<p>至云莫谓研究起信，并可随力堪任广读三藏十二部。此话与上智之人说，即为契理契机之良言。对中下人，即有泛滥无所指南之过咎。谈何容易。宗门教人，看一句无义味语。净土教人，专持佛号者。以约则易于得力，博则难于得益故也。</p>
<p>即教家虽曰讲演非博不可，然亦须有专业，方为实修。又看经有为种善根，有为开知见，有为作功课之不同。为种善根，则三藏同，无分彼此。为开知见，则取其易于明了而复契机者。为作功课，则专心受持一种二种，至诚恳切，蓦直看去，解也不分别，不解也不分别，看之久久，即当业消智朗，障尽福崇。（复周智茂居士书）</p>
<p>（光）以五十八年之阅历，知净土一法，为十方三世一切诸佛，上成佛道，下化众生之总持法门。余诸法门，虽则高深玄妙，而博地凡夫，谁能现生亲证，而得其实益？唯信、愿、念佛、求生西方，则可仗佛慈力，接引往生。既生西方，则超凡入圣，了生脱死。是知净土法门，乃如来一代所说诸法门中之特别法门，不得以一切法门之修证相比而论。</p>
<p>现在许多大聪明人，视净土为小乘，不但自不修持，且多方辟驳，破人修持。不知此法，乃凡圣同修之法。将堕地狱之业力凡夫，能念佛名，即可直下往生。将成佛道之等觉菩萨，尚须以十大愿王功德，迥向往生西方极乐世界，以期圆满佛果。</p>
<p>大矣哉，净土法门也。可怜哉，不唯不修持，而复辟驳之大聪明人。幸矣哉，愚夫愚妇，信愿持名，得与观音势至清净海众同为伴侣。彼大聪明人，纵有宿福，不即堕落三途，而望愚夫愚妇之肩背而不可得。况既谤此法，难免堕落乎。彼受病，在好高务胜，实不知高胜之所以耳。使彼上观华藏海众诸菩萨，一致进行，以十大愿王求生西方，则惭愧欲死，何敢视此法门为小乘，而不屑修持乎！（复陈慧恭孙慧甲书）</p>
<p>常看文钞、嘉言录，则用不著写信请开示，然此但约修净土说。若妄想心死不下，要做一个大通家，想于人前宣表自己智识，则专随一法师，尚不能满意，况此数本书乎？</p>
<p>窃恐大通家做不到，并愚夫妇之修持亦废之，则其结果，有不堪设想者，切宜慎之！（复杨慎予居士书）</p>
<p>学佛而不欲做大通家，专心致志于净土法门，可谓宿有慧根，具择法眼矣，既欲即生了大事，当以净土五经为常课。金刚经念也好，不念也好，无碍。日暮途远，固当专一其心。</p>
<p>夜间念佛，昼则泛研经论，或致精神注重于义路，净业难达于一心。主宾倒置，在种善根边则有，在了大事边则欠矣。</p>
<p>净土法门，以信愿行三法为宗。若具真信切愿，纵未到一心不乱，亦可往生。阁下以一心不乱为期，而日唯研究各经论，似乎与所期望不甚相符。（复露园居士书）</p>
<p>三时系念，乃后人所著，冒中峰国师之名。此书有二种，派头大同，文字不甚同。乃平时提倡之派头，何可用以助念？助念须专一念佛。若至将终，并弥陀经亦不念，方可令命终人心归一处。</p>
<p>此书乃法师升座，连念带讲说一段，大众坐听讲说毕，念一次佛。盖以讲说为重，念佛为助。著此书者，实不知助念之道。而世之不知净土法门者，以为助念佛事，亦可慨也！临终助念，以专念佛号为主。（复德培居士书）</p>
<p>虽读大乘经典，仍以念佛为正行。倘一心研究经义，将念佛付之脑后，大通家或可彷佛做到。即生超凡入圣，恐让愚夫愚妇，而自了无其分矣。</p>
<p>须知念佛法门乃教中之特别法门，除此之外，勿道凡夫不能即生了，即已证初二果之圣人，亦不能即生了。且莫心高，谓为明佛经义，便可得大利益。若作此想，便与店铺作司帐者无异，虽曰有数千数万数十万，经我料理，到底不是自家的，及乎谢事，自己只得薪水之少数而已。（复章以铨居士书）</p>
<p>敦伦尽分，闲邪存诚，诸恶莫作，众善奉行。欲学佛道以脱凡俗，若不注重于此四句，则如无根之木，期其盛茂，无翼之鸟，冀其高飞也。</p>
<p>真为生死，发菩提心，以深信愿，持佛名号。博地凡夫欲于现生即了生死，若不依此四句，则成无因而欲得果，未种而思收获，万无得理。果能将此八句，通身荷担，决定可以生入圣贤之域，没登极乐之邦，愿汝勉之。（复蔡契诚居士书）</p>
<p>回向者，以己所修念诵种种各功德，若任所作，则随得各种之人天福报。今将所作功德得人天福报之因，回转归向于往生西方极乐世界，以作超凡入圣，了生脱死，以至将来究竟成佛之果。不使直得人天之福而已。</p>
<p>用一回字，便见其有决定不随世情之意。用一向字，便见其有决定冀望出世之方。所谓回因向果，回事向理，回自向他也。所作功德，人天因也。回而向涅槃之果。所作功德，生灭事也。回而向不生不灭之实相妙理。所作功德，原属自行。回而向法界一切众生。即发愿立誓，决定所趋之名词耳。</p>
<p>有三种义，一，回向真如实际，心心契合。此即回事向理之义。二，回向佛果菩提，念念圆满。此即回因向果之义。三，回向法界众生，同生净土。此即回自向他之义。回向之义，大矣哉。回向之法虽不一，然必以回向净土，为唯一不二之最妙法。以其余大愿，不生净土，每难成就。若生净土，无愿不成。以此之故，凡一切所作功德，即别有所期，亦必须又复回向净土也。（复愚僧居士书）</p>
<p>楞严有何不可研究，但须以净土为主，则一切经皆发明净土利益经也。楞严开首征心如是难，则知末世众生，犹欲以研究了事者，其为自误误人大矣。而况二十五圆通，列势至于观音之前，其主持净土也大矣。至于发明五阴魔境处，破色受二阴，尚有著魔之事，足见自力了生死之难，佛力了生死之易，能如是研究，则其利大矣。</p>
<p>凡研究时必须息心静虑，凝神详阅，则如入大宝洲，必有所得。倘如赶路之只图快，恨不得一下看完，则不但经义莫得，久之或反受病，以致伤气吐血等也。善得益者，无往而非益，甘受损者，无往而非损。（复周群铮居士书）</p>
<p>须知佛法，法门无量，欲依之修持了生脱死，必须到业尽情空地位，方可。否则，梦也梦不著。唯净土法门，若具真信切愿，加以志诚恳切念佛，则便可仗佛慈力，带业往生。一得往生，则已了生脱死，超凡入圣矣。倘不依此法，另修别种法门，则断难现生了脱。现生得遇此法，而不注意，将来岂能又遇此法，而即注意修持乎？</p>
<p>是以宜及早注意于此法也。净土法门，一切世间事务，均无所碍。但须各尽其分，如父慈、子孝，兄友、弟恭，夫和、妇顺，主仁、仆忠而已。</p>
<p>近来人每每好高务胜，稍聪明，便学禅宗、相宗、密宗，多多将念佛看得无用。彼只知禅家机语之玄妙，相宗法相之精微，密宗威神之广大。而不知禅，纵到大彻大悟地位，若烦惑未净，则依旧生死不了。相宗，不破尽我法二执，则纵</p>
<p>明白种种名相，如说食数宝，究有何益。密宗，虽云现身可以成佛，然能成者，决非博地凡夫之事。凡夫妄生此想，则著魔发狂者，十有八九也。是以必须专志于念佛一门，为千稳万当之无上第一法则也。（复姚维一居士书）</p>
<p>大矣哉，净土法门之为教也。是心作佛，是心是佛，直指人心者，当逊其奇特。十念一念，即登不退，历劫修证者，当仰其高风。普被上中下根，统摄律教禅宗。如时雨之润物，若大海之纳川。偏圆顿渐一切法，无不从此法界流。大小权实一切行，无不还归此法界。不断惑业，得预补处。既此一生，证大菩提。九界众生离此法，上不能圆成佛道。十方诸佛舍此法，下不能普利群生。</p>
<p>是以华严海众，尽遵十大愿王。法华一称，悉证诸法实相。如斯大力用，请佛共宣扬。若此极发挥，诸祖皆如是。诚可谓一代时教之极谭，一乘无上之大教也。不植德本，历劫难逢。幸得闻熏，勉力修习。（净土问答并序）</p>
<p><a name="a05"></a><span style="color:#333399">至心之道<span lang="EN-US"></span></span></p>
<p>生死了乎，非一门深入，不克济事。因研阅净宗各书，方知弥陀为我发愿立行，以期成佛。我违弥陀行愿，以故长劫恒沦六道，永作众生。了知弥陀乃我心中之佛，我乃弥陀心中之众生。心既是一而凡圣天殊者，由我一向迷背之所致也。如是信心，可为真信。从此心心上发决定往生之愿，行决定念佛之行，庶可深入净宗法界，一生取办，一超直入如来地，如母子相会，永乐天常矣。（复永嘉居士书）</p>
<p>药无贵贱，愈病者良。法无优劣，契机则妙。在昔之时，人根殊胜，知识如林，随修一法，则皆可证道。即今之世，人根陋劣，知识希少，若舍净土，则莫由解脱。</p>
<p>余自愧多生多劫，少种善根，福薄慧浅，障重业深。自量己力，非仗如来宏誓愿力，决难即生定出生死。从兹唯佛是念，唯净土是求。纵多年以来，滥厕讲席，历参禅匠，不过欲发明净土第一义谛，以作上品往生资粮而已。所恨色力衰弱，行难勇猛。而信愿坚固，非但世间禅讲诸师，不能稍移其操。即诸佛现身，令修余法，亦不肯舍此取彼，违背初心。奈宿业所障，终未能得一心不乱，以亲证夫念佛三昧，惭愧何如！（净土决疑论）</p>
<p>其余一切法门，必须修到业尽情空之时，方可了脱生死。否则任汝工夫深，功德大，烦恼若有一丝一毫未尽，则仍然不能出离六道轮回之外。以自力了生死，比仗佛力了生死，其难易奚啻天渊悬殊也。</p>
<p>汝幸宿有善根，于此法门能生信心。然须立深重誓，决不随其余经典知识言教，舍此法门令修他法。庶可不负此宿根与现缘也。</p>
<p>若读诸大乘经，见其义理深奥，或亲近禅教律密各宗知识，闻其所说亲切，遂视念佛为平常，视彼为奇特，舍此修彼，则如稚子舍父母，重病弃良医，欲得成人愈病，何可得乎！（复丁普静居士书）</p>
<p>净土乃特别法门，其余乃通途法门。离则两益，合则两害。世移运衰，末法人根浅劣，欲求豁破无明，断惑证真，甚难甚难！自未能度，而欲度他，何异溺海渡人。奉劝诸贤，不可我慢高大，还是真信切愿，仗慈力念佛求生西方好。（上海法藏寺念佛开示）</p>
<p>念佛一法，乃佛教之总持法门。但有专念自佛，专念他佛，兼念自他佛之不同。专念自佛者，如诸经中深穷实相，以期悟证，乃于五阴、六入、十二处、十八界、七大等诸法中，以般若智照，了达此一切法，当体全空，亲见本具妙真如性。及禅宗看念佛的是谁，并各种话头，以期亲见父母未生前本来面目者是，此名为实相念佛。</p>
<p>实相念佛谛理最深，然颇不易修。以唯仗自己戒定慧，及参究照察之力，别无他力辅助，若非宿根成熟，则悟尚不易，何况实证！</p>
<p>自他俱念，即所谓禅净双修者，有以专看念佛的是谁，以期明心见性，不以信愿求生为事者，虽似禅净双修，实为有禅无净。既无信愿，莫由仗佛力以带业往生。傥未到业尽情空地位，又不能仗自力以了生脱死。是知禅净双修，唯具深信愿者，方能得益。否则固不如专致力于持佛名号一门也。（弥陀圣典序）</p>
<p>修行唯随己身分而立功课，非可执一以论。但决定不可不依信愿念佛，回向往生一法耳。一门深入，万善圆修均可。若弃舍净土，于别种法门一门深入，并万善圆修，均不可以。以仗自力，决难现生了脱故也。</p>
<p>今之宏法者，多喜自立章程，不肯依前人之省心力，省功夫之法以行。虽其心广大，然论其实益，则当逊古人所立之净土法门多矣。为显我为通家，不依前人成法，若是上上上上根人则可。否则固宜从省心力处用功，则利益易得矣。（复谢慧琳居士书）</p>
<p>凡修持宜专不宜杂，念佛一法，超过一切，或荐亡，或祈亲寿，并一切所求，皆可如愿。但以求生西方为主，万不可求来生福报，若求来生，便无往生之利益矣。</p>
<p>修行用功，固宜专精。然凡夫妄想纷飞，若不加经咒之助，或致悠忽懈怠，倘能如丧考妣，如救头燃之痛切，则于一行三昧，实为最善。若以悠忽当之，久或懈怠放废，固不如兼持经咒为有把握。总之生死心切，诚敬肫挚，则专兼均可，否则专落悠忽，兼落纷繁。良以根本不真切，故致一切皆难得利益矣。（示修行方法）</p>
<p>末世学佛所宜注重者，在知因果与修净土。以知因果则不敢自欺欺人，作伤天害理、损人利己之事。修净土，则虽是具缚凡夫，便可仗佛慈力往生西方。诸余法门，皆须烦恼断尽，方可了生死。否则纵令大彻大悟，有大智慧有大辩才，晓得过去未来，要去就去，要来就来，尚不能了。况具足烦恼者乎！讲净土，要将净土为佛法中之特别法门，下凡与上圣共修之道，末世众生不修此法，则但种未来之善根，绝难现生出轮回等道理详说。</p>
<p>隋道绰禅师一生专弘净土，讲净土三经近二百遍，可知一年之中当讲四五遍，不以繁重为忌唯期人各悉知。今人则必不肯如是重重屡讲也。古人以利人为本，今人以求名为本，若专讲净土，人或轻之，所以不肯专精致力于此一法也。（复郭汉儒居士书）</p>
<p>修行之人，须具决烈之心，任彼诮谤，我总了无疑虑。若闻人诮谤，便生退心，此种人亦是前生善根浮浅所致。不以佛所说者为依归，而以愚夫愚妇所说者为根据。固当长在生死轮回中，永受三途之苦，而欲得人天之身尚难，况了生死，超凡入圣，以至成佛之大利益乎！</p>
<p>净土法门，以真信切愿念佛，决定求生西方为宗旨。若念佛人不愿求生西方，即为违背佛教。譬如王子寄居他国，不信自是王子，但愿终日乞食，不至饿死，便为志得意满，其知见之下劣，能不令人怜悯乎！（复杨宗慎居士书）</p>
<p>末世众生，欲了生死，非仗佛力，决难如愿。至于各宗法门，俱应研究。而智识浅鲜，世务纷繁之人，何能兼顾？</p>
<p>欲学余宗，必须净土已得大通，了无疑惑方可。若净宗不通，一学余宗，稍有所得，便将净土置之度外，将来所得之益，只可作未来得度之因，决不能即生便出生死也。汝于净土，尚未知门径，何得便欲学唯识？</p>
<p>今之学佛者，多半皆属好高务胜，欲于大众前作通家，并非为了生死以学佛也。汝欲学佛，必欲敦伦尽分，闲邪存诚，诸恶莫作，众善奉行，真为生死，发菩提心，以深信愿，持佛名号。能如是者，乃真佛弟子。（复王智卓居士书）</p>
<p>末世众生，欲于现生了生脱死，若不念佛，求生西方，决定做不到。何以故？以无力断惑故。念佛求生西方，仗佛慈力，未断惑者，亦可往生。既往生矣，惑业苦三，悉皆消灭。喻如片雪当于大冶洪炉之上，未至而化。以西方乃佛菩萨境界：凡夫到此，凡念不期断而自断。</p>
<p>须知念佛求生西方，乃佛法中之特别法门，多有参禅讲经者，不以此法提倡。宜立定主宰，无论他如何说，汝总不依他话，另修别法。何以故，以念佛是仗佛力了生死，有真信切愿，志诚恳切念，个个人都好了。其余法门，皆须断尽烦恼方能了，其难易相去天渊。（复周文珊居士书）</p>
<p>须将净宗研究到无动惑处，方可泛阅各经论。倘净宗未能了明，一经泛阅经论，难免随经教知识语言转，反将净土置之度外。今人稍于经教有得，即注重于研究。稍于宗意有所发明，便注重于参究。其源总因不知自己是业力凡夫，不能自证解脱耳。</p>
<p>极深妙者，即极平常者，譬如一句佛号本极平常，念至及极，则百千法门，无量妙义，均可悉得。又如树木，本极平常，而生根出芽，成干成枝，出叶开华结果，实有不可思议之妙。故知看做平常者，方能实有诸己也。若唯知其深妙，则多分难以措之躬行，只成深妙之说语矣。（复周群铮居士书）</p>
<p>生信发愿，念佛求生西方，人人皆能修，人人皆能得其实益。此佛法中之一特别法也。三根普被，凡圣同修。愚夫愚妇，皆能入于其中，大圣大贤不能超出其外。若于此法能生信心，虽是业力凡夫，即可现生了生脱死，超凡入圣。倘不于此法认真修持，而于如来所说一切诸法中随修一法，或兼修各法，欲了生死，勿道即生不能了，或经百千万生及百千万劫，尚不能了者，多多也。何以故，以念佛求生西方一法，专仗佛力，自己但具真信切愿，持佛圣号，则于临命终时，决定蒙佛接引，往生西方。（复丁普静居士书）</p>
<p>汝既看过文钞、十要，固不须又求（光）再开示也。今人每务虚名，不修实行，此是学道一大障碍。若不作假，则一滴雨一滴湿，作假，则如梦中吃饭，无益枵腹。（复何希净居士书）</p>
<p>须知一句阿弥陀佛，持之及极，成佛尚有余。将谓念弥陀经念佛者，便不能灭定业乎？佛法如钱，在人善用。汝有钱则何事不可为？汝能专修一法，何求不得。岂区区持此咒，念此功德，不得其余功德乎？（复周智茂居士书）</p>
<p>勿谓缘想一佛，不如缘想多佛之功德大。须知阿弥陀佛，是法界藏身。所有十方法界诸佛功德，阿弥陀佛一佛，全体具足。如帝网珠，千珠摄于一珠，一珠遍于千珠。举一全收，无欠无余。若久修大士，缘境不妨宽广。境愈宽而心愈专一。若初心末学，缘境若宽，则心识纷散。而障深慧浅，或致起诸魔事。故我佛世尊，及历代诸祖，皆令一心专念阿弥陀佛者此也。待其念佛得证三昧，则百千法门，无量妙义，碱皆具足。古人谓已浴大海者，必用百川水。身到含元殿，不须问长安。可谓最善形容者矣。（复高邵麟居士书）</p>
<p>阿弥陀佛四十八愿，岂有不救苦厄之事。观音菩萨随机示导，岂有不接引生西之理。念佛人临终亲见佛及圣众亲垂接引，何得此种死执著。果如是，则佛也不足为佛，菩萨也不足为菩萨矣。</p>
<p>生西当以信愿为本，若遇危险念观音，有信愿命终决定生西方。或只专一念弥陀，有苦厄亦必解脱。古书所载，难更仆数。今于尘劳中则事事圆通，于修持中则事事死执，不当圆通而妄圆通，不当执著而死执著，此苦海之所以长沸，轮回所以无息也。作此见者，直同小儿，如是之人，何足与议！（复如岑师代友人问书）</p>
<p>须知佛法有住持法道，直示真际二种不同。在凡夫分上，当依律仪而行。否则便为轻法，轻法则不能令人增长善根。如求法之人礼貌不恭，便不为说。况求皈依三宝乎？（光）于问法，固不过执。唯不自屈，而求皈依者，决不敢允许。非求人恭敬以自大也，乃欲人深生敬信，以得实益也。</p>
<p>若夫已证圣果之法身大士，若现凡夫身，仍依世仪而行。若现圣人身，则了无成规。如法华经中常不轻菩萨普礼四众，而为授记曰，我不敢轻于汝等，汝等皆当作佛。乃至彼四众以杖木瓦石打击，避走远住，犹复礼拜称赞。此系大菩萨直示真际之宏规，凡夫何敢妄效？妄效则坏乱法道，其过极大。光恐居士或于经中见此行为，遂以住持法道之法为非，故为略说二种不同之所以，以期了无疑议也。（复承恩居士书）</p>
<p>佛法广大，方便多门。念佛一法，知易行难。若能一心不乱，亦是无上法门。三根普被，带业往生。念佛一法，尤其专心无二。若学此学彼，纵将三藏十二部读得烂熟，仍于生死无关。劝足下一心念佛为佳。（复任慧严居士书）</p>
<p><a name="a06"></a><span style="color:#333399">信愿心海<span lang="EN-US"></span></span></p>
<p>净土一门，三根普被，利钝全收，上之则观音势至文殊普贤，不能超出其外，下之则五逆十恶阿鼻种性，亦可预入其中。使如来不开此法，则末世众生，欲即生了脱生死，便绝无企望矣。</p>
<p>然此法门如是广大，而其修法又极简易，由此之故，非宿有净土善根者，便难谛信无疑。不但凡夫不信，二乘犹多疑之；不但二乘不信，权位菩萨犹或疑之。唯大乘深位菩萨，方能彻底了当，谛信无疑。能于此法深生信心，虽是具缚凡夫，其种性已超过二乘之上，犹如太子堕地贵压群臣，虽其才德未立，而仗王力故，感如此报；修净土人亦复如是，由以信愿持佛名号，即能以凡夫心投佛觉海，故得潜通佛智，暗合道妙也。</p>
<p>欲说净土修法，若不略陈诸法仗自力了脱之难，此法仗佛力往生之易，则不是疑法，便是疑自。若有丝毫疑心，则因疑成障，莫道不修，修亦不得究竟实益也。由是言之，信之一法，可不急急讲求，以其深造其极乎哉！</p>
<p>所言信者，须信知阿弥陀佛于往劫中，发四十八愿度脱众生，有一愿云：若有众生，闻我名号，求生我国，乃至十念，若不生者，不取正觉。阿弥陀佛誓愿度生，若众生不求接引，佛亦无可奈何。倘志心称名，誓求出离娑婆者，无不蒙垂慈摄受也。阿弥陀佛有大势力，能拔娑婆无底厕坑不赦牢狱之人直下出离其中，悉皆安置于极乐本有家乡，令其入佛境界，同佛受用也。</p>
<p>欲生西方，最初须有真信切愿，若无真信切愿，纵有修行，不能与佛感应道交，只得人天福报及作未来得度之因而已。若信愿具足则万不一漏，永明所谓万修万人去，指信愿具足者言也。既有真信切愿，当修念佛正行，以信愿为先导，念佛为正行。信愿行三乃念佛法门宗要，有行无信愿不能往生，有信愿无行，亦不能往生；信愿行三，具足无缺，决定往生。</p>
<p>言念佛正行者，各随自己身分而立，不可定执ㄧ法。如其身无事累，固当从朝至暮，从暮至朝，行住坐卧，语默动静，穿衣吃饭，大小便利，一切时一切处，令此一句洪名圣号，不离心口。极闲极忙，既各有法。则半闲半忙者，自可斟酌其间而为修持法则也。（复陈锡周居士书）</p>
<p>凡夫在迷，信心不定，故有屡信屡退，屡修屡造之迹。亦由最初教者不得其道所致。使最初从浅近因果等起，便不至有此迷惑颠倒也。然已往之罪，虽极深重。但能志诚忏悔，改往修来，以正知见修习净业，自利利他而为志事，则罪障雾消，性天开朗。故经云，世间有二健儿。一者自不作罪。二者作已能悔。悔之一字，要从心起。心不真悔，说则无益。譬如读方而不服药，决无愈病之望。倘能依方服药，自可病愈身安矣。所患者，立志不坚，一暴十寒。则徒有虚名，毫无实益矣。</p>
<p>净土法门，唯信为本，信得极，五逆十恶皆能往生。信不及，通宗通教未曾断惑者，皆无其分。汝既不能通宗通教，断惑证真，仗自力以了生死，又不信佛力不可思议，自性功德不可思议。若具真信切信愿念佛求生西方，无一人不得生者。净土法门乃即生了生死之无上直捷圆顿法门，于此法门方向尚未知，便以好高务胜之狂妄心，去研究起信论。起信论实为学佛之纲要，然于劣根及初机人亦难得益。以净土法门仗佛慈力，其余法门皆须己力，一为通途教理，如世之士人，由资格而为官；一为特别教理，如世之王子，一堕地即为一切臣宰所恭敬。二种法门不可并论，而具足惑业之凡夫，可不慎所择哉！（复周智茂居士书）</p>
<p>净土法门但恐信不及，若信得及，一切人皆得往生。有佛大慈悲力，何须（光）为？近来之人，多多见异思迁。有信心者，每每不知净土之所以，或学禅学教学密等法，若欲作大通家、善知识则可。若欲即生仗佛慈力，往生西方，则或致因所学者多，藐视净土。由是既不能断惑证真，以自力了。又无信愿念佛，以仗佛力了，则将来三途六道之苦，当比此时之苦，胜百千万倍矣。</p>
<p>净土法门若果信得及，守得定，随己所乐，诸大乘经论，皆当读诵，倘此道尚未究明，一涉博览，或恐舍此取彼，则欲了生死，难之难矣。有谓（光）禁人读大乘经者，此乃不知利害，妄充通家之所说。（复马宗道居士书）</p>
<p>生死大海，非念佛无由得度。欲知念佛之所以然，不看净土经论，何由而知，固当日诵阿弥陀经，常看无量寿经，及观无量寿佛经，此名净土三经，读此则知弥陀之誓愿宏深，净土之境缘殊胜，行人之往生行相。读此知念佛求生西方一法，乃十方三世诸佛因中自利，果上利他之最胜方便也。</p>
<p>古语云：聪明不能敌业，富贵岂免轮回。生死到来，一无所靠。唯阿弥陀佛能为恃怙，惜世人知者甚少，知而真信实念者更少也。故知教人念佛，功德无量。知念佛利益者，皆多生多劫善根所使也。</p>
<p>倘以凡夫知见，妄谓我已蒙三宝加被，已入圣流，从兹生大我慢，未得谓得，未证言证，则是由善因而招恶果。末世之人，心智下劣，每受此病。楞严经所谓不作圣心，名善境界。若作圣解，即受群邪者，此也。请以力修净土法门自勉，则将来决定获大利益矣。</p>
<p>须知净土一法，乃十方三世诸佛烹凡炼圣之大炉韝。九法界众生，无一不入其中，能出其外者，以出则究竟成佛矣。能如是信，方名正信，方名有净土耳。（复包右武居士书）</p>
<p>当此时世，任是神通圣人，欲救国救民，舍因果报应，生死轮回，及信愿念佛，求生西方，皆无成效。漫说一二崇重他宗之知识所说者，不至摇惑吾心。即令尽虚空，遍法界，如来现身说别种甚深妙法，亦不至摇惑吾心。何以故，以理事决定无疑故。</p>
<p>须知吾人欲了生死，实不在多，只一真信切愿，念佛求生西方足矣。纵饶读尽大藏，亦不过为成就此事而已。是则多亦归少，少亦归多，多少同为成就此事而已。则多不为多，少不为少矣。（复唯佛居士书）</p>
<p>念佛法门，以信愿为先锋，若无真信、切愿，勿道不相应不能往生，即相应亦不能决定往生。一心不乱，念佛三昧亦不易得。若有真信、切愿，未得相应，亦可往生，况已相应乎！汝只知求相应，稍有相应气分，便生欢喜赞叹之心，此亦是不相应之现象，由是故有怪相象。</p>
<p>修行人所最忌者，得少为足。得少为足，便生退惰，此必定之理也。祈但一心念，勿以不相应不得往生为疑惧。所有境界皆不理会，也不问他好死坏死。除念佛之外，不使起第二念，如此方可得决定往生之益。（复慧空大师书）</p>
<p>凡夫若无信愿感佛，纵修其余一切胜行，并持名胜行，亦不能往生，是以信愿最为要紧。</p>
<p>若论念佛法门，唯以信愿行三法为其宗要。三法具足，决定往生，若无真信切愿，纵有真行亦不能生，况悠悠泛泛者哉！</p>
<p>蕅益所谓得生与否，全由信愿之有无，品位高下全由持名之深浅，乃三世不易之常谈，三根普被之妙道也。宜通身靠倒，庶亲证实益耳。（复高邵麟居士书）</p>
<p>净土法门普被三根，于在家人更为要紧。以在家人各有职业，不易参研宗教等法。唯此念佛一法，最为契理契机。老实头颛蒙念佛，以真信切愿，持佛名号，求生西方之诚，必能与佛感应道交，亲蒙接引，即得往生。</p>
<p>净土之妙，妙在于此。不识此义，纵令参禅得髓，看教明心，傥有丝毫惑业未尽，仍然生死轮回，不得出离。且莫自恃聪明，纵有佛力不肯倚仗，卒致长劫轮转，了无出期，可不哀哉！</p>
<p>须知净土法门为一切诸法汇归之法海，若能如是信者，其人现生即可高登九品，将来决定圆满三觉。有谓此语有过者，余谓此过非我所敢承任，自有本师释迦牟尼佛及阿弥陀佛承任也。（净土篇序）</p>
<p>须知往生净土，全仗信愿。有信愿，即未得三昧、未得一心不乱，亦可往生。且莫只以一心不乱，及得念佛三昧为志事，不复以信愿、净念为事。或恐志大言大，未得实益，由不注重信愿，不能与佛感应道交，仍在此五浊恶世中，做苦众生耳。（复郁智朗居士书）</p>
<p>净土法门者，如来彻底悲心普渡众生之法门也。令无力断惑具缚凡夫，信愿持名，现生了脱，与观音势至同为伴侣；上而至于等觉菩萨，位邻佛果，尚须往生，方成正觉。至圆至顿，彻上彻下，超越一代时教所说一切法门；以故当佛说弥陀经时，六方诸佛出广长舌，一音赞叹，称为不可思议功德一切诸佛所护念经。又谓我释迦世尊，能为甚难希有之事；而我世尊自叙宿因，谓我于五浊恶世，行此难事，得证菩提，为一切世间说此难信之法，是为甚难；令其闻者，信受奉行，以究竟畅己出世之本怀而已。</p>
<p>然此法门，甚深难测，虽经诸佛本师交相劝信，而世之疑者，犹复甚多，不但世智凡情不信，即深通宗教之知识，犹或疑之；不但知识不信，即已证真谛，业尽情空之声闻缘觉，犹或疑之；不但小圣不信，即权位菩萨，犹或疑之；即法身大士，虽能谛信，尚不能穷源彻底。</p>
<p>良以此之法门，以果觉为因心，全体是佛境界，唯佛与佛乃能究尽，非彼诸人智所能知故也。我辈凡夫，仰信佛言，依教奉行，自获实益。若得闻此不思议法门便是多劫深重善根，况信受奉行乎哉！溯自大教东来，远公创开莲社，嗣后宗教高人，无不弘赞。以其为初机入道之第一要门，华严成佛之末后一著也。由是具缚凡夫，仗佛力以了生死者，非算数譬喻所能知也。（复陈锡周居士书）</p>
<p>吾人从无始以来，所作恶业，无量无边。华严经云，假使恶业有体相者，十方虚空不能容受。须知人之修持，果真诚无伪，便能转业，转重报后报，为现报轻报。凡夫肉眼，不能见当时之吉凶事实，不能知过去与未来之因果何如。</p>
<p>老太太多年精修，一朝惨死，或者由此苦报，便可消灭所造三途恶道之报，而得生善道；或在生有真信愿，亦可往生西方。但吾人既无他心道眼，不敢臆断，谓决定往生，与决定不往生也。（复周颂尧居士书）</p>
<p>为善必有善报，作恶必有恶报。为善而得恶报，乃宿世之恶业果报，非现在之善业果报也。因果之事，重叠无尽，此因未报，彼果先熟，如种稻然，早种者先收；如欠债然，力强者先牵。古有一生作善，临终恶死，以消宿业，次生便得富贵尊荣者。</p>
<p>明理之人，任彼境遇如何，决不疑因果有差，佛语或妄。不明理，守死规矩而不知因果复杂，遂致妄生疑议，总因心无正见故也。如所说念佛之人，有三宝加被，龙天护佑，此系一定之理，断不致或有虚妄。然于前因后果及转后报重报，为现报轻报，及转现报轻报，为后报重报等，种种复杂不齐之故，未能了知，故不免有不合理之疑议。（复周颂尧居士书）</p>
<p>接汝与明道师函，知第三子年已二十，忽尔夭逝，不胜慨叹！况汝教养多年，费若干精神钱财，心中能不感伤乎？</p>
<p>虽然，切不可以自己一向热心公益，皈依佛法，何以不蒙佛佑，而为怨尤。须知吾人从无量劫来，生生世世所造恶业，无量无边。或我欠人之债，或人欠我之债，或我欠人之命，或人欠我之命。以彼此有负欠故，致所生儿女种种不一，有还债者，有讨债者，有报德者，有报怨者。</p>
<p>汝今生虽居心事事甚好，岂多劫多生，通通皆无罪业乎？故人当有不如意之境遇，只可发忏悔罪业心，不可生怨天尤人想。若能发忏悔心，不生怨尤，则所谓逆来顺受，则后来之福，实难测度。汝此子者，大约是讨债而来，债已讨足，故随即去世。汝于债主已去，不生解脱业累之想，反生怨天尤佛之心，则成颠倒矣。（复德畅居士书）</p>
<p>大率世之儿女之因，总不出讨债、还债、报恩、报怨之四义。此子系汝宿世欠彼债者，债清即去。若还债及报恩者，则可得其孝养耳。又汝已皈依佛法，当须晓得世间事事无常，若不极力念佛求生西方，则随业轮回于三途六道中，何可底止！</p>
<p>此子之去，益当知一切事皆不可依靠，唯有西方阿弥陀佛乃我等一切众生之大倚靠。从兹发感激心，发精进心，以自己所作种种功德，及所念佛之功德，同皆回向往生西方。</p>
<p>汝能如是，则此儿之死，即为汝作警策，免汝被世间福报眷属所迷，不生厌离娑婆之心，亦不生欣求极乐之心。故当头痛与汝一棒，汝反不在自己分上体察，生出怨天怨佛的种种愚见，则成迷本逐末，不知自反矣。（复德畅居士书）</p>
<p>净土法门遍布人间，几多人终日持诵，仍然漠不相关，有如未曾闻见者，又有闻而不信者，信而能行者，殆亦少矣。汝现可生正信矣。然须老实头念佛，庶不至被别宗知识之所摇惑。</p>
<p>今为寄净土十要、佛学救劫编、净土五经、净土圣贤录、饬终津梁各一部。读此而能信得及，则一切知识，一切经教、各种法门，皆不能摇动其信心矣。（复常逢春居士书）</p>
<p>往生净土，固贵久修，然其所重，在乎决定不易之志愿耳。</p>
<p>终身念佛，心常冀人天福报者，纵令精进，因其心愿尚恋此娑婆，何得有生极乐之望乎！固知信愿，实为吾人生西方大根据也。（复智圆居士书）</p>
<p>佛随众生根性说法，以根性不一，佛随彼之智识身份所宜而说。随机施教，对症发药，必期于机教相契，令各得益。令在生死苦海沉溺之众生，皈依佛法僧三宝，以为恃怙。令持五戒，令修十善，遇父言慈，遇子言孝，兄友弟恭，夫和妇顺。朋友则劝善规过，主仆则法仁效忠。一一各令敦伦尽份，闲邪存诚，诸恶莫作，众善奉行，此为人乘法，依此而修，生生为人。天乘，于五戒十善外，加修各种禅定，以生六欲、四禅、四空等天。人乘、天乘皆非了生死法。（福州佛学图书馆缘起）</p>
<p>四宏誓愿者，即众生无边誓愿度，烦恼无尽誓愿断，法门无量誓愿学，佛道无上誓愿成也。须知此四宏誓愿，乃三世一切诸佛誓愿之本。</p>
<p>然欲利他，先须自利。若非自己先出生死，何能度彼生死众生。譬如溺于海者，不能救海中沉溺之人。如来所说了生死法无量无边。唯净土一法，下手易而成功高，用力少而得效速。若欲即生了办，舍此末由。所谓净土者，即生信发愿，念阿弥陀佛，求生西方极乐世界也。果能信愿真切，一心念佛。至临命终时，决定蒙佛接引，往生彼国。既得往生，则俯谢凡质，高预圣流。见佛闻法，证无生忍。神通智慧，不可思议。然后乘本愿轮，回入娑婆，种种方便，度脱众生。</p>
<p>如观世音菩萨，应以何身得度者，即现何身而为说法。普令一切众生，同出生死，同成佛道。方可圆证自己本具之妙真如心。方可究竟契合乎菩萨四宏誓愿，与阿弥陀佛四十八愿。及普贤菩萨十大愿王也已。心愿之义，如是如是。若能顾名思义，身体力行。可谓超格丈夫，火里莲华，如来真子，大士嫡孙矣。（与心愿居士书）</p>
<p><a name="a07"></a><span style="color:#333399">自力与他力<span lang="EN-US"></span></span></p>
<p><span style="color:#333399">净土法门殊胜颂<span lang="EN-US"></span></span></p>
<p>净土法门，有教无类，凡圣智愚，等蒙摄受。</p>
<p>一切法门，皆仗自力，唯此一法，全仗佛力。</p>
<p>佛力自力，天渊悬隔，信愿忆念，定生佛国。</p>
<p>尽人信念，尽人往生，佛有誓愿，现有仪型。</p>
<p>夫佛与众生，心性虽同。若论力用天地悬殊。良由众生具足无量烦恼恶业，功德智慧，不能显现。佛则具足无量功德智慧，烦恼恶业，净尽无余。佛与众生，迷悟不同。致使力用，胜劣迥异。</p>
<p>律教禅宗，皆仗自力了脱生死。所以久经长劫，尚难出离。念佛法门，全仗佛力又兼自力，了脱生死。所以尽此一生，便登不退。</p>
<p>律教禅宗，最初须深明教理，依教修行。修行功深，断惑证真，方出生死。若教理不明，则盲修瞎炼。若非得少为足，便是著魔发狂。纵使理明功深，亦颇断惑。倘有丝毫未尽，依旧不出苦轮。直待惑业净尽，方可出离生死，尚去佛地甚大悬远。更须历劫进修，始可圆满佛果。</p>
<p>譬如庶民，生而聪慧，读书学文，多年辛苦。学问既成，登科入仕。由其有大才能，所以从小渐升，直至宰相。官居极品，再无可升。于群臣中，位居第一。若比太子，贵贱天渊，何况皇帝？毕世为臣，奉行君命。鞠躬尽瘁，辅治国家。然此相位，大不容易。半生勤劳，通身能耐。到下场头，不过如是。若学问才能，稍不充足，则不能如是者有百千万亿也。此是自力。学问才能，譬深明教理，依教修行。位至宰相，譬修行功深，断惑证真。只可称臣，不敢作君。（臣决定不敢作君，臣欲作君，除非托生皇宫，为皇太子；修余法门，亦可成佛，但与净土校，奚啻日劫相倍。读者须善会其意，忽泥其词。然依华严末后一著，等觉菩萨，尚以十大愿王，回向往生，正与托质皇宫，为皇太子，意义相齐。净土法门得华严一经，遂得如大海之横吞万川，如太虚之总摄万象耳，猗欤大哉！）</p>
<p>譬虽出生死，尚未成佛。学问不充，不能如是者甚众。譬惑未断尽，不出生死苦海者甚众也。念佛法门，纵不明教理，未断惑业。但能信愿持名，求生净土。临命终时，决定蒙佛亲垂接引，往生西方。既生西方，见佛闻法，悟无生忍。即此一生，定补佛位。</p>
<p>所以文殊普贤，华藏海众，马鸣龙树诸宗祖师，皆愿往生也。譬如托生皇宫，一出母胎，贵压群臣，此是王力。迨其长大，学问才能，一一充足。便能承绍大统，平治天下。一切臣宰，皆听诏谕。此则王力自力，兼而有之。念佛法门，亦复如是。未断惑业，仗佛慈力，往生西方，便出生死。犹如太子初生，贵压群臣。既往生已，惑业自断，定补佛位。犹如太子长大，承绍大统，平治天下也。</p>
<p>又已断惑业，如马鸣龙树诸宗祖师，已登补处，如文殊普贤华藏海众，皆愿往生者。犹如昔镇边鄙，不堪承绍。今居东宫，不久登极也。祈尽舍旧习，于此法门，极生信愿，专精修习。则无尽烦恼，不难顿断。无量法门，自然证入。其圆成无上佛道，度脱 无边众生，若操左券而取故物矣。尚勉之哉，尚勉之哉。（净土问答并序）</p>
<p>修持法门有二种不同，若仗自力修戒定慧，以迄断惑证真，了生脱死者，名为通途法门。若具真信切愿，持佛名号，以期仗佛慈力，往生西方者，名为特别法门。</p>
<p>通途全仗自力，特别则自力佛力兼而有之。即有深修定慧断惑之功，而无真信切愿，念佛求生，亦属自力。今以喻明，通途如画山水，必一笔一画而渐成；特别如照山水，虽数十重蓊蔚峰峦，一照俱了。又通途如步行登程，强者日不过百十里，特别如乘转轮圣王轮宝，一日即可遍达四大部洲。</p>
<p>吾人既无立地成佛之资格，又无断见惑任运不造恶业之实证，若不专修净业，以期仗佛慈力，带业往生，则恐尽未来际，仍在三途六道中受生受死，莫由出离也，可不哀哉！愿我同人，咸生正信。（近代往生传序）</p>
<p>如来一代时教所说一切法门，皆令众生修戒定慧，断贪嗔痴，了幻妄之生死，证真常之心性者。然众生根有利钝，惑有厚薄。根利惑薄者，或可即生了生死，或二三四五生了生死；根钝惑厚者，十百千万生，或十百千万劫，犹不能了。此系依通途教理修持而论，乃仗自己修戒定慧力，断尽贪嗔痴烦惑者，其难也难如登天。任汝见地高，功夫深，功德大，智慧大，若三界内见思惑未断，绝不能出三界外以了生死。</p>
<p>唯念佛法门，全仗阿弥陀佛大慈悲愿力，若具真信切愿，至诚恳切，念佛名号，求生西方者，无论根之利钝，惑之厚薄，皆可于现生临命终时，蒙佛慈力亲垂接引，往生西方。此如来一代时教中之特别法门，不得以通途教理而论。</p>
<p>世有深通宗教，不信净土法门者，盖以通途教理，论特别法门也。使彼知是特别法门，则自行化他，莫敢或违矣。（一切念佛人往生及不往生之证据）</p>
<p>了生死有自力佛力之所以也。一切法门皆仗自力，净土法门全仗佛力。仗自力非见思净尽，无由出离生死；仗佛力，若信愿真切，即可带业往生。譬如渡海，一由自浮，一由乘舟，到岸虽同，其难易安危，奚啻天渊悬殊也。（崔母孙夫人往生传发隐）</p>
<p>通宗通教之高人，尚多崇尚自力法门，不肯仰仗佛力，其志固高，其事实难即生做到。倘惑业未能净尽，再一受生，多半迷失，不但所期皆成画饼，且有因福造业，后生堕落之虞。</p>
<p>须知净土法门乃一代时教中之特别法门，不可以通途法门并论。若不明此义，以仗自力通途法门之义，疑仗佛力特别法门之益，而不肯信受，则其失大矣。佛说难信，盖即指此，若无此执，则谁不信受奉行焉。（阿弥陀经白话解释序）</p>
<p>净土法门以信、愿、行三法为宗；非信何由发愿，非愿何由起行，非持名妙行，何由证所信而满所愿。得生与否，全由信愿之有无；品位高下，全由持名之深浅。信愿行，如鼎三足，缺一则蹶。若不注重信愿，唯期持至一心，纵令深得一心，亦难了生脱死。何以故？以烦惑未尽，不能仗自力了生死。信愿既无，不能仗佛力了生死。</p>
<p>世有好高务胜者，每每侈谈自力，藐视佛力。不知从生至死，无一事不仗人力，而不以为耻。何独于了生死一大事，并佛力亦不愿受，丧心病狂，一至于此。净宗行者，所当切戒！（净土指要）</p>
<p>噫！死生亦大矣，何可以专仗自力而不仗佛力耶？抑或自力果愈于佛力耶？</p>
<p>夫人之处世，大而创业垂统，小而一衣一食，莫不仗众人之力，以成自事。至于了生死大事，乃虽有佛力而不肯倚仗，欲显出格之作略，恐堕愚夫之窠臼，其志可谓大矣！惜乎不知其所谓大也！（普贤行愿品疏钞撷序）</p>
<p>念佛一法，彻上彻下，即权即实，即渐即顿，不可以寻常教理批判。上至等觉菩萨，下至阿鼻种性，皆须修习。如来为众生说法，唯欲令众生了生脱死耳。其余法门，上根则即生可了，下根则累劫尚难得了。唯此一法，不论何种根性，皆于现生往生西方，则生死即了，如此直捷，何可名之为渐，虽有其机，不如寻常圆顿之机，而其法门威力，如来誓愿，令此等劣机顿获大益，其利益全在仗佛慈力处。（复马契西居士书）</p>
<p>若真知佛力、自力之优劣，则断不至犹执著于唯究自心，谓识得即是道，而不须念佛求生西方也。是知凡夫决定要修佛所开示之特别法门，则无论何等根性，均可了生脱死，以仗佛力故也。若仗自力，恐梦也梦不著。（致罗世芳居士书）</p>
<p>仗自力，即到大彻大悟地位，以惑业未断，不能了生死。未悟到大彻者，更不须论。仗佛力，须具真信、切愿、念佛，求生西方方可。以一向以西方净土，无量寿无量光，一一通会归自心，而自心只是徒执其名，未证其实。西方之佛，无感不能有应。自心之佛，在因无有威德。</p>
<p>世之好高务胜者，每每皆成弄巧成拙，求升反坠。而知识欲人以圆融见称，亦绝不肯作如是说。至如来以大慈悲心，欲令一切众生，现生即了生死，而依旧不能了。此生既不能了，将来或可能了，而尘沙劫又尘沙劫，仍在轮回六道中者，当居多数也。（复张纯一居士书）</p>
<p>佛法法门无量，无论大小权实一切法门，均须以戒定慧，断贪嗔痴，令其净尽无余，方可了生脱死。此则难如登天，非吾辈具缚凡夫所能希冀。若以真信、切愿，念佛求生西方，则无论功夫深浅，功德大小，皆可仗佛慈力，往生西方。此如坐火轮船过海，但肯上船，即可到于彼岸，乃属船力，非自己本事。信愿念佛、求生西方亦然，完全是佛力，不是自己道力。故念佛决定要求生西方，切不可求来生人天福报。离信愿以教人念佛求开悟之开示，切不可依。</p>
<p>念佛之要，在于都摄六根。当念佛时，摄耳谛听，即是摄六根之下手处。能志心谛听，与不听而散念，其功德大相悬殊。此法无论上中下根人皆可用，皆可得益，有利无弊，宜令一切人皆依此修。（复张静江居士书）</p>
<p>唐道绰禅师，一生讲净土三经近二百遍。此老尚是善导和尚所亲近者，寿八十余，计所讲，每年当讲三四遍。今则提倡佛七中，讲别宗经。若令众于净宗悉皆深通，尚可。恐通者百无三五，不通者十有九八。彼泛讲经之法师，尚有许多不以念佛为然者，今不注意于仗佛力，现生了生脱死之法门。而为不识净宗者说般若，是令彼等专心致志于开悟一边。而反将弥陀大慈悲，俾博地凡夫现生了生死之大法，作等闲看。请讲者无所知，应讲者何不为说其所以？</p>
<p>佛法如大海，一滴具万川之味；佛法如帝珠，一珠具千珠之光。在大通家分上论，粗言细语总一真。在未到家分上论，当以就路还家为省力。况已证等觉，欲圆满佛果，尚须念佛求生西方。而将堕阿鼻，十念成功，亦可高预海会。如阿伽陀药，万病总持。如阳春一到，百卉敷荣。其为妙利，非佛莫知。何不在此等处，发起彼等之信愿心，俾各各悉得往生。校彼字诠句释以作未来得度之善根，奚啻天渊悬殊也。（复章缘净居士书）</p>
<p>修持功课，随机而立，愈简愈妙。无论朝暮，均可以念弥陀经、往生咒，即念佛矣。朝暮如是，日间如是亦可。须知所有功课，均以念佛为主，经咒为宾。所不可稍有更张者，信愿行三之宗旨也。</p>
<p>若用禅家参念佛的是谁，则是参悟求悟，殊失净土宗旨，此极大极要之关系。人每欲冒禅净双修之名，而力主参究，则所得之利益有限，所失之利益无穷矣。以不注重信愿求生，不能与佛感应道交。纵令亲见念佛的是谁，亦难蒙佛接引往生西方，以无信愿求生之心故也。又未断烦惑，不能仗自力了生脱死。好说大话者，均由不知此义。净土法门，超胜一切法门者，在仗佛力；其余诸法门，皆仗自力。自力何可与佛力并论乎？此修净土法门之最要一关也。（复陈慧新居士书）</p>
<p>净土法门乃佛法中之特别法门，其利益与普通法门，大不相同。古今多有依普通法门论净土法门，由兹自误误人，而又自谓宏法利生者，不胜其多。其最初错点，在不察佛力与自力大小难易。以仗佛力之法门，硬引自力之法门，而欲平论，致有此失。使知佛力不可思议，不能以具缚凡夫修持之力，相为平论，则凡一切疑惑不信之心，化为乌有。（复善觉大师书）</p>
<p>佛力不可思议，法力不可思议，众生心力不可思议。然众生虽具有不可思议之心力，不以佛力法力加持，亦不能得其受用。由蒙佛力法力加持，俾众生心力完全显现。故大集经云：末法亿亿人修行，罕一得道，唯依念佛，得度生死。</p>
<p>净土一法，普利群机，实为如来一代时教中之特别法门，其利益超出一代通途教理之上。古德谓，以果地觉为因地心，故得因该果海，果彻因源，可谓最善形容，妙无以加者矣。可不仰遵圣意，专主念佛，尚欲仗自力而弃佛力，只图撑大门庭，不计得益与否，慕虚名而轻实益，其丧心病狂，何至如此乎？（复广慧和尚书）</p>
<p>佛法的最要问题，就是了生死。若论了生死这桩大事，很难！很难！我们凡夫根机劣，知识浅，而且五浊恶世邪师外道甚多。要了脱生死，究竟如何了脱呢？唯有念佛法门，真信切愿，精进念佛，求生净土。</p>
<p>佛法之中，方便多门，参宗学教，都可以了脱生死，何必一定要念佛呢？因为参宗研教，都要务到极处，如实修证，才有希望。这是全仗自力，谈何容易！</p>
<p>念佛是攸赖佛的愿力加被，自然确有把握了。譬如渡海，仗自力如飞渡；仗佛力如驾慈航。飞渡难免堕落之虞，驾慈航决定有到彼岸的日子。其中难易安危，想大家都能辨别底了。（世界佛教居士林开示法音）</p>
<p>仗自力参禅悟道，了生死，未证到家，总是不易了。大家要晓得仗自力修持，自有何种力？但是无始以来的业力，所以万劫千生难得解脱。仗阿弥陀佛的弘誓大愿力，自然一生成办。人身难得，佛法难闻，既到宝山，切莫空手而回也。</p>
<p>又复当知念佛法门，不是专被下根，是三根普被的。无论利根钝根，上智下愚，直至等觉菩萨，都是向这个法门，然后能成佛。净土法门真是最高尚最圆满的法门。若诬为愚夫愚妇之行者，直是谤佛谤法地狱种子！不信净土者，其愚狂堕落，是至可怜愍者也。（世界佛教居士林开示法音）</p>
<p>普通教理修心，全仗自力。净土是仗佛力，是特别的教理，非是普通的教理。以普通的眼光来观特别的教理，自然不得其当矣。</p>
<p>普通教理仗自力如同功名上进，逐步高升。净土仗佛力的特别教理，譬如生在王家，出胎便为国储。其难易曲直，不待智者而知之矣。</p>
<p>净土，道虽高贵，法无奇特。只要切心求佛，自蒙加被。当知佛的护念众生，过于父母爱子，所以有感必应的。念佛的人，只要至诚恳切，心佛之心，行佛之行，有一分恭敬，得一分利益；具一分虔诚，得一分受用。（世界佛教居士林开示法语）</p>
<p>念佛一法，乃仗佛力出三界，生净土耳。今既不发愿，亦岂有信？信愿全无，但念佛名，仍属自力，以无信愿，故不能与弥陀宏誓感应道交。若见思惑尽，或可往生。若全未断，及断未净尽，则业根尚在，何能即出轮回？</p>
<p>须知去却信愿念佛，与宗家之参究无异。若得往生，则因果不相符契矣。蕅益云，得生与否，全由信愿之有无，品位高下全由持名之深浅，乃铁案也。经云一心不乱，远承前文依功德，即是教令生信，近承上文众生闻者，应当发愿，愿生彼国，即是教令发愿，又况下文劝信劝愿，不一而足。</p>
<p>又无信愿之一心，与有信愿之一心，敌体同观，故有刀砍不入，岂非纯一，何以无愿不得往生之疑。又念佛之外，第二念，夹杂，难以枚举。举其正者，如求大彻大悟，得大总持等。非指发愿为第二念，为夹杂也。</p>
<p>须知净土一法，以信愿行三法为宗。行如车牛，愿如御者，信如前导。导与御者，正成就其车牛之进趣耳。是以朝暮必须向佛发愿。又不念佛时，亦不可泥。纵令一念万念，不妨日有起止。若谓有不念时，有发愿时，便成间断夹杂，便难成办。</p>
<p>试问此一心念者，亦曾见色闻声，著衣吃饭，举手动足，与否。若有，彼既不间断夹杂，此何独间断夹杂。若无，除非法身大士。然法身大士，端居一处，而现身尘刹。其间断夹杂，将不胜其多矣。（复濮大凡居士书）</p>
<p>念佛之人，不可涉于禅家参究一路。以参究者，均不注重于信愿求生，纵然念佛，只注重看念佛的是谁，以求开悟而已；若生西方，无有不开悟者。若开悟而惑业净尽，则可了生死。若惑业未尽，则不能仗自力了生死。又无有信愿，则不能仗佛力了生死。自力佛力，两皆无靠，欲出轮回，其可得乎？</p>
<p>须知法身菩萨，未成佛前，皆须仗佛威力。何况业力凡夫，侈谈自力，不仗佛力。其语虽高超，其行实卑劣。佛力自力之大小，何止天渊之别，愿同人系体此义。（一函遍复）</p>
<p>平生绝无信愿者，临终决定难仗佛力。既云善恶顿时顿现，且无论阿弥陀佛四字不现者，不得往生。即现，亦不得往生。何以故，以不愿生故，以不求佛，因不得蒙佛接引故。今善恶皆现，由无信愿，便不能奈恶业何矣。</p>
<p>须知仗自力，则恶业有一丝毫，便不能出生死，况多乎哉！又无信愿，念至一心，无量无边之中，或可有一二往生，绝不可以此为训，以断天下后世一切人往生净土之善根。</p>
<p>何以故？以能仗自力，念至业尽情空，证无生忍者，举世少有一二，倘人各依此行持，置信愿而不从事，则云云众生永居苦海，无由出离，皆此一言为之作俑也。（复濮大凡居士书）</p>
<p>近来佛法，约居士边论，似乎大兴，约僧众边论，则绝无兴相。何以故？居士多以念佛为主；僧众之应酬经忏者，日只以为人念经拜忏为正事，修持一事，置之度外。</p>
<p>有正念者，归于宗门。参禅一事，非小根行人所做得到。即做到大彻大悟地位，而烦恼未能断尽，生死仍旧莫出。现在人且莫论，即如宋之五祖戒乃非常之人，门庭高峻，若龙门然，学者每每望崖而退。在当时之声望，何等赫然！而只一见惑，尚未曾断，说什了生脱死，超凡入圣乎哉？仍是具缚凡夫，连须陀洹之初果，尚未曾得。</p>
<p>参禅人以宗自雄，不肯仗佛力以了生死者，一念此结果，能不自反曰，仗自力与仗佛力相差悬远，曷若专修净业，以祈现生了脱之为愈乎！宋朝大名鼎鼎之宗匠，来生尚退步于前生，再一来生，又不知作何行状乎？（复广慧和尚书）</p>
<p>古人云，死生亦大矣，可不悲哉！知死生之可悲，当求所以了生死之法，则可悲者转为可乐也。若不求了生死之法，徒生悲感，有何所益？</p>
<p>大丈夫生于世间，事事无不豫为之计，唯于生死一事，反多置之不问。直待报终命尽，则随业受报。不知此一念心识，又向何道中受生去也？人天是客居，三途是家乡。三途一报百千劫，复生人天了无期。由是言之，则了生死之法，固不可不汲汲讲求也。</p>
<p>须知法门无量，皆须自力断惑证真，方有了生死分，则末世众生，颇难现生即得实益。唯信愿念佛求生西方，最为第一。以其仗佛慈力，即未断惑业之人，亦可出此娑婆，登彼极乐，实为我辈无力断惑者之一大恃怙。（净土问辨功过格合刊序）</p>
<p>佛以大慈悲，预知后世众生，无仗自力现生能了生死者，特开一信愿念佛求生西方之特别法门。无论老幼男女、贵贱智愚、士农工商、政军学界、在家出家、上圣下凡，皆令现生仗佛慈力，往生西方。薄地凡夫带业往生，既生西方，惑业苦三，悉皆消灭，喻如片雪当于洪炉，未至而化。</p>
<p>如来一代所说一切大小乘法皆仗自力，故难。唯此一法，全仗阿弥陀佛慈悲誓愿摄受之力，即与行人信愿诚恳忆念之力，故得感应道交，即生了办也。（福州佛学图书馆缘起）</p>
<p>现今无论何等根性，皆须以净土法门为主。盖净土法门为三世诸佛上成佛道，下化众生之成始成终法门。语其浅近，则三岁孩子皆能修。语其深远，唯佛与佛方能究尽。</p>
<p>净土，为凡夫依之现生了生死者；置之不究，纵将一切法门通究得十分通彻，谁能现生将烦恼断得净尽无余，而到自力了生死地位乎？仗自力者，既不能得；仗佛力者，又以不知而不注意；则所学之佛法，皆为现在撑场面，未来种善根而已，欲得真实了生死利益，则难之难矣。（复福州佛学社书）</p>
<p>须知念佛一法，乃佛一代所说一切诸法中之特别法门。其道理超出一切禅教律密之上。一切法门欲了生死，必须断尽烦惑，方有了生死分。若烦恼惑业未断，任凭你见地高，工夫深，智慧大，皆不济事。此各法门，皆仗自力故难。净土法门，全仗佛力故易。</p>
<p>若有真信切愿志诚念佛者，临终蒙佛接引，往生西方。既生西方，则烦恼不期断而自断。以西方所有境界，皆令人增长功德智慧，了无令人起贪嗔痴者，故龙树菩萨称为易行道，马鸣菩萨称为最胜方便。然此不但普度凡夫，实则普度一切凡圣。（复王雨夕、王雪夕居士书）</p>
<p>听经如为修持净业，发明自力他力之所以然，则其利大矣。若止求通达教义，不以净土为事，则断惑证真，恐无此力带业往生。又不以生信愿，虽有佛力，莫由依仗，则成有因无果之业识茫茫人耳。须知一代所说，皆属自力法门，乃通途教理。净土乃特别法门，全仗佛力，若能现生断惑证真，不仗佛力，亦不为过。不能现在断惑证真，而又不仗佛力，则非愚即狂也。今之大通家，类皆如是，哀哉！（复周群铮居士书）</p>
<p>净土法门为佛法中最平常、最高深之法门。若非宿具慧根，实难深生正信。勿道儒者不易生信，即通宗通教之知识，多以志大言大，每每以宗教之义论判之，不肯仗佛慈力，以仗己道力为志事。致于此令博地凡夫，未断烦惑，即于现生了生脱死，超凡入圣之不思议法，不但不肯自修，而且不肯教人修。以不知此法，乃佛法中之特别法门。彼以宗教之义为准，故致有此过咎也。（致铭光居士书）</p>
<p>念佛法门，以信愿行三法为宗；信愿为前导，念佛为正修。有以专求一心，不讲信愿，及注重开悟，不求往生者，皆不知念佛之宗旨者。弃佛力以仗自力，忽佛智而矜己智，其自误误人也，大矣！</p>
<p>念佛之心，必须恳切至诚，如子忆母，纵有他境当前，终不能令此忆母之心，或有忘失。当念佛时，或声或默，均须摄耳谛听，不令一字一句，滑口念过。大势至菩萨所谓都摄六根，净念相继者，即此随念随听之一法也。果依此说，决定往生，若或讨巧，完成大拙，自误误人，害岂有极！（净土法会课仪跋）</p>
<p>佛法有大方便法门，令无力即得高深者。修持净土法门，并须敦伦尽分，闲邪存诚，诸恶莫作，众善奉行。又以信愿念佛，求生西方，果能如是以修，则可以仗佛慈力，带业往生。若得往生，则所得利益，较彼能修至高至深之法者，亦绝无所歉，尚有过之百千万倍者。以一则专仗自力，一则全仗佛力故也。</p>
<p>如此以说，彼决不敢小视净土法门，而修高深者。若不如是以说，彼必以高深自期，以净土法门归之于愚夫愚妇。究其实益，或少知名相，自高自大，毕竟难以得断惑证真之实益。究其结果，则欲望彼愚夫愚妇仗佛力带业往生者之肩背而不可得。此天下古今好说大话，好以通家自诩者之通病。（复谢慧琳居士书）</p>
<p>七期已满，三昧未成，一由夙业深重，二由精神衰颓所致。然佛固不见弃于罪人，当承兹行以往生耳。欲证三昧，自有佛祖所示三世不易之法，何得问我所证，方能缵步？</p>
<p>弥陀经云：执持名号，若一日乃至若七日，一心不乱。观经云：诸佛如来是法界身，入一切众生心想中，是故汝等心想佛时，是心即是三十二相，八十随形好，是心作佛，是心是佛。楞严大势至云：都摄六根，净念相继，得三摩地，斯为第一。梦东云：真为生死，发菩提心，以深信愿，持佛名号，此十六字为念佛法门一大纲宗。欲修三昧，何不于此等语句中全身靠倒，不以圣言为量，而以我之罪业凡夫为准，岂不颠倒之甚乎？（复永嘉居士书）</p>
<p>纵观二十年间决择问学，备历艰险。竟能从儒入佛，即俗修真，简去自力，专宗净土。可谓三生有幸，一道同归者也，幸甚慰甚！</p>
<p>夫人宿世果种善根，且无论为学求道，可为出世大事之前茅；即贪嗔痴等烦恼惑业，疾病颠连连种种恶报，皆可作出生死入佛法之因缘，顾其人之能自反与否耳。不能自反，且无论碌碌庸人为世教之所拘，虽学问操持见地，悉皆奇特卓荦，然亦究竟不能彻悟自心，了脱生死。其学问操持见地，虽可与无上妙道作基，由不能自反，竟为入道之障，可知入道之难，真难于登天矣。</p>
<p>末世人根陋劣，知识希少，若不仗佛慈力，专修净业，但承自力，参叩禅宗，不第明心见性，断惑证真者，罕有其人。而以幻为真，以迷为悟，著魔发狂者，实繁有徒矣。（复永嘉居士书）</p>
<p>如来说法，原为被机，故有为实施权，开权显实，五时施化之事。又以仗自力了脱则难，仗佛力了脱则易。兼以末世众生，根机陋劣，故特开净土法门，俾上中下三根，等蒙利益，同登不退。世有好高务胜者，不观时机，每以多分不能契悟者，令人修习，其益虽亦甚善，然约教而遗机，则其用力也多，而得益者少矣。</p>
<p>众生习气，固有所偏，愚者偏于庸劣，智者偏于高上。若愚者安愚，不用杂心，专修净业，即生定获往生，所谓愚不可及也。若智者不以其智自恃，犹然从事于仗佛慈力，求生净土一门，是之谓大智。</p>
<p>倘恃己见解，藐视净土，将见从劫至劫，沉沦恶道，欲再追随此日之愚夫，而了不可得。彼深通性相宗教者，吾诚爱之慕之，而不敢依从！何也？以短绠不能汲深，小楮不能包大，故也。</p>
<p>非曰一切人皆须效我所为，若与我同卑劣，又欲学大通家之行为，直欲妙悟自心，掀翻教海，吾恐大通家不能成，反为愚夫愚妇老实念佛往生西方者所怜悯，岂非弄巧翻成大拙，腾空反坠深渊乎哉！一言以蔽之，曰自审其机而已矣。（复永嘉居士书）</p>
<p>佛与净土之所以然，己未亲见，纵佛祖诚言，皆不信者，此何故也？</p>
<p>一则以性命相关，虽不知不敢不如是行；一则以高明自诩，必彻见方肯修持其法。古今来几多出格豪杰，由此知见，毕生不沾佛法实益，彼谓为愚夫愚妇者，初亦不知，而能依前人成规，颛蒙念佛，因兹潜通佛智，暗合道妙，遂得带业往生，及断惑往生者，将见悉证佛果，况徒知之而已乎！</p>
<p>而此种自命出格者，因疑生谤，将从劫至劫，长堕恶道，被彼念佛往生者之所怜悯，欲垂救援亦不可得。何也？以宿世之不信恶业所障也！（复顾显微居士书）</p>
<p>如来一代所说法门，无量无边。求其最直捷者，莫过于参禅。傥系上根，一闻千悟得大总持，然次此尚是悟，不是证。能真大彻大悟，明心见性者，末世实不多见。其他多多皆是错认消息，其所云悟，多是错误，少有真悟。</p>
<p>即是真悟，去了生死，尚大远在。以虽得开悟，而历劫以来之烦恼习气，需以种种方便对治，令其净尽无余，则可了生脱死，超凡入圣。傥烦恼已断若干，犹有丝毫未尽，则生死依旧莫出。若只当做识得自心，就是道，此外便无所修持，则其误非小。若识得，而烦恼未断，何能了脱生死耶？良以参禅一法，乃仗自力法门，故比念佛法门之利益，奚啻天渊悬殊。（横超莲社缘起序）</p>
<p>佛法法门无量，通须做到业尽情空，方可了生脱死。否则纵有所得，依旧不奈生死何。若在今时恐举世亦难得一二做到业尽情空地位。唯有念佛一法，若具真信切愿、至诚念佛，求生西方，纵有通身业力，皆可仗佛慈力，往生西方；一生西方则了生脱死，超凡入圣矣。以故末世善知识，多多均主持净土。以净土下手易而成功高，用力少而得效速故也。</p>
<p>每有聪明人，稍明教义，或稍知禅理，便以通家自居，藐视念佛，谓念佛为愚夫愚妇之所为者，此皆不知自反。以知文义为实证之狂徒，定规说空行有，以身谤法，将来必堕三恶道，为愚夫愚妇念佛往生者所怜悯，而莫能救济也。</p>
<p>（光）所说者，乃非大非小，即大即小，上至等觉菩萨，下至薄地凡夫，同修共证之法。此法固宜注重，倘泛泛然与一切大乘法平看，则了生脱死，或在驴年。（复吴沧洲居士书）</p>
<p>念佛一法，注重在信愿行三法。只知念而不生信、发愿，纵得一心，也未必得往生。果具真信、切愿，虽未到一心不乱，亦可仗佛慈力往生。外行人多多以求悟，求得种种境界，而不已决定求生为事，即所谓舍本逐末也。何以故，以悟到极处，若未断尽烦惑，仍然是六道轮回中人。倘得往生，比悟到极处，而为断尽烦惑者，其高下有若天渊悬殊。汝欲早识妙因，亦是好心，亦是不深知净土法门之外行话。你且死心蹋地念去，自可得真实利益。</p>
<p>净土法门乃极难极易之法门。说其难，则大彻大悟，深入经藏者，尚不信。说其易，则愚夫愚妇至诚恳切念，即能临终现诸瑞相，往生西方。彼大彻大悟，深通经论者，犹不能望其肩背。良以一则弃佛力，以专主自力；一则专仗佛力，而由佛力以引发自力。以佛力、法力、自心本具之力，三法契合，故得超凡入圣，了脱生死也。此法最要在信愿，有信愿，则决定肯认真修持。肯修持，则即可得往生之益。非如禅宗、密宗，要常有善知识教导，否则或恐入于魔道，则佛也难救矣。（复习怀辛居士书）</p>
<p>依佛智慧而修净土，自利利他，则世出世法两皆具足无欠矣。</p>
<p>末世之人，不依此修，则虽是修行，亦可怜矣。以不知仗佛力，而偏欲仗自力，则恐无出生死之日矣。（复白静修居士书）<span lang="EN-US"> </span></p>
<p>凡在三界之中，虽有执身摄心，伏诸烦惑之人，而情种尚在，福报一尽，降生下界，遇境逢缘，犹复起惑造业，由业感苦，轮回六道，了无已时。故法华经云：三界无安，犹如火宅，众苦充满，甚可怖畏。若非业尽情空，断惑证真，则无出此三界之望。</p>
<p>唯有净土法门，但具真信切愿，持佛名号，即可仗佛慈力，往生西方；既得往生，则入佛境界，同佛受用，凡情圣见，二皆不生。乃千稳万当，万不漏一之特别法门也。时当末法，舍此无术矣。（傅大士传序）</p>
<p>念佛求生西方，以真信切愿为前导。以至诚持念为正修。切不可求开悟，明心见性，看念佛的是谁，此是参禅人的工夫。即真明心见性，若见思惑未断，尚无了生死之分。况未到明心见性地位乎？此系仗自力了生死者。念佛乃仗佛力了生死法门。若看念佛的是谁的人，决定无有真信切愿。未断惑，则不能仗自力了生死。无真切信愿，则不能仗佛力了生死。求升反坠，弄巧成拙，许多痴人，均以此为高超玄妙，可哀孰甚。（复孙艺民居士书）</p>
<p>菩萨之心，犹如太虚，无不包括。欲利益众生，作种种方便，先以欲钩牵，后令入佛智，不得以凡夫知见，妄生测度。以彼已证法忍，了无人我之可得。唯欲摄受一切众生，入于如来大觉法海。若有计校，便属情见，便与无人我之道，不能冥契矣。</p>
<p>云布施头目髓脑，则诚然。至于妓女彩女等，不过扩充菩萨布施之心，不可以词害意。若死执其语，则愿令阿僧祇世界妓女充满之文，又将如何安置乎哉？此显菩萨内外俱舍，了无贪惜。内而头目髓脑，外而国城妻子，无一法生贪著，故能于生死中独得解脱。彼受施者，由菩萨愿力摄持，或于即时，或于后世，无不亲蒙利益，了生脱死。如歌利王之割截身体，后为最初得度之憍陈如。此种如太虚量之大菩提心，何可以凡夫小知小见测量？</p>
<p>须知未得法忍之凡夫，心中当慕菩萨之道，其行事当依凡夫常理。否则便于住持法道，或有妨碍。若未证无生法忍，即不住持法道，亦不宜学菩萨之舍头目髓脑等。以自力不足，不堪忍受，若自若他，俱无所益。凡夫须按凡夫能行者行之，则可矣。（复黄智海居士书）</p>
<p>阁下于禅净之所以然，佛力自力之大小难易，未能深知。谓既悟自心，当处便是西方不须求生，则其误非浅。何以故，以凡夫纵能悟到极处，尚有无始以来之烦恼习气，未能顿断。烦恼习气若有一丝毫，便不能超出生死轮回之外，此仗自力了生死之难也。</p>
<p>念佛法门，但具真信切愿，无论功夫之浅深，功德之大小，皆可仗佛慈力带业往生。末世众生欲了生死，不依此法，其难不可喻矣。（复张季直居士书）</p>
<p><a name="a08"></a><span style="color:#333399">迷妄与魔心<span lang="EN-US"></span></span></p>
<p>夫如来为一大事因缘，出现于世。虽随机设教，种种不一，求其若圣若凡，上中下根，乃至逆恶之流，同于现生了生脱死，俯谢三界，高登九品者，唯净土一门为然也。</p>
<p>噫！如来大慈，普渡众生，唯此一法，堪畅本怀。众生修行，冀出生死，唯此一法，决遂所愿。法门广大，利益宏深，固宜一切佛子悉皆奉行。何近见愚夫愚妇率多竭诚归命，而通宗通教之士，反漠然置之，若不闻知者然。其故何在？以研教者按常途教理以论断证，不信有带业往生之事；矜常处生死以度众生，不愿为速出生死之人。不知坯器未烧，经雨即化，烦惑未断，转生即迷，自利尚难，焉能利他？此皆不谅己德，以博地凡夫稍具慧性，便以法身大士之作略自拟，以致一误永误也。（普贤行愿品疏钞撷序）</p>
<p>汝学到一肚皮佛法，但知说药，自己也未实行。使汝实行，断不至怀疑，而以昔某某为文殊普贤之俦。此皆由不能鉴别真伪，遂致茫无所从，或至以伪为真。譬如太医院御医，凡医书、病源、脉诀，读得熟如明镜映现，及至临证，则茫无所从，不知该用何药？汝之所问与此医生见识，毫无有异。</p>
<p>佛法原是教人了生死的，非只当一种高超玄妙话说说。彼下劣知见之当哲学研究佛法者来，必须先对彼说佛说法之所以然，是要人对治习气，洗心涤虑，敦伦尽分，慈悲仁让，诸恶莫作，众善奉行，断惑证真，了生脱死，自利利他，共证真常，渐次修习，至成佛道耳。所有经教，皆为发明如上所说诸事理故。若唯求明了，不欲实行，岂非优人作戏，尚得谓之为学生乎？（复唐大圆居士书）</p>
<p>自心作佛，是佛心度自心，我即佛，佛即心，心即佛。此种说话，上等人则得益，下等人则受病，不可注重于此。若注重于此，或致生大慢，谓我即是佛，何用念佛？</p>
<p>须知由其心即是佛，故佛教人念佛。若心与佛不相符合，如冰不可入炉烹炼。唯其心之本体，与佛无二，故佛令人念佛，以佛威德神力之智慧火，烹炼凡夫夹杂烦恼惑业之佛心。俾彼烦恼惑业，悉皆四散消落，唯留清净纯真之心，方可谓心即佛，佛即心。未到此地位说，不过示其体性而已。若论相与用，则完全不是矣。</p>
<p>佛之心，如出矿之金。吾人之心，如在矿之金，虽有金之体性，了无金之功能。是以自心是佛，更须要认真念佛，求生西方。愚人不知此义，不是高推圣境，自处凡愚，便是执理废事，妄谓证道。（复周陈慧净居士书）</p>
<p>如来一代所说通途修证教理，虽法门种种不一，绝无具足惑业，能了生死者。唯净土一门，但具真信切愿，以至诚心，持佛名号，求生西方，无论惑业之厚薄，功夫之浅深，皆于临终，仗佛慈力，带业往生。既往生已，即已超凡入胜，了生脱死，即得亲证无生，以至圆满佛果耳。此如来悲愍劣机众生，普令现生顿出轮回之特别法门也。</p>
<p>须知净土法门正摄上上根人，是以善财已证等觉，普贤犹令以十大愿王，回向往生，以期圆满佛果，且以此普劝华藏海众。是知回向往生净土一法，乃圆满佛果之末后一著也。</p>
<p>世有狂人，不审教理，以愚夫愚妇皆能修习，遂谓之为小乘而藐视之，不知其为华严一生成佛之成始成终第一法门也。亦有愚人，知见狭劣，谓己功夫浅薄，业力深厚，何能即生？</p>
<p>不知众生心性与佛无二，五逆十恶将堕地狱，遇善知识，教以念佛，或满十声，或止数声，随即命终，尚得往生。观经所说，何可不信？彼尚往生，况吾人虽有罪业，虽少功夫，较彼五逆十恶，十声数声，当复高超多多矣。何可自暴自弃，以致失此无上利益也。</p>
<p>如来称此净土法门为难信之法者，以其下手易而成功高，用力少而得效速。其圆顿直捷广大简易，超出一代通途教理之上，非宿有善根，决难信受奉行也。（虹桥净土堂序）</p>
<p>世人每每于自己所作功德作矜夸气，于自己罪过作宽恕气。人孰无罪，且勿说过去，即以现世论，杀种种众生以悦口腹，一生不知吃了多少生灵，可说大话，说我无罪过，妄受天罚乎？是以常人总不见自己有过，圣人总不见自己有德。不见有过，故其过山积；不见有德，故其德天高。（复德畅居士书）</p>
<p>外道邪说皆无可虑，所可虑者，僧多不知法，及一班狂僧之妄谓为宏法，而实灭法。然彼势力甚大，非神通圣人，无可如何！</p>
<p>倘诸僧俗悉能依佛之言，行佛之行，即彼意欲灭佛之人，观其道行，亦当钦敬不已，加意护持，况其更深远之行为者乎！现在欲护持佛法，莫急于躬行实践，敦行伦常仁义之道，及信愿念佛之法耳。（复林赞华居士书）</p>
<p>佛法至今，衰残实甚。茫茫众生，如盲无导。纵有一二知识为之开示，以业深障重故，正智不开，虽闻正法，不生信向，纵生信向，亦属浮泛，如醉如梦，了无定见，一遇邪魔外道，则如蝇逐臭，如蛾赴火，蚁聚乌合，动盈万千。（与林枝芬居士书）</p>
<p>今之学者，每每专说假话，不修实行，意拟沽名钓誉以求体面，并非真实自省寡过而作是言也，此名自暴自弃，名大妄语，名不知惭愧。若非此等，则为圣贤之徒。若带此气，则是下流坯，乃法之罪人，佛之逆子，有则改之，无则加勉，直心直行，方与佛合。（复高邵麟居士书）</p>
<p>汝谓现今未得一心，临终恐难得力，亦是只知捡取古人所说，不自量自己所行而为议论。念佛一法，重在佛慈加被，虽属具足惑业之凡夫，亦可承佛慈力，带业往生，余一切法，则绝无此义。</p>
<p>汝妄想纷飞，尚欲急得一心不乱，此心即是著魔之本。净土法门，重在信愿，信愿若真切，虽未得一心，亦可往生。若无信愿，纵得一心，亦不能仗自力以了脱生死。固不令汝汲汲于求一心也。以汝之妄想纷飞，一求一心，定规著魔。汝不察（光）意，遂谓一任随便。眼前随便者，决非信愿真切之人，使信愿真切，决不至泛泛然随便，而均不得往生也。（复温光熹居士书）</p>
<p>今人每见一法有效，则不加拣择，完全袭行，遂于莲宗诸祖通常教人之法，生诸疑念，是尚可谓信佛信法乎！可见汝与诸友同皆在重今轻古之流派中。似此见解，必致见异思迁，以求所谓奇特玄妙者。异日有提倡高超玄妙之余法惑人，于少时间便成佛道之诳言，定当随之而舍此修彼，如浮萍无根，随风荡漾。</p>
<p>通道不笃，焉能为有无，致有未得实益，先受大损者。譬如食瓜果宜去其皮核，非可完全食，亦非可完全去，是在学道之人善用其心耳。</p>
<p>修净土人，注重信愿行三法。至于定境中之八触及与六妙，不应注意。倘或功夫发现，亦当视为平常，不加欣幸。否则或恐以为胜妙，致将正修净业，反视等闲。（复慧昭居士书）</p>
<p>今之大通家，多多要高大门庭，所说之法多非合机之法。或只谈玄说妙，而专恃自力；或则真俗两歧，而为世之所诮。汝所说往生者少，实由信愿不真切之所致。信愿若真切，即临终始念，亦有得生之理。若悠悠泛泛，心中尚在做来生福报之梦，何能得生，此病根也，不可不知。（复李少垣居士书）</p>
<p>今之弘法者，每欲引人入佛法，自己先从人行事，则大体以失，何以令人重法？</p>
<p>阁下年未三十，已现衰相，固当舍博守约，专修净业。净业大成，再宏余法，庶得自利利他之实，否则虽能利人，亦非究竟现生获出生死之道。而自己本分事，既不能断尽烦惑，以了生死。又以素未专志净业，或致因通途教义，疑特别法门，则又无从仗佛慈力带业往生。虽种善根，倘以坯器未火，或被再生之雨为之消灭，则可惜耳！（复李圆净居士书）</p>
<p>念佛一法，至极稳当。小慧之流，每弃佛力而修仗自力之法，非愚即狂，莫由挽救。吾人但当深信佛言，固守净宗之旨，当不至流入邪外，及以意见明了为亲证也。</p>
<p>近有高明，真切用功，流入偏知谬见，贡高我慢，藐视念佛者，亦复不少。此等皆因不自量，而妄以己之能了知，为能证得也。岂知坯器未火，经雨即化为尘土耳。（复郑慧洪居士书）</p>
<p>汝既皈依佛法念佛，当依佛教而行。佛教你求生西方，你偏不肯求生西方，偏要求来生。你活了几十年，若未遇佛法，不知出离之方，则莫有法子，只好任其死后轮回。</p>
<p>今既遇佛法，且复皈依为佛弟子，偏偏不信佛的话，任自己的愚见，胡思乱想，想来生还做人。若求来生，即无大道心，纵修行的功夫好，其功德有限。以系凡夫，人我心做出来，故莫有大功德。</p>
<p>佛言世间有二罪人，一是破戒，二是破见。破戒之罪尚轻，破见之罪甚重。何谓破见，即汝所说，求来生不求往生，乃是邪执谬见，乃是破坏佛法之邪见，及引一切人起邪执谬见，其罪极大极重，以其心与佛相反，复能误一切人故也。（复智正居士之母书）</p>
<p>当此大劫，殆朝不保夕。如居积薪之上，下已然火。何可泛泛然览诸经典著述，而不专心致志于念阿弥陀佛，求生西方，及念观世音菩萨，以祈逢凶化吉乎！无论何等资格，皆当以此奉劝。俾知此大火宅外，尚有最极安乐之清净世界。</p>
<p>倘从此生正信心，专志西方，其功德比深入经藏，彻悟自心，而未断三界内之惑者，大百千万亿倍。而一班人士尚不以为忧，而专志于不急之务，可不哀哉！（复智牧、智声二居士书）</p>
<p>末世众生根机陋劣，不依净土法门，决定无由了脱，一班好高务胜者，多多越分自命，觉得禅教之理性渊深，遂不以净土为事，从兹弃佛力而仗自力，弄到结局时，皆成种远因而了不得其实益耳。</p>
<p>今之世道，乃患难世道，若不以阿弥陀佛、观世音菩萨为依怙而常念之，则祸患之来，或所不测及其卒遇，徒唤奈何，倘能预先持念，必有冥为转移。况生死到来，人各有此日，故宜常做临终想，则一切非分之妄想，与不能资之以了生死之诸法门，自不致力驰骛，而令此决定仗之可了生死之法，荒疏不修也。（复袁闻纯居士书）</p>
<p>闭关专修净业，当以念佛为正行，宜从朝至暮，行住坐卧常念。只求心不外驰，念念与佛号相应。若心起杂念，即时摄心虔念，杂念即灭。</p>
<p>切不可瞎打妄想，想得神通、得缘法、得名誉、想兴寺庙。若有此种念头，久久必至著魔。若不与汝说破，恐汝以此为好念头，妄想日日增长，必定著魔无疑。纵令心净妄伏，亦不可心生欢喜，对人自夸，有一分就说十分，此亦著魔之根。凡有来者，皆劝彼念佛求生西方。（复明心师书）</p>
<p>净土既是唯心所造，当云唯心，不当又言净土。又言所造，既是唯心所造之净土，何得只是唯心，别无净土之外境乎！唯心净土者，以清净心，念佛求生净土。及至临终，由己之净心，感佛接引往生西方。如是方是唯心净土。若无净土，则止可言唯心，何得无中生有，添一净土，又添一所造乎！本无有净土，造个什么！（复王颂平居士书）</p>
<p>某居士去年去世，彼先妄发大心，要在此世间度人。九年至山被（光）呵斥，似乎转念。是以欲求往生，当放下此世间，并放下过份之狂妄心。过份之狂妄心，为真修行者之一大障碍，不可不知。</p>
<p>如同菩萨在生死中度脱众生，此须自己是菩萨始得，若自己尚是凡夫，便欲担任此事，不但不能度人，且不能自度。世间多少善知识皆受此病，尚谓之为有大菩提心？须知次此心先求往生则有益，以此不求往生，须是菩萨则可，否则为害不浅。（复潘对凫居士书）</p>
<p>所言常有境界，当是未曾真实用心，但只做场面行持之所致。使真实摄心，专注于一句佛号中，必能消除业障，增长福慧，何至常有境界之苦？</p>
<p>修行切不可以躁妄心，求得圣境界现，及得种种神通！只期心佛相应而已。所谓全心是佛，全佛是心。心外无佛，佛外无心。若能如是，譬如杲日当空，霜雪俱化。又何得有此不如法之境界，为苦恼于身心乎？</p>
<p>若不如是用心，平常专欲得见圣境，不知圣境之得，须到业尽情空地位。否则勿道所得者皆属魔境，即是圣境亦无所益，或有大损。以不知精进力修，反从此生大欢喜，未得谓得，则必至著魔发狂。楞严经谓不作圣心，名善境界；若作圣解，即受群邪者，此之谓也。（复谛醒法师书）</p>
<p>修净业不以种种境界为事，故亦无甚境界发生，若心中专欲见境界，则境界便多。倘不善用心，或致受损，不可不知。</p>
<p>净土法门以信愿行三法为宗，有信愿，无论行之多少、浅深皆得往生。无信愿，即到能所两忘，根尘迥脱之地步，亦难往生。以真证到能所两忘，根尘迥脱之实理，便可自力了生死，则不必论。若但有功夫见此理，尚未实证，若无信愿，亦难往生。</p>
<p>禅家说净土仍归于禅宗，去信愿说，而未断惑业，欲了生死，则梦也梦不著。以凡夫往生，由信愿感佛，故能仗佛慈力，带业往生。今既不生信愿，又将佛一一说归自心，何由感佛？感应不符，则生自生，佛自佛，以横超法作竖出用，其得益浅而受损深，不可不知！</p>
<p>既去信愿则无由仗佛慈力。吾故曰真修净土人，用不得禅家开示，以法门宗旨不同故，祈为慧察。（复何慧昭居士书）</p>
<p>古德教人，只为人说用功法。谁将自己所见境界，搬出来示人？若到心空境寂时，又何境界之有。所云心佛相应，心佛双忘，四相不存，三心叵得，无念而常念，即念而了无能念之心，与所念之佛，此处有何境界？</p>
<p>倘念至此，不妨西方净境，彻底全彰。然由念寂情亡，故于此更能得益。决不至生大欢喜，误认消息，以致著魔发狂。</p>
<p>倘未到一心时，心中念念想境界，此境界现，决定受祸。楞严云：不作圣心，名善境界，若作圣解，即受群邪。此尚非躁妄心所感之魔境，而一生欢喜，谓为证圣，便成魔子。况最初即以魔心所感之魔境为圣乎！（复李少垣居士书）</p>
<p>所言礼拜种种震动，及黑暗中精光流露，皆提神过度所致。以后礼诵但至诚恳切而已，不必过为提神。宜心常向下想，或想在莲华座上坐，而只想所坐莲华，绝不计及自己之身在莲华上。久之此种虚浮习气，消灭无有。以此种现相，多半属躁妄所致，尚未用功，即欲成就。不知好歹者认做功夫，则著魔发狂矣。</p>
<p>然好境界亦不生喜，恶境界亦不生怖。怖则邪必乘之，喜则必先失正。合目亦是致病之本，以后但不他视，切勿合目。平常念佛，绝不过于太急，急则伤气，伤气则或致震动。亦不可过慢，过慢气接不住，亦致伤气。（复杨慎予居士书）</p>
<p>近世以来，多有赖佛偷生者，禅教律净，一无事事，唯奔南往北，贩买零碎东西，以求微利而恣所欲。虽至名山圣道场地，绝无一念惭愧景仰之心。</p>
<p>居士即俗修真，随缘进道，执持一句弥陀，当作本命之辰。抱著惭愧二字，以为入圣阶梯。纵欲广游，宜以神不须以身。弥陀三经，华严一部，当作游访路程。宴坐七宝池中，遍游华藏世界。神愈游而身愈健，念愈普而心愈一。其寂也一念不可得，其照也万德本具足。寂照圆融，真俗不二，十世古今，现于当念。无边刹海，摄归自心。校彼披星戴月，冒雨冲风，临深渊而战兢，履危岩而惊怖者，不啻日劫相倍矣。（复高鹤年居士书）</p>
<p>须知佛法，法门无量，若欲以通身业力之凡夫，现生即得了生脱死，离此信愿念佛，求生一法，佛也说不出来第二个法门了。其余一切法门皆须修到业尽情空，方有了生死分。倘有丝毫未尽，则生死依旧不了。</p>
<p>若论业尽情空，现今恐举世难得其一二。若以信愿念佛求生，则万不漏一。倘外现修持之相，内无真实之心，则是假善人。假善人，何能得真利益乎？（复许熙唐居士书）</p>
<p>顶圣眼生天等说，实可依据。（光）恐无知者，唯以探冷热为事，意谓有信愿及临终正念分明，即可往生，不得专以探冷热为据，恐其探之频数，或致误事，不可不知。</p>
<p>大宝积无量寿如来会所说，乃说此等堕疑悔者，名为胎生，亦有谓为疑城者，此约障蔽隔碍之义，立胎生疑城之名。以在莲华中五百岁，不见佛闻法，何得死执其字以说义，将谓此等不在九品之数乎？</p>
<p>须知西方无胎生，亦无城郭，乃约不能即出莲苞，及与佛相隔之义，喻取于胎于城。佛法本无可说，一死执则无事生事，便费尽笔墨矣。总因自己居于疑胎，其为城也，厚逾铁围。果能直下明了，则大地平沉，铁围了不可得矣。（复周孟由昆弟书）</p>
<p>若大通家，则禅净双修，而必以净土为主。若普通人，则亦不必令其遍研深经奥论，但令诸恶莫作，众善奉行，一心念佛求生西方即已。此人不废居家业，而兼修出世法，虽似平常无奇，而其利益不可思议。</p>
<p>良以愚夫愚妇颛蒙念佛，即能潜通佛智，暗合道妙。较比大通家之卜度思量，终日在分别中弄识神者，为益多多也。以故愚夫愚妇念佛易得益，大通家能通身放下，亦易得益。若唯以义理是卜度者，则不得益，或反得病。及未得谓得，流入狂派者有之。（复谢诚明居士书）</p>
<p>净土法门，注重在信愿。有不知者，或求人天福报，或求来生为僧，宏扬佛法，度脱众生。此种心念，要丢得干干净净，若有一丝毫，便不能往生矣。往生，则超凡入圣，了脱生死。不往生，纵一生二生不迷，决难永远不迷。迷则由有修持之福，而所造之业，为可惧耳。恶业既造，恶报自临，求出三途，恐无其日。（复吴慧诒罗慧澍居士书）</p>
<p>念佛一法，要紧在有真信、切愿。有真信切愿，纵未到一心不乱，亦可仗佛慈力，带业往生。若无信愿，纵能心无妄念，亦只是人天福报，以与佛不相应故，故当注重于信愿求生西方也。</p>
<p>真有信愿，妄当自已。傥平日有过头妄想，欲得神通、得名誉、得缘法、得道等，如是完全以妄想为自己本心，越精进勇猛，此种妄想越多越大。若不觉照，永息此妄，则后来还会著魔发狂，岂但妄想而已乎！固宜汲汲息此过头妄想也。</p>
<p>世人多以人情为事，人无不求消灾延寿者，故加念药师佛。实则阿弥陀佛，与十方三世一切诸佛，威神功德，悉皆齐等，非念阿弥陀佛，不能消灾延寿也。（复又真师觉三居士书）</p>
<p>一切凡夫，具有二病，一则狂妄，二则愚痴。狂妄者，谓我本是佛，何须念佛。心净则土净，何须求生净土，此系执理而废事，其弊至拨无因果，坏乱佛法，疑误众生，此人必堕阿鼻地狱，永无出期。以善因而招恶果，诚可怜悯！</p>
<p>愚痴者，谓我系凡夫何敢妄想了生脱死，超凡入圣。不知自己一念心性，与佛无二无别。但以烦恼惑业障蔽，故令即心本具之佛性功德，不能显现。譬如大宝铜镜，经劫蒙尘。智者知是宝镜，愚人认做废物。佛悯众生迷昧自心，教令念佛求生西方者，以最爱惜众生之本有佛性，恐其永远迷失，故令生信发愿，念佛求生西方，庶可亲证此本具佛性。</p>
<p>倘不求生西方，但求消灾，及不失人身。犹如以无价之摩尼宝珠，换取一根糖吃，其人之愚痴可怜，不识好歹，为最第一矣。（复智正居士书）</p>
<p>当兹时世，尚是愚夫愚妇之所行，为有实际。倘高超奇特者，肯将高超奇特放下，其结局必有大高超奇特者在。若不肯放下，则其结局，亦只得高超奇特之虚名，决无高超奇特之实际可得也。</p>
<p>念佛一法，理极高深，事甚平常。欲求心佛相应，第一是志诚恳切，第二是听，反闻念佛声。诚听兼到，昏散自除。（复李觐丹居士书）</p>
<p>汝今之欲求即生西方，此念头也好，然亦只任己之因缘。若特起一种决烈之心，必期于即去，则便成著魔之根，后来之祸，何堪设想？中庸云，君子素其位而行，素患难行乎患难。此行乎患难，汝今当仿而行之，为素疾病烦恼而行乎疾病烦恼。视己为常病之人，则无躁急求愈之心，而一心念佛方能速愈。</p>
<p>见所嗔所爱之眷属，即作此人乃我作功夫之试金石，偏要宜生嗔者不生嗔，宜生爱者不生爱，即所谓转烦恼为菩提，转病苦为安乐也。一心念佛，求速往生，如其一时不能即生，切勿起一念躁急之心，则病苦自能消灭，眷属自能调善，愿深思之。（复周群铮居士书）</p>
<p>玉柱师人极诚实，与（光）同住红螺山半年。彼所说禅净之义，乃只在用功一边说。若谓此义高深玄妙，圆融透彻，则便有违经之咎。净土一法，俾凡夫仗佛慈力带业往生，撇去此义，唯以一念不生，一心不乱相同为事，直是违抗佛经，自立章程，以误初机者。（复谢慧霖居士书）</p>
<p>今之宏法者，通是崖板章程，不知变通。仁王固可护国，讲之殊难领会，念之亦无有多少。若以普门品为救国而讲演，则三岁孩子也会念观世音菩萨。若仁王经，则百千中之一二人矣。如此巨集法，只得巨集法之大名，难得护国之实益，可叹孰甚！（复谢慧霖居士书）</p>
<p>无得居士既有六十老父，何得要出家？使不出家，无由闻法修行，尚有可原。今藩篱大撤，在家人研究修习者其多如林，得利益生西方者，亦常有其事，何得要离亲出家乎？（光）绝不赞成。</p>
<p>按实说，当今修行，还是在家人好。何以故？以一切无碍故。出家人之障碍，比在家人多，是以非真实发道心者，皆成下流坯，无益于法，有玷于佛也。（复唐大圆居士书）</p>
<p>接手书，知阁下卫道之心，极其真切。而彼欲为千古第一高人之地狱种子，极可怜悯也。起信论之伪，非倡于梁任公。乃任公承欧阳竟无之魔说，而据为定论，以显己之博学，而能甄别真伪也。</p>
<p>欧阳竟无乃大我慢魔种。借弘法之名，以求名求利。其以楞严起信为伪造者，乃欲迷无知无识之士大夫，以冀奉己为大法王也。其人借通相宗以傲慢古今。凡台贤诸古德所说，与彼魔见不合，则斥云放屁。而一般聪明人，以彼通相宗，群奉之以为善知识。相宗以二无我为主。彼唯怀一我见，绝无相宗无我气分。而魔媚之人，尚各相信，可哀也！（复李觐丹居士书）<span lang="EN-US"> </span></p>
<p>念佛所见之境，恶境不可怖畏，但摄心正念，其境即消。善境不可欢喜，但摄心正念，必有所得。谓业消智朗，然有浅有深，不可即生满足想。摄心正念，善境或愈显，或即泯，切勿以为念。但使念不离佛，佛不离念即已。</p>
<p>见善境，心地清凉，了无躁妄取著之心，亦不必定是入定。此是了知唯心所现，不是对境无心。不假方便，自得心开，谓此如子忆母之念，即是最上方便，不假借其余之方便。</p>
<p>汝误将不取著，认为扫荡，故有此与建立相反。如子忆母，何可谓之扫荡。圣境若现，知属唯心，取著则非唯心矣。以初心一见圣境，多多不知唯心，故生取著。一生取著，则不是得少为足，便是著魔发狂。故经云，不作圣心，谓己已证，名善境界。若作圣解，即受群邪，著魔发狂。</p>
<p>汝是一不洞事之痴汉，何可将平日用功，与临终地狱相现之著力哀恳相比喻。如孝子平日思亲，虽极恳切，断不可如亲已死之哀痛，不顾身命也。汝且按事相，志诚恳切修。若说理而心实不通，则无益而有损矣。</p>
<p>汝所说者，通是未著魔而欲著魔之话，非防著魔之话。以汝躁妄心，急欲得此境，故反成障碍也。当此大劫，好不志心念佛。而妄想纷飞，论说空话乎。祈死守净土修持，让他人通通成佛去。祈慧察。（复温光熹居士书）</p>
<p>学道之人，凡遇种种不如意事，只可向道上会。逆来顺受，则纵遇危险等事，当时也不至吓得丧志失措。已过，则事过情迁，便如昨梦，何得常存在心，致成怔忡之病。</p>
<p>汝既欲修行，当知一切境缘，悉由宿业所感。又须知至诚念佛，则可转业。吾人不做伤天损德事，怕甚么东西。念佛之人，善神护佑，恶鬼远离，怕甚么东西。汝若常怕，别著怕魔，便有无量劫来之怨家，乘汝之怕心，来恐吓汝。令汝丧心病狂，用报宿怨。且勿谓我尚念佛，恐彼不至如此。不知汝全体正念，归于怕中。其气分与佛相隔，与魔相通。非佛不灵，由汝已失正念，故致念佛不得全分利益耳。（复同影居士书）</p>
<p>某人岂念佛所误乎？以彼心存速证，故得魔鬼附体。从兹妄造谣言，未得谓得，未证谓证。彼之学者，皆以彼为活佛，故彼有百日成佛之说。凡去见者，有时预知其心，有时面受人欺。足知彼之神通，乃魔鬼作用。鬼来则有，鬼去则无。凡亲近彼者，有得心地清净者。有未得谓得，妄自称尊者。亦有发狂不能令愈者。世之矜奇好异者多，故彼得售其技。使一切人皆能恪守本分，则彼之巧技无得而施。（复某居士书）</p>
<p>然今人多半是要体面，凭空造楼阁。有一分半分，便说有百千万分。如某居士录其境界，皆是手笔所做，不是心地所做。佛以妄语，列于根本五戒者，正为防此弊也。若或见言不见，不见言见，乃妄语之流类。若凭空造楼阁，妄说胜境界，即犯大妄语戒。乃未得谓得，未证谓证，其罪甚于杀盗淫百千万亿倍。</p>
<p>其人若不力忏，一气不来，即堕阿鼻地狱。以其能坏乱佛法，疑误众生故也。汝切须慎重。所见之境有一分，不可说一分一，亦不可说九厘九。过说亦罪过，少说亦不可。何以故，以知识未得他心道眼，但能以所言为断耳。</p>
<p>此种境界，向知识说，为证明邪正是非，则无过。若不为证明，唯欲自炫，亦不可。若向一切人说，则有过。除求知识证明外，俱说不得。说之则以后便永不能得此胜境界。此修行人第一大关，而台教中屡言之。</p>
<p>所以近来修行者，多多著魔，皆由以躁妄心，冀胜境界。勿道其境是魔，即其境的是胜境，一生贪著欢喜等心，则便受损不受益矣。况其境未必的确是胜境乎。</p>
<p>倘其人有涵养，无躁妄心，无贪著心，见诸境界，直同未见。既不生欢喜贪著，又不生恐布惊疑。勿道胜境现有益，即魔境现亦有益。何以故，以不被魔转，即能上进故。此语不常对人说，因汝有此种事，固不得不说也。</p>
<p>须知学道人要识其大者。否则得小益，必受大损。勿道此种境界，即真得五通，尚须置之度外，方可得漏尽通。若一贪著，即难上进，或至退堕，不可不知。（复何慧昭居士书）</p>
<p>汝欲（光）令汝圆觉妙心，廓然开悟（此心乃佛所证之心）。寂光真境，常得现前（此境乃佛所居之境）。莲池愿文，虽有此语，切不可发痴欲其即得。若欲即得，必定著魔发狂，佛也不能救矣。</p>
<p>譬如小儿，扶墙而走，尚难不跌倒。而欲飞行长空，遍观四海，岂非梦话？但求往生，即了生死。若欲悟此心，见此境，尚须渐修，方能分悟分见。若圆悟圆见，非成佛不能。汝太不自量，（光）已说破，当以决志求生西方为事。越分欲得，反为堕落魔外之本。（复吴思谦居士书）<span lang="EN-US"> </span></p>
<p>汝真可谓第一狂人，世荣心，如海波汹涌。而又欲立刻风平浪静，澄湛不动。其急欲求不动之心，正是群动之本。又如釜沸，极力加火，以求不沸，其可得乎？（光）与汝所说者，乃息风抽薪之事。汝不详察，尚谓是扬波益沸。岂不大可哀哉？（复温光熹居士书）</p>
<p>但求不堕恶道即已，此言千万不可萌于心，形于口与笔。若有此念，便不得往生。往生全仗决定信愿。存此念，即无决定求生之心，有决定不生之心，其害非小。净土宗旨已失，何能得净土真实利益？</p>
<p>至于一心念佛，誓生极乐，能生不生，皆不作念，至不生亦善，即是远离疑虑之心，乃学宗教家之说大话。若是法身大士，则此语方为实义。然法身大士欲利益凡夫，亦不可说此话。若是博地凡夫，又求生西方，说此话，则是胡说巴道，自误误人，害岂有极。千万不可依从，依之则往生无分。</p>
<p>凡夫往生，全仗至心切念。彼一切付之无念，则何能感应道交？其感应道交者，全由至诚恳切之决定念。证无念者，则可说此话。未证无念说此话，皆成东坡临终之误。可不哀哉！可不痛哉！（复周智茂居士书）</p>
<p>古今许多大英雄豪杰，亦有担荷佛法，极意修持者。亦有博学多闻，毕生不知佛法为何义。亦有概不理会，亦不赞扬，亦不毁谤者。亦有绝不知佛法，而任已意见，妄加诽谤者。又有心中深佩佛法，窃取以雄己之门庭，而又特意诽谤，以阻塞一切人入佛法者。众生知见，变幻离奇，若一思之，不禁令人痛息。</p>
<p>汝等以罹苦，得为入法之导。使事事如意，或恐终身为门外汉，而又自以为所得至极，无有过者也。世间祸福相倚伏，唯在当人之善用心与否耳。（复陈逸轩居士书）</p>
<p>悟道容易，证道甚难。今人多多皆未真悟，依稀仿佛，知其少分。则以为无生死可出，无佛道可成，任心肆意，将来皆为阎罗之囚。至此方知前来之悟，乃误也。</p>
<p>汝能于悟得原无一物之后，审知三毒习气，不易消除。归心净土，以求现生了脱，可谓宿有善根。彼聪明自负，不肯下真实工夫，卒成自欺欺人者何限。愿始终秉此志，与令慈及妻子同念弥陀，同生净土。庶可不虚此生，不虚此遇矣。</p>
<p>千万不可作断灭想。果有不测之祸，无法可设，亦当至诚求佛加被，以期免脱。纵定业难免，亦当一念投诚，即获接引。岂必七日不食方能哉？预存此想，便是著魔之根。（复季国香居士书）</p>
<p>净土法门，乃佛法中之特别法门。一种好高务胜者，每每妄以禅宗求开悟为事。其意在唯心净土，自性弥陀，不以西方极乐世界为然。此种意旨，似乎深奥，实则多半皆成说食数宝之下劣派，切勿效此恶派。都摄六根，净念相继而念，自可决定往生西方。彼唯重理性，不务事修者，乃弄巧成拙，求升反坠之流也。若染此习，则了生脱死，须待驴年。（复顾宗况居士书）</p>
<p>古今聪明人多受聪明祸者，以仗己聪明，或慢人侮圣，或谤佛毁法，或妄生臆见，以期现世之名利，与身后之虚誉耳。不知既无谦德，则天地鬼神皆恶之，而况于人乎？故每每皆成狂妄之流，或归于奸恶一派耳。</p>
<p>若持之以谦，则愈聪明愈有实益。必能穷则独善，达则兼善。况能依佛法之净土法门以自利利人乎！南无，举世皆念纳莫，汝何得要照本音念。念佛功德，无量无边，不让念经功德。减寿以求福寿康宁，何如劝彼念佛吃素，求生西方之为愈乎？ （复宁德晋居士书）</p>
<p>汝书说得很热闹好听，急宜自抑。凡做不到底事，决不肯说。汝把发愿之话，当做平日实行之事，那一样做得到？发愿系所期者远，故无病而有大益。若平日行得到者，则可说。行不到者常说，久则著狂魔。只顾说空话，一毫也不行，若不痛改，定规魔死。</p>
<p>汝之话，说了就会做到还好。说了永世也做不到，向无知之人说，尚能令人或信或不信。向有知识之人说，人将看汝不值半文。汝看各书，尚无择师访友之识见。而求（光）开示，是卖汝真实耶？是显汝狂妄耶？（复德诚居士书）</p>
<p>佛法利益，非凡情所能测度。彼愚人唯知以医药治病，及祷神祈鬼求愈者，皆所谓担麻弃金，背道而驰之流类也。宜善用心，勿以奇特而退堕前功，则将来当更有深益可得也。所言深益，不必在境界感通上求，当在往生西方上认定。</p>
<p>凡念佛人，但宜至诚恳切，一心正念。绝不妄想见佛见境界之事。以心若归一，见佛见境界，皆不至妄生欢喜。遂致得少为足，便成退惰。不见佛不见境界，亦了无所欠。心未归一，急欲见佛见境界。勿道所见是魔境，即真系佛境，以心妄生欢喜，即受损不受益矣。当以至诚念佛为事，勿存见佛见境界之心。（复陈士牧居士书）</p>
<p>汝之清磬摇空，乃静极所现。后知齿舌相击，并非外境所现。有此一知，方不至或生一种希奇玄妙之想。由兹起自矜心，则便非得益之处矣。</p>
<p>所言耳根发音，诸净典不甚提倡者。以净土法门，其要在于信愿行等。此等境界，乃用功人自得之各别境界。善知识何可预先发表？若发表则得益者少，受损者多。</p>
<p>汝净功虽好，于机于教，尚欠阅历，故作此说。若有阅历，即大有所得，亦不疑古人为敛默也。江公望之所示，乃反闻之法。善用之，固能得益。不善用之，或有归禅家专仗自力一门。</p>
<p>凡修行人宜存正念。除佛号外，所有诸念，皆不令生，是谓一心。故金刚经云，凡所有相，皆是虚妄。汝但一心念佛即已，何得妄欲高攀大士耳根圆通？汝须知大士之反闻，并不闻音声，乃闻闻性。故曰反闻闻自性，性成无上道，有声音无声音皆闻。若如汝说，必有音方能闻。吾人念佛，随闻此佛音声，固亦反闻之气分。</p>
<p>切勿以圆通自居。专一以往生自期，则有益无损矣。否则必有从此反令其心，分张于分别法门胜劣一派。而无量无边之真益，断送于此多知多论中矣。（复何慧昭居士书）</p>
<p>佛法利益，岂能以虚名而即得乎哉。念佛必须摄心，使杂念无由而起。若欲摄心，则当谛听。若能字字句句听得清楚，自然心不至于大散。虽不作观，亦同作观。若心不能摄，观境不清，理性不明。妄欲得生上品，任己意以作观，则著魔发狂者多多矣。往生上品，岂作观方能哉？</p>
<p>念至一心，并有大菩提心，又复自行化他，广行六度，谁不能登上品？而以作观为上品之因，亦一往之说也。摄心念，为上中下共修之道。其得益则随人而分大小。作观，则不知所以然者，断断不可盲修，以其或致著魔也。汝果能一心念，岂不许汝生上品哉！（复李吉人居士书）</p>
<p><a name="a09"></a><span style="color:#333399">名号与念佛<span lang="EN-US"></span></span></p>
<p>一句佛号，包括一大藏教，罄无不尽，通宗通教之人，方能作真念佛人。而一无所知、一无所能之人，但止口会说话，亦可为真念佛人。去此两种，则真不真皆在自己努力，依教与否耳。</p>
<p>至于修行净土，有决定不疑之理，何必要问他人之效验。纵举世之人皆无效验，亦不生一念疑心，以佛祖诚言可凭故。若问他人效验，便是信佛言未极，而以人言为定，便是偷心，便不济事。英烈汉子断不致舍佛言而取信人言，自己中心无主，专欲以效验人言为前途导师，可不哀哉！（复永嘉居士书）</p>
<p>念佛宜念六字，或先念六字，至将毕则念四字。始终念四字颇不宜。以南无二字，即皈依，恭敬，顶礼，度我等义。人每图快图多，故多有念四字者。常闻有人主张专修之益，只令人念四字，发愿礼佛，皆云不必，则完全一门外汉。只知自己作功夫，不知求佛慈悲力。净土法门以信愿行三法为宗，彼只在行上讲究，而行又去却礼拜，其行便难十分恳切，久则涉于悠忽浮泛。祈依文钞，勿自任己见，不依净土宗旨。修行人最怕师心自立，常闻之资性固好，见识有偏。专持一佛尚可，废弃礼拜发愿等，则大错大错！临终之瑞相，不必预为期冀。但平时须念佛相应，临终自得随佛往生即已。（复陈飞青居士书）</p>
<p>念佛一法，唯死得下狂妄之见者，方能得益。任凭智同圣人，当悉置之度外，将此一句佛号，当做本命元辰，誓求往生。纵令以死见逼，令其改辙，亦不可得。如此方才算是聪明人，方才能得实益。否则由多知多见，不能决疑，反不如老实头一无知识者，为易得益也。</p>
<p>一句佛号，包括一大藏教，罄无不尽。修净业者，有专修圆修种种不同。譬如顺水扬帆则更为易到。亦如吃饭，但吃一饭，亦可充饥，兼具各蔬，亦非不可。能专念佛，不持咒，则可。若专念佛，破持咒，则不可。况往生咒，系净土法门之助行乎！念佛宜六字，四字亦可。如初念则六字，念至半，或将止，则念四字。若始终不念南无，便为慢易。经中凡有称佛名处，无不皆有南无。（复卓智立居士书）</p>
<p>何以世间念佛人多，真能了生死者少，只以念佛之人，无深信切愿，但求福报，希图来世富贵。不知希图来世富贵，譬如仰天射箭，力尽则还，非但无益，且有损也。念佛者，断不可存福报之心，当以猛利直前，往生西方，为了脱生死之妙法。</p>
<p>故彻悟禅师云，‘真为生死，发菩提心，以深信愿，持佛名号’十六字，为念佛法门一大纲宗。又云‘一句弥陀，我佛心要，竖彻五时，横赅八教’，甚哉！一句弥陀，微妙难思，惟佛与佛，知其究竟，等觉以还，尚有未尽，所谓菩萨少分知，若我辈凡夫，尤当信而行之。（净土法门说要）</p>
<p>净土法门，三根普被，未成佛前皆当修习。我辈既不能断惑证真，仗自力了生死，若再不以念佛求生西方为志事，则纵有所修，皆归人天福报，欲了生死，当在驴年。</p>
<p>时值末法，人根陋劣，唯念佛一法，最为当机。有许多人凡所祈祷，皆以人不能尽念诵之经咒为事，不知阿弥陀佛万德洪名，持之尚可成佛，岂不能消灾乎！办莲社，做祈祷，当以念佛念观音为主，则利益大矣。又莲社多固好，多而滥则不好，切勿以多为事，以致滥漫混杂，则功不敌过矣。（复德培居士书）</p>
<p>一心念佛，决志求生西方，任何知识令修他法，均不改此志。念佛极愿寂静，颇不合宜。有此厌喧之病，现已发现病相。若仍如此，久后则无可救药矣。当静闹一如，在静亦不怕有闹来，在闹时我心仍静，而不生憎恶，则无惊厌魔事发生。若不速改，后当发狂。</p>
<p>念佛发悲痛，亦是善相，切不可常常如是。若常令如是，必著悲魔。悲魔既著，终日悲痛，或致痛死。此种皆由不善用心所致。顶门痛痒，皆提神过甚，心火上炎所致。当一心静念，普为一乡宣说，常在稠人中念，则此种惊怖心痛痒事，均可日见消灭矣。（复刘慧焯居士书）</p>
<p>若云念佛，但恐汝不真心，若真发了生死心，则人多也不至有妨。以念佛只一句，纵然打差，亦打不掉。倘汝心不讨厌，则固无甚障碍。汝心若生厌，则便一刻难过矣。不能舍家觅静处念佛，何得请我决断，岂非以此为戏乎！</p>
<p>汝果能劝老亲，劝妻子同修净业，岂不如汝独住静处念佛乎！又人情应酬，汝果以修行从简从略，人必不至见怪，或迫不得已，略为应酬，可省则省，有何不可。居尘学道，若修别种法门，则诚难得益。若修念佛，则实为稳当之极。但以汝之无事生事之妄想太多，勿道未得静处难得益，即得静处亦难得益。（复李慧实居士书）</p>
<p>持佛号时，杂念纷飞，此是多知多见，心无正念之现象。欲此种境象不现，唯专心痛念自己将欲命终，唯恐即堕恶道，励志念佛。了不起他种念头，久则自可澄清。（复丁普静居士书）</p>
<p>懈怠，由于不详审未来之苦。倘能详审以思，断不至长时懈怠。至于事牵，亦属浮泛之遮护语，非实情也。今为一喻，如孝子思亲，虽与人百凡应酬，其心中常常有思亲之念，不能暂忘。又如贪淫之人，常想美女，彼虽终日各有事业，而心中想美女之心，不能一刻相忘。汝能若临阵之欲脱苦，孝子之思亲，淫士之恋女，则一切时一切处，均能念佛，不能间断矣。（复智正居士书）</p>
<p>一句南无阿弥陀佛，只要念得熟，成佛尚有余裕，不学密法，又有何憾？</p>
<p>一日念佛三十万，则是意根舌根俱利。然不可徒羡其所念多，当致力于都摄六根，净念相继而已。又今之泛泛然修行者，多多皆是不修实行，止徒虚名。（光）曾见许多日课十万弥陀者，皆属虚张声势，以自诳诳人耳。此种习气，染之则徒劳无功，小则无而为有，大则以凡滥圣，非徒无功，其罪有不可尽言者。（复周群铮居士书）</p>
<p>坐久不觉久，念久不觉久，此系心静神凝所致，但不可以此为得。从兹努力做功夫，自可上进。若以此为得，则即此亦不得矣，况上进乎？持咒昏沉，念佛；念佛昏沉，持咒，此系意识随妄心、正念转变而现。初修者固多有此，若功夫有把持，庶可不致颠倒错乱矣。然此颠倒错乱，犹属功夫所使。设无功夫，则此糊里糊涂之念亦不可得，况明白不错乎！</p>
<p>般舟三昧非今人所能行，汝作此说，其好高务胜耶？抑真为生死耶？如真为生死，当依凡夫通行之法。若薄地凡夫，妄拟效过量圣人所行之法，则必至著魔退道。且请息此念，庶可得益耳。（复恒惭法师书）</p>
<p>所言作事不忘念佛，此系念心纯熟之相，何可名昏沉，归于无记。然亦非无念而念，但系无念而念之气分。若即认此为无念而念，则有类于钻木见烟，而谓得火，即便息钻，火便无由可得矣。然须专精用功，且莫学今之好高务胜，见异思迁者，则将来之益，自可有不思议处。然此是行门中事，信愿门中，尤宜致力，庶可决定深得念佛之实益，若效他宗，专以功夫为事，弃信愿而不讲，则便成仗自力之法门，其失大矣。（复李觐丹居士书）</p>
<p>但当通身放下，并将躁妄之急欲得益之心放下，则自可得益矣，否则或恐著魔。凡著魔者，皆由躁妄之心所致耳。佛法要义，在无执著心。若预先存一死执著得种种境界利益之心，便含魔胎。若心中空空洞洞，除一句佛外，别无一念可得，则庶可有得矣。（复明道法师书）</p>
<p>修净业人，以真信切愿为本。能念到一心不乱，则甚好。切不可存未得一心不乱，便不能生之心。若常存此想，得则可。不得，则由常存不得生之心，便与佛不相应矣。</p>
<p>荐亲，只期往生西方，何问落于何道，此意似好，实为障碍。以人之神识，随业所转。汝以至诚心为母念佛，仗佛力故即可往生，问落处，便是作未往生想也。（复何希净居士书）</p>
<p>初学佛只可认真念佛，洞得的也随他去，洞不得的也随他去，庶不致耽搁工夫。凡修持总以简略为宜，若所念太多，反不如专念一种为得也。</p>
<p>须知念佛根本道理，是要人生信发愿，求生西方，了生脱死。不可只发求世间富乐，不求生西方。能一心念佛，求生西方，世间灾难，亦可消灭。非念佛不能消灭灾难也。（复宁德晋居士书）</p>
<p>念佛之法重在信愿，信愿真切，虽未能心中清净，亦得往生。何以故？以心中有佛为能感，故致弥陀即能应耳。如江海中水，未能了无动相，但无狂风巨浪，则中天明月，即得了了影现矣。感应道交，如母子相忆，彼专重自力，不仗佛力者，由于不知此义故也。（复黄涵之居士书）</p>
<p>唯止念佛，不生信不发愿求生，乃禅家以念佛作话头用者，非净土宗信愿行三并行之法也。无信愿念佛虽较参禅看话头功德大，然自未断惑，自力不能了脱，又无信愿，不能蒙佛接引了脱，犹是仗自力之通途法门，其证道也，大非容易。</p>
<p>且勿谓信愿求生为卑劣，净土诸大菩萨祖师，所有言教皆示信愿求生，何不按佛祖之成规乎！终日终年终身念佛之人，岂可于佛不行礼敬？十大愿王，礼敬居首；善导专修，身业专礼，口业专称，意业专念，念至其极，则心佛外佛一如不二，其证道也，非自力证道之所能比也。古人谓劣夫乘轮宝力，一日可以遍游四大部洲，何得以念佛之特别法门，修通途之自力观行？（复法海大师书）</p>
<p>既信净土法门，何不于此法中死心做去。而修返闻数息唯识等观？此各种法，均是大乘法门，然皆属自力，未可与仗佛力之法门论其利益也。</p>
<p>今既发心念佛，当以心佛相应，生前得一心不乱，报尽登极乐上品为志事，不必求其大彻大悟，明心见性也。宗门以开悟为事，净宗以往生为事。开悟而不往生者，百有九十，往生而不开悟者，万无有一。此义认不准，或致因求悟而反不以往生为事，则其误大矣。</p>
<p>今修念佛法门，当依大势至菩萨所示，如子忆母之诚心，修都摄六根，净念相继之实行。果能死尽偷心，则一心不乱，念佛三昧，或可即得。然念佛三昧，乃三昧中王，且勿视为易易，纵不即得，当亦相去不远矣。（复张曙蕉居士书）</p>
<p>龙舒文，令念三十六万亿一十一万九千五百同名同号阿弥陀佛，此事当从用工上论，不当从多少上论。</p>
<p>此一句，若单念六字佛号，虽日念十万，念满百年，也不及此一句之数。然则念六字者，念一生，不及念一句。而念一句者，纵有信愿，未必即能往生。念一生，而有信愿者，决定可以往生。且依诸祖成规，念六字名号，切勿以多少计。须知阿弥陀佛，是法界藏身，即此一名，即圆摄十方三世一切佛号，何止三十六万亿一十一万九千五百耶！（复陈其昌居士书）</p>
<p>须知净土法门，以信愿念佛求生西方为宗旨。世人每每以此为平常无奇，遂以宗门参究之法为殊胜，而注重于开悟，不注重信愿求生。美其名。曰禅净双修；究其实，则完全是无禅无净土。</p>
<p>何以言之，不到大彻大悟，不名有禅。今之参禅者，谁是真到大彻大悟地位？由注重于参，遂将西方依正庄严，通通会归自心，则信愿求生之念毫无。虽名之曰念佛，实则与念佛之道相反。</p>
<p>或又高张其辞曰念实相佛。实相，虽为诸法之本，凡夫业障深重，何能做到？弄到归宗，禅也靠不住，净也靠不住！（复张纯一居士书）</p>
<p>念佛，能按时念亦好。否则镇日随便，不分行住坐卧，总以念佛为事。然须生信、发愿、求生西方，万不可求来生福报。若求来生福报，即是破戒违法。以念佛法门乃是教人求生西方的法门。念佛不求生西方，又要求来生，是不遵佛教。此是佛教人必定要依之法，汝不肯依，故名破戒违法。（复传德师书）</p>
<p>念佛法门注重信愿，有信愿未得一心，亦可往生。得一心，若无信愿，亦不得往生。世人多多注重一心，不注重信愿，已是失其扼要。而复又生一既未得一心，恐不得往生之疑，则完全与真信切愿相反矣。</p>
<p>此种想念，似乎是好想念，实则由此而益加信愿，以致一心，则是好想念。若由因不得一心，常存一不能往生之心，则成坏想念矣，不可不知。欲得摄心归一，第一要为生死心切，第二要恳切至诚，第三要著实从心中念，勿只滑口读过。（复朱德大居士书）</p>
<p>念佛最初之亲切，如贫人乍食美味，不知有多少香美。及食之久久，亦平常无奇。但不以此平淡为非，久之必有进益，固不必以此为歉。</p>
<p>汝切莫在念而无念，不念而念上著脚，此境乃做到极处之境界。若未至极处，必成懈怠。所宜致力者，唯在于诚一纯笃。若夹杂禅机，稍有见处，众生根浅，便视此为最劣，视彼为最胜。若不按实事修，则或致彼魔外亦复借口。</p>
<p>汝欲开悟，岂须用参究功夫，但能念到念极情忘时，自可开悟，即不悟亦无所碍。须知有信愿，不悟亦可往生。得悟无信愿，仍是六道轮回中人。汝欲舍坦途而趋险道，是尚得谓之知净土法门乎？（复郑慧洪居士书）</p>
<p>因闻佛语，遂持长斋，可知宿因深厚；废弃前功，意欲出家，可知道眼昏蒙。如来说法，恒顺众生，遇父言慈，遇子言孝，外尽人伦，内消情虑，使复本有真心，是名为佛弟子，岂在两根头发上论也。</p>
<p>竭力学道，研究净土经论，以净土法门谕亲，以净土法门教子，及诸亲识。正以生死事大，深宜痛恤我后。不必另择一所，即家庭便是道场，以父母兄弟妻子朋友亲戚，尽作法眷。自行化他，口劝身率，使其同归净域，尽出苦轮，可谓戴发高僧，居家佛子矣。（复泰顺林介生居士书）</p>
<p>出家专修之说，（光）绝不以为然。以阁下才智足以宏法，率其家人同修净业，是为两得其益。若依出家，家人困苦，必起谤法之心。是未能自利，先害家人，忍为之乎？</p>
<p>佛法无一人不堪修，亦无一人不能修。但能念念知不修净业生西方，则长劫轮回莫之能出。以兹自愍愍他，自伤伤他，大声疾呼！俾近而家人，远而世人，同修此道，其利益较之唯求自了者，何止天地悬隔也！（复骆季和居士书）</p>
<p>凡修行人当在自己家中修，不必定到林中修。若皆到林中修，何有此大屋可容，人多则林中缴用多，诸人奔走辛苦，家中诸事，或有顾不到处。所有居士林、净业社不过作一提倡之机关耳。</p>
<p>至于修持法门，固无高下，禅律密净，皆是了生死之大法。然末世众生份上论，则非修净土法门，决难现生了脱。以余法门，皆仗自力，薄地凡夫，障深慧浅，善根微薄，寿命短促，欲仗自力，竖出三界，譬如沙子一粒，入水即沈。若以数万斤大石装于船上，石虽重大，因有船载，可以不沈。可见自力佛力之难易！念佛法门，全仗佛力，欲了生死，即须念佛，横超三界，接引往生。（复周志诚居士书）</p>
<p>今凡欲建立法化，先须张罗建筑，则吃力不小。俾彼小人效之以取利，富家畏之以远避。若遇一切人，但教以各尽伦常，诸恶莫作，众善奉行，戒杀放生，吃素念佛；则泯而无迹，彼此不妨职业，不耗钱财。似乎人之受化易，而己之担负轻，而佛法之流行，又易普遍也。</p>
<p>上而清庙明堂，下而水边林下，得其可语之人，即以此事相劝。文潞公发十万人念佛求生西方之愿，以结莲社。吾谓一人以至无量人，俱当以令生西方，何定限以十万也？（复唐大圆居士书）</p>
<p>净土宗旨当生真信，发切愿，志诚恳切，念佛名号。勿用观心念法，当用摄心念法。楞严经大势至菩萨说：都摄六根，净念相继，得三摩地，斯为第一。三摩地，亦三昧之别名，此云正定，亦云正受。正定者，心安住于佛号中，不复外驰之谓。正受者，心所纳受，唯佛号功德之境缘，一切境缘皆不可得也。能真都摄六根而念，决定业障消除，善根增长。不须观心，而心自清净明了。</p>
<p>观心之法，乃教家修观之法，念佛之人不甚合机。都摄六根，净念相继，乃普被上中下，若圣若凡，一切机之无上妙法也。（复杨炜章居士书）</p>
<p>夫念佛一声，漱口三日，与佛之一字，吾不喜闻，及以佛佛为人，以念佛报恩，以阿弥陀佛为十方诸佛师，皆是指归本分之转语。若将前之二语，认做实话而实行之，必至谤佛谤法谤僧，永堕恶道。若将后之三语，认做实话而实行之，必至业尽情空，现生证圣，往生上品，渐致成佛。</p>
<p>此二种话，各禅书均一齐同录，前二语，凡一切人皆常提倡。后三语，吾数十年来，未见一人言及一句者。前后所说，皆归本分。前二句，纵会得赵州意也不过开悟而已，其去生死尚大远在。后三句，纵不会赵州之意，其利益比会得赵州之意更大。以虽不会赵州之祖意，乃尊如来金口诚言之佛教。（复广慧和尚书）</p>
<p>保病荐亡，今人率以诵经拜忏做水陆为事。（光）与知友言，皆令念佛。以念佛利益，多于诵经拜忏做水陆多多矣。何以故？诵经则不识字者不能诵，即识字而快如流水，稍钝之口舌亦不能诵。懒坯虽能，亦不肯诵，则成有名无实矣。拜忏做水陆，亦可例推。</p>
<p>念佛则无一人不能念者。即懒坯不肯念，而大家一口同音念，彼不塞其耳，则一句佛号，固已历历明明灌于心中，虽不念，与念亦无异也。如染香人，身有香气，非特欲香，有不期然而然者。为亲眷保安荐亡者，皆不可不知。（复黄涵之居士书）</p>
<p>净土法门修持法则，常当如子忆母，行住坐卧，语默周旋，一句佛号，绵绵密密，任何事缘，不令间断，都摄六根，净念相继。能如是者，决定往生。</p>
<p>又须心念仁恕，气象浑穆。忍人所不能忍，行人所不能行，代人之劳，成人之美，常思己过，莫论人非。等觉菩萨二六时中，礼十方佛，忏除宿业，况在凡地，常当惭愧，何敢自恃！</p>
<p>若自恃者，纵有修持，皆属魔业。如是之人，切勿亲近，免致日久，与之俱化。直须守定宗旨，不随经教，及善知识语言所转，舍此别修也。此之法门乃十方三世一切诸佛上成佛道，下化众生，成始成终之总持法门。（净土指要）</p>
<p>净土法门，犹如大海。长江大河亦入，杯水滴水亦入。证齐诸佛者，尚求往生；五逆十恶者，亦预末品。何得以得一心及三昧，而拒其未得者？但取法乎上，仅得其中，自己决志求生，唯当企及于此。若谓非此决不得生，是又自立科条，不依佛说矣。净土三经自古流通，并行愿品为四经，岂可谓不奉为圭臬乎！</p>
<p>今之修净业者，多皆不知宗旨，但依事相，与而言之，亦可云净宗中人，夺而言之，实百有九十九，皆属无禅无净土，何得以此等人为准。但以小本文简义丰，故列于日诵，余则随人受持有异耳。念佛人但能真切念佛，自可仗佛慈力，免彼刀兵水火。即宿业所牵及转地狱重报，作现生轻报，偶罹此殃，但于平日有真切信愿，定于此时蒙佛接引。（复永嘉居士书）</p>
<p>欲生净土，须先认清宗旨。普通修持，无不以开悟为希冀。而开悟一事，亦非易易。若之净土宗旨，决不预期开悟。若不注重信愿，开悟亦难了脱。若能一心念佛，不悟亦可往生。</p>
<p>汝谓纵具厌秽之情，未识自性奚若，是志在开悟也。开悟而有信愿，是为禅净双修，最为高上。然世决少真开悟者。何谓真开悟？即所谓明心见性，乃于自心中彻底明了，非只会说而已。会说不名开悟，且勿误会。</p>
<p>真到明心见性地位，尚须信愿念佛，求生西方。世人凡求开悟者，皆不注重于信愿求生，而欲以此依稀彷佛之悟了生死，则是自误误人！固不如老实念佛者为稳当也。（复方家范居士书）</p>
<p>勿以小得为足，勿以小过为无碍；勿以自性弥陀为究竟，而不念西方弥陀；勿唯祈佛之默佑，而不于自己所感于佛之心中认真以行。（复卓人居士书）</p>
<p>念佛欲得一心，必须发真实心，为了生死，不为得世人谓我真实修行之名。念时必须字字句句，从心而发，从口而出，从耳而入。一句如是，百千万句亦如是，能如是，则妄念无由而起，心佛自可相契矣。</p>
<p>又须善于用心，勿致过为执著，或致身心不安，或致起魔事。当以都摄六根，净念相继，以期一心不乱为决定主宰。于未得一心前，断断不萌见佛之念。能得一心则心与道合，心与佛合，欲见即可顿见，不见亦了无所碍。倘急欲见佛，心念纷飞，欲见佛之念，固结胸襟，便成修行大病。</p>
<p>但能一心，何须预计见佛与否。一心之后，自见臧否，不见固能功夫上进，即见更加息心专修，断无误会之咎，唯有胜进之益。（复周群铮居士书）</p>
<p>所言大祸临头，功行浅薄，无有把握，或恐惧失心，打失正念者，但须在深信佛力、法力、自性功德力、至诚持诵力，均不可思议。勿道无祸，即有大祸，断不致即失心耳，以有此诸力加被也。</p>
<p>凡人须素位而行，则不至因境遇不好，遂致失心。凡因境遇不好失心者，皆都无深信力，而兼有顾念前境，不能放下所致。如被难之时，只思所以逃避之法，于诸不能料理者，概不能萦怀。以萦怀不释，有损无益，故曰，素患难行乎患难，君子无入而不自得焉。吾人靠到一句佛，越苦越认真念，决不至有失心无措之虞。（复俞慧郁居士书）</p>
<p>既有宿业婴恶疾，当吃素念佛，为宿世怨家做超度事。所言超度，亦不必请僧作佛事，但自己认真恳切至诚念佛，及念观音耳。且勿谓只念一佛一菩萨，便可愈病乎？须知念佛为佛法中最圆顿直捷之法，其利益超过一切法门，但以心之诚不诚为差等，非法有或灵不灵也。（复湘阴黄颂平居士书）</p>
<p>买物放生，若依究竟自愍愍他而论，固当埋之，不可仍倒于水中，以死物浮水，究非善策。若谓已死，与家人食，并施与贫人，亦无不可。当令食者多多为彼念佛，以此是放生物，否则食之有罪过。若能为彼念佛，则彼此各有利益。以此相劝，亦能诱彼食者少种善根。</p>
<p>即非放生物，本属自己办来食料，为其念佛，亦于彼此各有利益。汝崖板如此，谓已说归依念佛者，便吃不得，则是令食肉者概勿念佛也。</p>
<p>彼食肉者，贪心所使，欲令勿食，当从因果报应及被杀之生苦痛怨结上说，则易于动人。若但辨明是净非净，乃其末事。而且彼既要吃，那论涉及非净之事。</p>
<p>若汝所作之一人放生，十家获益，及此非三净说，乃讲家支离琐碎之义。有信心者，尚生善心。无信心者，或更诽谤。汝但至心念佛，为彼屠者及所屠之物作超脱计，则有大利益。（复周群铮居士书）</p>
<p>当此危险世道，宜放开心胸眼界，努力修持净业。所有吉凶祸福，悉不计虑，随缘应变。纵大祸临头，亦当想及同罹此祸之人，不知有几千万亿。于无可如何中，尚有阿弥陀佛观世音菩萨，可以恃怙，有何可畏。以念佛念观世音，作为无畏之据。放开心量，勿预恐吓。则病自痊愈，身自安乐矣。若不知此义，则是未遇危境，自己先陷于危中，虽佛菩萨亦莫能救。所以君子素患难行乎患难，故能无入而不自得焉。（复同影居士书）</p>
<p>念佛一事，固贵纯一无间。所以一切时，一切处，均宜念。诵经则不能如念佛之常不间断。持名若至其极，则不作观，而净境亦可具现。倘工夫不纯，妄欲见圣境者，或有著魔之虞。所以古德多多皆主持名，以下手易而成功高故也。</p>
<p>凡念佛人，于一切时，一切处，俱宜将一句佛号，默持于心。若衣冠整齐，地方洁净，则声默均可。若未能如是，则只可心中默持。</p>
<p>至于女人生儿子时，则须出声念南无观世音菩萨，决定可以无有产难等苦。有谓此时裸露不净，念则获罪，此系不知经常达变之道。</p>
<p>菩萨以度苦为心。譬如儿女堕于水火，呼父母以求救援。 断不至父母以身体不洁净，衣冠不整齐，而不肯垂救也。（复马宗道居士书）</p>
<p>念佛须音声高低适中，缓急合宜。若高声如赶贼之猛烈，始则心火上炎，或至吐血，以成不治之病。须心中念得清楚，口中念得清楚，耳中听得清楚。即默念，亦须常听。以心一起念，即有声相。自己之耳，听自己心中之声，固明明了了也。勿起坏念头，又何有心热如火之恶感乎？（复吴思谦居士书）</p>
<p>夫念佛一事，当随各人力量，随便出声默念，大声小声，皆无不可。何得一向大声念，致令伤气受病耶。然汝此大病，虽由伤气而起，实无量劫来业力所现。以汝精进念佛之故，逐转后报为现报，转重报为轻报。即此一病，不知消几何劫数三途恶道之罪。佛力难思，佛恩难报，当生大庆幸，生大惭愧，生大净信。以净土一法，自行化他。俾家中眷属，与一切有缘者，同生西方。（复刘智空居士书）</p>
<p>在家人虽可随意自立章程，然不可有几起几落之紊乱无章也。凡修持总以简略为宜，若所念太多，反不如专念一种为得也。</p>
<p>惟现在人民，无日不在水深火热中，宜加念观世音菩萨若干。或另作一时，或于当课念佛后，接念观音若干声。然后各菩萨或三称，或各十称皆可。至于教初发心人，益以简略为妙。</p>
<p>须知念佛根本道理，是要人生信发愿，求生西方，了脱生死。不可只发求世间富乐，不求生西方。能一心念佛，求生西方，世间灾难，亦可消灭。非念佛不能消灭灾难也。观世音菩萨，接引众生，往生西方。念观世音，亦须先求消除灾难。正求往生西方。宜与有缘者说，各各敦伦尽分，闲邪存诚，诸恶莫作，众善奉行，志诚念佛及观世音，或可转宿业而得不罹种种天灾人祸之苦厄也。（复宁德晋居士书）</p>
<p>所言念佛念观音，均能消灾免难，平时宜多念佛，少念观音。遇患难，宜专念观音。以观音悲心甚切，与此方众生宿缘深故。不可见作此说，便谓佛之慈悲，不及观音。须知观音乃代佛垂慈救苦者。即释迦佛在世时，亦尝令苦难众生念观音，况吾辈凡夫乎？（复宁德晋居士书）</p>
<p>常念恭敬观世音菩萨，乃常念常恭敬。常字贯下恭敬，何可作朗念恭敬观世音菩萨乎？</p>
<p>须知南无二字，即是皈依顶礼，恭敬，度我等义。一心念佛，无事不办。而观音慈悲寻声救苦，当此极苦之时，令念观音，校彼令念佛，尤易生信。以佛之威神，人多不知。经中于救苦救难之事，绝少发挥。观音救苦救难之事，则大乘经中屡屡发挥。如法华经，普门品，楞严经，第二十五观音耳根圆通章，华严经，善财参观音章，大悲经，则专说大悲咒，及观音救苦之事，悲华经，说观音因地发愿救苦之事，其他经中说者甚多。因此因缘，世无不知观音救苦救难者。</p>
<p>当此大劫，令上等人念佛则易。下等人以经中未曾说及，或不生信，故令念观音也。汝何可以佛与菩萨果位神通等校量乎？</p>
<p>须知观音与我世界有大因缘。乃于无量劫前，久已成佛，号正法明。但以慈悲心重，不离寂光，垂形九界，以行救济耳。况示迹为阿弥陀佛法王子。如民众欲求皇帝恩泽，即向太子求耳。念观音发愿求生西方，亦可满愿。以弥陀观音同一度生之事，非有二义也。（复宁德晋居士书）</p>
<p>遗传之病，亦宿业所感。当至诚恳切念佛及观音圣号，当可即愈，而不复遗传矣。</p>
<p>所言解脱之门，唯有信愿念佛，求生西方一法。此系仗佛力了生死法门，即生可以做到。若不专修此法，修其他种种法门者，非博地凡夫一生两生所做得到。吾人从无始来，至今尚在生死轮回中者，皆因其中未遇净土法门。或遇而不修所致也。今幸遇之，切勿错过。</p>
<p>信愿行三法，为净土正宗。第一要有真信。有真信，必定有真愿真行。否则不名真信。念佛一法，尚能超凡入圣。况遗传病有不即愈乎？（复琳圃居士书）</p>
<p>白居易云，余年七十一，不复事吟哦，看经费眼力，作福畏奔波，何以度心眼，一句阿弥陀，行也阿弥陀，坐也阿弥陀，假饶忙似箭，不废阿弥陀，日暮而途远，吾生已磋跎，旦夕清净心，但念阿弥陀，达人应笑我，多却阿弥陀，达又作甚么，不达又如何，普愿法界众，同念阿弥陀。（复方耀廷居士书）</p>
<p>佛法广大，虽登地菩萨，不能尽知。然欲得实益，只此一句南无阿弥陀佛，便可出生死，证涅槃，圆成佛道。我等下根凡夫，非从极约之法门做，则只成种善根而已。欲得现生就了生死，梦也梦不著。</p>
<p>念佛法门，如如意宝珠，能随人意，雨一切宝。但能恳切至诚念佛，自然消除罪，增长善根。超度先亡，俱生西方。何不可云仗佛慈力，往生西方。（复陈莲英居士书）</p>
<p>念佛以志诚为主。若志诚，则不会大散。当用随念随听之法。掏珠不过为防懈怠，掏之有碍，则不必掏。随念随听，比随息好。当云随息，不可云数息。则但念得清清楚楚，听得清清楚楚即已。但依我说，决无有误 （复周寿超居士书）</p>
<p>今之世道，乃患难世道。虽曰念佛能灭宿业，然须生大惭愧，生大怖畏。转众生之损人利己心，行菩萨之普利众生行。则若宿业若现业，皆被此大菩提心中之佛号光明，为之消灭净尽也。</p>
<p>若前生及昔日曾作大业。今虽止恶，未能力修众善。及但泛泛然念佛。则功过不相敌，固难免或罹恶报耳。非念佛之功虚弃也。以未发菩提心，特以恶业广大，不能相掩耳。倘能发大菩提心，则如杲日当空，霜露立消。</p>
<p>念佛法门，以信愿行三法为宗。以菩提心为根本。以是心作佛，是心是佛，为因该果海，果彻因源之实义。以都摄六根，净念相继，为下手最切要之工夫。由是而行，再能以四弘誓愿，常不离心。则心与佛合，心与道合。现生即入圣流，临终直登上品，庶可不负此生矣。（复康寄遥居士书）</p>
<p>一句阿弥陀佛，即佛所证之无上菩提觉道。吾人若能以此名号自熏。久而久之，即能与佛气分相同。况此一句，无一人不能念。即或懒惰懈怠不肯念，闻大家念佛音声，亦有利益。两两比较，故胜于念经多多矣。</p>
<p>以念佛最极简便。即不念佛者，闻佛音声，一历耳根，即种善根。由此一句佛号，灌入八识田中，将来遇缘即发。设使怨鬼恶病逼迫，念佛便能却之。所以凡具信心念佛的人，应当以此普劝修持。不独家人父子，应当劝导。即一切有缘之人，亦当如是劝导也。（净业社开示法语）</p>
<p><a name="a10"></a><span style="color:#333399">故乡风月<span lang="EN-US"></span></span></p>
<p>（光）大约不久了，故将已了者了之，不能了者亦了之。（光）死，绝不与现在僧相同，瞎张罗，送讣文，开吊，求题跋，敛些大粪堆在头上以为荣。好好的佛法，就教好名而恶实的弄得糟透了。吾人不能矫正时弊，何敢跟到敛大粪的一堆人凑热闹，以教一切人为自己多多的敛些。意欲流芳百世，而不知其实在遗臭万年也。</p>
<p>（光）无实德，若颂扬（光），即是敛大粪向（光）头上堆，祈与一切有缘者说之。（光）自民六年渐忙，忙得不了。只为别人忙，自己功夫荒废了，倘阿弥陀佛垂慈接引，千足万足！（复德森法师书）</p>
<p>死固有所不免，当与熟悉者说。（光）死仍照常为自己念佛，不须为（光）念。何以故，以尚不与自己念，即为（光）念，也不济事。果真为自己念，不为（光）念，（光）反得大利益。是故无论何人何事，都要将有大利益的事认真做，则一切空套子、假面具都成真实功德，真实人方是佛弟子。（复德森法师书）</p>
<p>古云：纵然生到非非想，不如西方归去来。果能老实念佛，乘弥陀之愿船，归极乐净土家乡，是可预卜。此乃千经万论，处处指归。若不此是归，定如贫子，不识故土，不忆慈父，而甘漂泊他乡，以转于沟壑也。若不拟不议，一心归去，始知自性本来清净，又何处求归相、净相耶？古又云；自是不归归便得，故乡风月有谁争。归净归净，念兹在兹！（复于归净居士书）</p>
<p>修行人须知娑婆苦，极乐乐；要愿离娑婆苦，愿得极乐乐。不可求人天福报，譬如处牢狱之求归家乡；然娑婆世界，乃一大牢狱也。极乐世界，方是好家乡。古人诗云，自是不归归便得，故乡风月有谁争。诸君果能一心念佛，求生西方，西方有谁争哉？要归家乡，不可犹豫，谓再过几年，则不能与佛相应，至诚恳到、真信切愿即是西方种子。</p>
<p>盖净土一门，以信愿行三法为宗，如鼎三足，缺一不可。或专崇行持，而不尚信愿，则执理废事，乃属自力法门。与专以自性唯心，而不仗佛力之执理废事，同一过失。所以蕅益大师云，得生与否，全由信愿之有无，品位高下，全由持名之深浅。笃哉斯论，不可不知。（上海法藏寺念佛开示）</p>
<p>修西方人，今日死也好，再活一百二十岁死也好。一切任彼前业，不去妄生计校，倘信愿真切，报终命尽，便即神超净域，业谢尘劳，莲开九品之花，佛授一生之计矣。</p>
<p>当须发决定心，临终定欲往生西方，且莫说碌碌庸人之身，不愿更受，即为人天王身，及出家为僧，一闻千悟得大总持大宏法化，普利众生之高僧身，亦视之若毒荼罪薮，决定不生一念欲受之心，如是决定，则己之信愿行，方能感佛，佛之誓愿，方能摄受，感应道交，蒙佛接引，直登九品，永出轮回矣。（复高邵麟居士书）</p>
<p>若未生净土以前，纵令授以人天王位，亦当视作堕落因缘，了无一念冀慕之想。及来生转女为男，童真出家，一闻千悟，得大总持，亦当视作纡曲修途，了无一念希望之心。为欲临命终时，蒙佛接引，往生西方。既得往生，则了脱生死，超凡入圣，位居不退，忍证无生，回视人天王等，及出家为僧，不知净土，修余法门，历劫辛勤莫由解脱者，如萤火之与杲日，蚁垤之与泰山矣。可胜悲哉！可胜悼哉！</p>
<p>以故修净土人断断不可求来生人天福乐，及来生出家为僧等，若有丝毫求来生心，便非真信切愿，便与弥陀誓愿间隔，不能感应道交，蒙佛接引矣。（复徐福贤居士书）</p>
<p>极乐世界乃阿弥陀佛彻证自心本具之佛性，随心所现不思议称性庄严之世界，故其乐无有穷尽之时期。譬如虚空，宽廓广大，包含一切森罗万象。世界虽数数成，数数坏，而虚空毕竟无所增减。</p>
<p>汝以世间之乐，难极乐之乐。极乐之乐，汝未能见，虚空汝虽未能全见，当天地之间之虚空，汝曾见过改变否？须知一切众生皆具佛性，故佛令人念佛求生西方，以仗阿弥陀佛之大慈悲愿力，亦得受用此不生不灭之乐，以根身则莲花化生，无生老病死之苦，世界则称性功德所现，无成住坏空之变，虽圣人亦有所不知，况以世间生灭之法疑之乎！（复冯不疚书）</p>
<p>念佛之人，当存即得往生之心。若未到报满，亦只可任缘。倘刻期欲生，若功夫成熟，则固无碍。否则只此求心，便成魔根。倘此妄念结成莫解之团，则险不可言。</p>
<p>尽报投诚，乃吾人所应遵之道。灭寿取证，实戒经所深呵之言。（梵网经后偈云：计我著相者，不能生是法，灭寿取证者，亦非下种处）但当尽敬尽诚求速生，不当刻期定欲即生。学道之人，心不可偏执，偏执或致丧心病狂。则不唯无益，而又害之矣。</p>
<p>净业若熟，今日即生更好，若未熟，即欲往生，便成揠苗助长。诚恐魔事一起，不但自己不能往生，且令无知咸退信心，谓念佛有损无益，某人即是殷鉴，则其害实非浅鲜。祈将决定刻期之心，改作唯愿速生之心，即不生亦无所憾。但致敬致诚，以期尽报往生，则可无躁妄团结，致招魔事之祸。（复念佛居士书）</p>
<p>古人云，不为良相，必为良医，以医能救人故也。须知佛为大医王，能治人身心及生死等病。汝年七十一岁，惜昔年未知佛法之所以然，今幸知之，亦不必以迟闻为歉。但当认真生信发愿，念佛求生西方。切不可求人天福报。</p>
<p>须知佛开念佛法门，唯期一切众生现生即生净土。若人顺从佛言以修，必能仗佛慈力往生西方，校比生入大富大贵处尚容易。何也？以依佛言教，佛必垂慈加被故也。阁下既知仙劫有数，佛寿无量。当此高年，正宜于念佛法门，专精致力。其余禅教诸法，且从简略。以彼诸法，广大深远。不易研穷。即穷到极处，尚须归宗净土法门，方能究竟了办。凡净土经论，当急急研穷，依教奉行。不可以已见不到，稍生一念疑心。仰信佛祖诚言，生信发愿，持佛名号。自能蒙佛慈力，接引往生。一得往生，则便超凡入圣，了生脱死。长侍弥陀，参随海众。当即彻证无生，速登补处矣。（复郦隐叟书）</p>
<p>汝言随时随地，得死便死之话，亦是求生之本，亦是招魔之根。死固人所皆有，但不得有求死之著心。求速往生，唯在一心念佛，若不一心念佛，唯求速死，必定招起无量劫来怨家，令汝横死，不但不得往生，待至将死，魔力已去，则苦不胜言，当生邪见，必致堕落，此执著心不可有，有即是病，不可不知。</p>
<p>我等但老实念佛，只求临终往生即已。至于现生之如何若何，一任其水到渠成，春来花放。倘先设一想念，则反成障碍。如断其水源而欲渠成，正在严冬而欲花放，若能得者，便属怪事。（复唯佛居士书）</p>
<p>人有大病，即当作往生想，一心念佛。若寿未尽，由念佛故，即可速愈。至于为人助念，何可为念观音，又为祈寿乎！</p>
<p>念佛，寿未尽，亦能延生。念观音，则无求生之心念。若寿已尽，则误事。非念佛定死，念观音定不能往生。然痴人以无求往生之心念之，故亦成误事之一种业感也。无量光即消灾，无量寿即延寿。念阿弥陀佛，极功尚能成佛，岂不能延寿，而令速死乎！（复卓智立居士书）</p>
<p>汝病既重，但当一心念佛，求佛接引往生西方。此心若诚，必能满愿。至于所有罪业，不必以此为虑。以果能极力至心求生西方，即可仗佛慈力，带业往生。譬如大石装于船中，即可由海此岸，以至彼岸。</p>
<p>须知佛力不可思议，法力不可思议，自性功德力不可思议。此三不可思议，若无信愿念佛之至诚心，则无由发现。有至诚求生西方之心，此三种不可思议大威神力，即得显现。如乘大火轮，又遇顺风，不离当念，即生西方。（示冯右书居士临终法语）</p>
<p>人生在世，皆不能免疾病死亡之苦。当此等苦事发现之时，唯有放下万缘，一心念南无阿弥陀佛。若气促，则只念阿弥陀佛四字，一心求佛慈悲接引你往生西方。除此一念之外，心中不可再起一丝毫别种的想念，亦不可望病速好，亦不可另起求神求天保佑的想念。有此想念，便与阿弥陀佛之心隔开了，因此便不能得佛慈加被之力。</p>
<p>你要晓得，天地父母，均不能令你出生死轮回；唯有阿弥陀佛，能令你出生死轮回。你若肯放下一切，一心念佛，若世寿未尽，就会速好。若世寿已尽，即往生西方。然不可求病速愈，只可求速往生。求病愈，若寿尽，便不得往生；求往生，若寿未尽，则速得痊愈。切不可痴心妄想怕死，有怕死的心，就不得往生了。</p>
<p>我们在世间，犹如蛆在粪坑里，囚在监牢里，苦得受不了。往生西方，如出粪坑监牢，到清净安乐逍遥自在之家乡，何可怕死。若有一怕死的心，便永远在生死轮回中受苦，永无出苦的时期了。</p>
<p>你若能出声念，则小声念；不能出声，则心里默念。耳朵听别人念，心中亦如此念。又眼睛望著阿弥陀佛，心中想著阿弥陀佛。有别种念起，当自责曰：我要仗佛力生西方，何可起此种念头，坏我大事。你若能依我所说的念，决定会往生西方，了生脱死，超凡入圣。（示华权师病中法语）</p>
<p>四十八愿中，十念称名，即得往生，唯除五逆，诽谤正法。此约平时说。以五逆罪大，谤法不信，此种罪障，岂悠悠泛泛之修持所能灭乎？观经五逆十恶，将欲命终，地狱相现，有善知识教以念佛，或止十声，或不及十声，直下命终，亦得仗佛慈力，带业往生。此之十念，比平常之十念，其猛切有天渊相殊之势，故得往生也。</p>
<p>以地狱极苦所逼，其一闻佛名，乃以全副精神为之称念，除此念外，绝无他念。虽非亲证一心不乱，然其心毕竟了无异念，当此之时，绝无有三心二意，疑信相参之心相，故不言及谤法，即平素谤法之人，亦必如堕水火以求救援，何暇生疑起谤耶？</p>
<p>往生论谓谤法者，决定不生。以既谤正法，自无正信，何能往生，此极劝人生正信耳！若先曾谤法，后知改悔，则得往生。譬如病愈，即是好人，归降即是顺民也。若谓谤法之人，后纵改悔，亦不得往生，便完全失却修持准绳，与儒教尚不合，况佛以一切众生同具佛性，皆当成佛乎！世人不善会其意。徒执其文，自生障碍。可不哀哉。（复陈薪儒居士书）</p>
<p>力修净业，将从前所得之学问文章，抛向东洋大海外，作自己原是一个无知无识之人，于不生分别心中，昼夜六时，专持一句洪名圣号。</p>
<p>果能死尽偷心，当必亲见本来面目，从兹高竖法幢，俾一切人同归净土法海，生为圣贤之徒，没预莲池之会，方可不负所学，为大丈夫，真佛弟子矣。（复叶玉甫居士书）</p>
<p>三界原来无别法，为是一心之所作，识得诸法皆由心，何难超凡而证觉。</p>
<p>须知父母未生以前，原无男女之相，四大分散之后，唯有灵知之心。由幻业以相缠故，不能直下了脱，倘凡情以顿息，又何难彻底承当。</p>
<p>相因业以幻生，业由心而妄起。心若不生，业便消灭，业尽情空，返本还元。譬如云散长空，天日顿现乎本体；水归大海，江河莫比夫洪深。遍十方而无欠无余，尽三际而不生不灭。此理悟之虽易，证之实难。</p>
<p>须发信愿之心，求生西方，定仗弥陀之力，速离五浊。从兹承侍如来，参随海众，闻法受记，开佛知见，断惑证真，得本圆通。然后仗佛慈力，乘本愿轮，遍法界以普现色身，俾迷流以同登觉岸。</p>
<p>咦，近水楼台先得月，向阳花木早逢春；自从遍吉导归后，海众悉皆废南询。（对灵小参）</p>
<p>娑婆原是苦封疆，生死轮回实可伤，拔断爱根归西去，历劫热恼顿清凉。</p>
<p>须知心佛众生，三无差别，由迷悟之不同，致升沈以硕异。当念昔标清风明月之懿范，原承法身般若之威神。了此则自能息认影之狂心，起反照之正智。方知头本不失，佛自圆成。不离此念，入圣超凡，永辞虚妄之幻苦，恒享真常之法乐。</p>
<p>然理可顿悟，事难即圆。宜发信愿之深心，求生净土。定蒙光寿之慈父，导归莲邦。从兹神超清泰，业谢尘劳，莲开上品之华，佛授一生之记。然后乘本愿轮，回入娑婆，逆顺隐显，度脱众生。普令法界有情，共证常住佛性。俾此明理爱人之心，清风明月之操，竖穷三际，横遍十方。庶可谓不孤佛化，不负己灵。超群拔萃真大丈夫者矣。</p>
<p>咦！冰水岂有两种湿，生佛原同一觉心；但能反观观自性，即获本具无价珍。（启建水陆对灵小参）</p>
<p>放生一事，原为启发现未人之善心，以期戒杀吃素，普令含识，各得其所，各尽天年。近之则息杀因，远之则灭杀果。小之则全吾人之纯仁，大之则弭世界之杀劫。且勿以为不急之务，而漠然置之也。</p>
<p>大家同心戮力，提倡卫生吃素，以成不放之大放，吃素念佛方为大放生，并自己同伦通皆放之于莲池法海中，俾永离生死苦，常享真常乐，方为放生之一大结果耳。（灵岩下院记与复周子秀居士书）</p>
<p>如来拯济无方，广度众生须度我。</p>
<p>吾辈伶俜没寄，不念弥陀更念谁。</p>
<p>应当发愿愿往生，客路山溪，切莫从头再眷恋。</p>
<p>自是不归归便得，故乡风月，直须全体总亲承。</p>
<p>何必问是谁，此道于今昭日月。</p>
<p>但能常系念，佛心无处不慈悲。</p>
<p>决志求生，效昔贤将错就错。</p>
<p>一心忆念，至今日人云亦云。</p>
<p>佛愿宏深，十方共赞，寿量无边，竖穷三际，光明有象，横遍十方。</p>
<p>苦海无边，回头是岸，生心恳到，九界同归，乐邦有路，起信即生。</p>
<p>慈悲名号饲我以法乳</p>
<p>光明愿海怀我以圣胎</p>
<p>以一心参赞如来本誓</p>
<p>化育人中之芬陀利华</p>
