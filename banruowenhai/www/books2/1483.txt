<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第十二卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">卯五<span lang="EN-US">&nbsp;&nbsp;教其悟圆入一&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;令验六悟圆&nbsp;&nbsp;&nbsp;&nbsp;二&nbsp;&nbsp;令入一解六&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝今欲逆生死欲流，返穷流根，至不生灭。<span lang="EN-US"></span></span></b></p>
<p>此正示选根解结。初心下手修行，最切要处。上文已指，虚妄结处在根，复告六根优劣功德，正宜拣选圆根，解除结相，故先令验六根，悟取圆根，一门直入。此段原其能发增上胜心。上一欲字，即指发心乐<span style="font-size:10.0pt;">去声</span>欲，下一欲字，乃是五尘欲境。逆者不顺之意。流有二种：约因称欲流，即根性不流逸奔尘，不顺五尘欲境之流<span style="font-size:10.0pt;">法尘是五尘落谢之影</span>；约果称生死流，即由根缘尘，识生分别，起惑造业，依因感果，流转生死。逆生死流，即旋根脱尘，根尘不偶，惑、业、苦三，无自而生，乃不循尘，自然不流转，合之能逆欲流，生死流自然不顺矣。</p>
<p>返穷流根：即返本穷源，穷生死流之根源，做逆流照性工夫。同观世音，初于闻中，入流亡所，渐次深入，解六结、破五阴，识阴一破，则返穷流根之功成，妄穷真露。至不生灭：即‘生灭既灭，寂灭现前’是也。此种发心，即前欲令见、闻、觉、知，远契如来常、乐、我、净；又即发菩提心，于菩萨乘，生大勇猛。至不生灭，则分证如来常、乐、我、净，登圆教初住，得念不退，任运进修，自可圆成无上果觉也。</p>
<p><b><span style="color:teal">当验此等，六受用根：谁合谁离？谁深谁浅？谁为圆通？谁不圆满？<span lang="EN-US"></span></span></b></p>
<p>当验二字，佛为叮嘱，因心不可不慎。欲求不生灭果，当依不生灭因。六根之性，虽不生灭，既有优劣之分，不得不慎拣选。有欲拣选，先当勘验，此等六受用根，以根能领受诸尘境界，发作见等功用，故名六受用根。谁字正令考察勘验，六根受用尘境，谁是合知？谁为离知？鼻、舌、身三根，为合中知；眼、耳、意三根，为离中知。合知难修，离知易入；就离知三根，再勘验谁是浅显易明？谁为深隐莫测？意根深隐难修，眼耳浅显易入；再就眼耳二根，勘验谁为圆通？谁不圆满？圆通、圆满义同。具千二百功德为圆通，八百功德即不圆满。照上三番勘验，求其离知浅显圆通，唯耳根当之。<span>&nbsp; </span>此文即如来密示耳根，为圆通根，不与阿难明言，令其自验自悟，悟圆之后，但一门深入，自可解结脱缠矣！</p>
<p><b><span style="color:teal">若能于此，悟圆通根，逆彼无始织妄业流，得循圆通，与不圆根，日劫相倍。<span lang="EN-US"></span></span></b></p>
<p>此文承接上段，若能于此六根之中，悟得圆通本根，但依一根，做逆流工夫。彼指根，即识精元明，无始以来，带一分妄，妄心与妄境，互相交织，则成业流，依业受报，流浪生死，故曰业流。果欲逆彼业流，须择圆根。循者顺也，得顺圆根而修，如风帆扬于顺水，与彼不圆之根修之，迟速不同，几有日劫相倍之势。下云‘弹指超无学’者，即循圆根也。</p>
<p><span style="color:#333399">辰二<span lang="EN-US">&nbsp;&nbsp;令入一解六</span></span></p>
<p><b><span style="color:teal">我今备显，六湛圆明，本所功德，数量如是。随汝详择，其可入者，吾当发明，令汝增进。<span lang="EN-US"></span></span></b></p>
<p>备显即全显。上四句指前，谓我现今已为汝完全显示，六根中本来各具一千二百功德，而在迷位中，为根所局，为境所限，不无优劣。又与汝全显，所有差别功德数量，如前文所说者是也。<span>&nbsp; </span>湛圆明，乃六根之义相。前云：‘分汝湛圆，妙觉明性，为视、为听、为觉、为察。’故知六根中性，即湛圆明性，随汝详细选择，六根之中，何根最圆，可为从入之门，而起修证者，吾当为汝发明，次第解结，渐次深入，令汝得以增进。此中其可入者，亦密指耳根，佛不与明言，但教详择，与前教悟同一用意，要阿难自悟自择，自修自证。悟之与择，不无分别，朗然无疑谓之悟，决定取用谓之择，下即明选择所以。</p>
<p><b><span style="color:teal">十方如来，于十八界，一一修行，皆得圆满，无上菩提，于其中间，亦无优劣。<span lang="EN-US"></span></span></b></p>
<p>十方如来，因地发心，得圆自在慧，故于十八界，兼摄七大：六尘摄五大，空亦色法，为眼根所对；六根摄见大，六识摄识大，二十五门头头是道，一一依之修行，皆得圆满无上菩提，究竟极果。于十八界七大之中间，圣性无不通，顺逆皆方便，亦无优劣之可分。</p>
<p><b><span style="color:teal">但汝下劣，未能于中，圆自在慧，故我宣扬，令汝但于一门深入。<span lang="EN-US"></span></span></b></p>
<p>此出拣选之由。上段诸佛根器超胜，诸法平等，故门门可入，但汝根器下劣，思惑尚在，未能于诸法之中，得圆融自在之慧，悟明法法唯心，本无优劣。故我宣扬，根有优劣，令汝验证分明，但择一最圆之根，做逆流解结工夫，一门深入。此正如来特为初机，别开方便，故交光法师，判前妙奢摩他科，悟圆理，为最初方便；本科妙三摩，起圆修，为初方便；下科妙禅那，得圆证。为方便；甚得佛之本意。</p>
<p><b><span style="color:teal">入一无妄，彼六知根，一时清净。<span lang="EN-US"></span></span></b></p>
<p>此承上一门深入。即从一根，而解六结，入到一真无妄之地，不是横指六根为六结，乃是竖说根根有六结。此结，即从真所起之妄结，六结即是五阴，生则识阴先起，由微至著，一、二、三、四、五、六，色阴具五、六两结；解时从粗至细，六、五，四、三、二、一，色阴先破。深入即次第解结，如观世音菩萨，初于闻中，入流亡所。渐次深入，解除动结、静结、根结、觉结、空结、灭结，六结尽解，方入一真无妄之地。彼六知根，根根根结，随此所入之根，一解一切解。即下文所云：诸余五黏，应拔圆脱，故六根一时，俱得清净。六根清净，即六根开合，开一根作六根用，合六用在一根中，互用清净。亦即下偈所云：‘一根既返元，六根成解脱。’以上由悟而修，依修得证。开示解结一周，初教从根以解结竟。</p>
<p><span style="color:#333399">寅二<span lang="EN-US">&nbsp;&nbsp;示脱缠入圆通&nbsp;&nbsp;分二&nbsp;&nbsp;&nbsp;&nbsp;卯初&nbsp;&nbsp;阿难蹑佛语以请益&nbsp;&nbsp;&nbsp;&nbsp;二&nbsp;&nbsp;如来就所问以重申</span></span></p>
<p><b><span style="color:teal">阿难白佛言：世尊！云何逆流？深入一门？能令六根，一时清净？<span lang="EN-US"></span></span></b></p>
<p>此阿难蹑前，验六悟圆，入一解六，两科佛语，领解未彻，重申请问。问意有三：一、前佛云：若能于此，悟圆通根，逆彼无始织妄业流；毕竟云何逆流？二、前佛云：故我宣扬，令汝但于一门深入；云何深入一门？三、前佛云：入一无妄，彼六知根，一时清净；云何一根入流，能令六根一时清净？此中三义，皆领解未彻，故重申请问也。云何二字，贯下作三用。</p>
<p><span style="color:#333399">卯二<span lang="EN-US">&nbsp;&nbsp;如来就所问以重申&nbsp;&nbsp;分五&nbsp;&nbsp;&nbsp;&nbsp;辰初&nbsp;&nbsp;申惑结尚深&nbsp;&nbsp;&nbsp;&nbsp;二&nbsp;&nbsp;申一六由妄&nbsp;&nbsp;&nbsp;&nbsp;三&nbsp;&nbsp;举喻法显明&nbsp;&nbsp;&nbsp;&nbsp;四&nbsp;&nbsp;申根结由尘&nbsp;&nbsp;&nbsp;&nbsp;五&nbsp;&nbsp;申尘亡根尽&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：汝今已得，须陀洹果，已灭三界，众生世间，见所断惑。然犹未知，根中积生，无始虚习，彼习要因修所断得。何况此中，生、住、异、灭，分剂头数？<span lang="EN-US"></span></span></b></p>
<p>此佛就问重申前义，但令增加详明而已。一、以阿难我执分别虽破，我执俱生全在，正随逐欲流，决当逆之。汝今五句，先扬见惑已灭；中间五句，抑其思惑未断；末后三句，况显无明分剂。<span>&nbsp; </span>佛告阿难：汝现今已得须陀洹果，即初果。梵语须陀洹，此云预流，初见真谛之理，初预圣人之流，入见道位，亦云入流。《金刚经》云：‘须陀洹名为入流。’佛自释云：‘不入色声香味触法，’即背五尘欲境；法尘为五尘之影，不入诸尘，即不入欲流，而入法流也。上文云：‘欲逆生死欲流。’阿难已灭三界之内，有情众生世间，见道位中，所断我执分别之惑。台宗谓断三界见惑，八十八使，是能逆欲流。以思惑八十一品未断，不能逆分段生死流也。</p>
<p>中五句，即抑云：然犹未知，现前根中，积生无始虚习。积生即历生；无始指从最初一念妄动，由根本而成枝末；虚妄习气，即指我执俱生之惑，经历多生，与生俱生故。台宗谓三界九地思惑，九九八十一品是也。彼习即指此惑，要因修道位中，所能断得也。</p>
<p>阿难位居初果，天上人间，尚要七返受生，方能断欲界九品思惑：上上品，经两生断此一品；上中品、上下品、中上品，三生各断一品；中中品、中下品，一生断此二品；共经六生。断欲界六品思惑，证二果名斯陀含；此云一往来，天上人间，尚要一返受生。断下上品，下中品，下下品三品，证三果名阿那含；此云不来，欲界九品思惑断尽，无因不感果，出离欲界，不再还来欲界受生，寄居四禅天中，五不还天，进断上八地思惑，七十二品尽，成四果阿罗汉；阿难望阿罗汉位尚远。<span>&nbsp; </span>何况此中，生、住、异、灭，分剂头数者：此指法执分别、俱生，与无明，台宗谓尘沙无明也。何况反显之词。以我执俱生，尚犹未知，何况法执无明耶？生、住、异、灭，为四相无明。按《起信论》，三细中业相为生相，以不觉心动，最初生起故。转、现二相，及六粗中智相、相续相，皆为住相，以能所对待，法执坚住故。执取、计名二相为异相，以执我、我所，人我执异故。起业相为灭相，以周尽终极故。分剂：即四相分际剂限；头数：约细推之，四相中各有四相，头绪纷烦，数量无尽。故四弘中曰：‘烦恼无尽誓愿断’也。此分剂头数，非二乘所知。本科即答，汝问云何逆流，汝所未断之我执俱生惑，及法执无明，即是分段、变易，二生死流，汝所当逆断者也。</p>
<p><span style="color:#333399">辰二<span lang="EN-US">&nbsp;&nbsp;申一六由妄</span></span></p>
<p><b><span style="color:teal">今汝且观：现前六根，为一为六？阿难！若言一者，耳何不见？目何不闻？头奚不履？足奚无语？<span lang="EN-US"></span></span></b></p>
<p>此下乃答阿难第二、第三两问：云何于六根中，只选一门深入？云何入一无妄，能令六根俱净？此皆一六情见未亡，不能彻底明了。故佛令审观，现前六根，为定一耶？为定六耶？此先以双征。阿难下破计一是妄。故呼阿难，而告之曰：若言六根定一者，则用当相通，耳何以不见？目何以不闻？头奚<span style="font-size:10.0pt;">亦何也</span>为不履行？足奚为无语言？既不能互相为用，则知计一者非也。</p>
<p><b><span style="color:teal">若此六根，决定成六，如我今会，与汝宣扬，微妙法门，汝之六根，谁来领受？阿难言：我用耳闻。佛言：汝耳自闻，何关身口？口来问义，身起钦承？<span lang="EN-US"></span></span></b></p>
<p>此破计六是妄。若此六根，其体决定成六，即当用不相随。如我今会，与汝宣扬，微妙法门，即指本经了义教法，汝之六根，谁一根来领受？阿难答言：我用耳根，闻佛妙教。佛言：汝耳自闻，何关身口之事？何以现见口来问义，身起钦承？既是彼此互通，则知计六者亦非也。</p>
<p><b><span style="color:teal">是故应知：非一终六，非六终一，终不汝根，元一元六。<span lang="EN-US"></span></span></b></p>
<p>是一六二计俱妄之故，此承上义。应知非一则终六，终字毕竟义，既非是一则毕竟是六；自当用不相随，何以耳闻佛法，口来问义？下句既非是六，则毕竟是一；自当用乃相通，何以耳不能见，目不能闻。终不应言，汝之六根，本来是一，本来是六，元即本义。</p>
<p><b><span style="color:teal">阿难当知：是根非一非六，由无始来，颠倒沦替，故于圆湛，一六义生。汝须陀洹，虽得六销，犹未亡一。<span lang="EN-US"></span></span></b></p>
<p>此根，既不可说是一是六，又不可说非一非六，其故何也？当知是根未结以前，本无数量，故曰非一非六。正由非一非六，所以不许说一说六，由无始来，从真起妄，依惑造业，是谓颠倒；依业受报，是谓沦替；沦溺苦海，生死交替，生而死，死而生，交替不已。既有受生，则有六根，故于圆满湛然，常无一六性中，而有一六义生，元依一精明，分为六和合。又不能说非一非六。汝须陀洹：谓阿难已证初果之人，不入色、声、香、味、触、法，故曰虽得六销。观虽得二字，但是六用不行，六尘脱离，非根结之体全销，故曰犹未亡一。依孤山法师释，执有涅槃是也。</p>
<p><span style="color:#333399">辰三<span lang="EN-US">&nbsp;&nbsp;举喻法显明</span></span></p>
<p><b><span style="color:teal">如太虚空，参合群器，由器形异，名之异空；除器观空，说空为一。<span lang="EN-US"></span></span></b></p>
<p>此以喻明。上四句喻从一成六，下二句喻除六说一。虚空喻圆湛之性，群器喻六根之相。太虚空本来无相，不可说同说异，以参合群器之中，由器之形，有长、短、方、圆、大、小，六种之异相，空亦随器而立名，立出方空、圆空等异名。虚空虽随缘现相，体本不变，除异器之形以观空，说空为一，一者同也。不仅说异是妄，即说同亦何尝是真？乃对异立同，犹下偈云：‘言妄显诸真，妄真同二妄’也。</p>
<p><b><span style="color:teal">彼太虚空，云何为汝，成同不同？何况更名，是一非一？<span lang="EN-US"></span></span></b></p>
<p>此喻同异与真体无干。彼太虚空，除器时观同是一，参器时观不同<span style="font-size:10.0pt;">是异是非一</span>，安器除器，与虚空无干，故曰：云何为汝成同不同？如是则见同见异<span style="font-size:10.0pt;">不同也</span>，已属妄见，何况更为安立名言，是一非一，岂不妄上加妄耶？</p>
<p><b><span style="color:teal">则汝了知，六受用根，亦复如是。<span lang="EN-US"></span></span></b></p>
<p>此则法合。则汝了了常知，六受用根，亦复如上所立之喻。根中圆湛不生灭性。合太虚空喻；根性本无一六，合虚空本无同异。由结滞为根，因根异故，则说性为六，合参合群器，乃名异空喻。解除根结，说性为一，合除器观空，说空为一喻。当知滞根说性为六固妄，解根说性为一，亦复非真，岂圆湛之性，为汝成一成六耶？合彼太虚空，云何为汝，成同不同喻。根性一六既不可说，岂可更说非一非六，合何况更名，是一非一喻。</p>
<p><span style="color:#333399">辰四<span lang="EN-US">&nbsp;&nbsp;申根结由尘</span></span></p>
<p><b><span style="color:teal">由明、暗等，二种相形，于妙圆中，黏湛发见。见精映色，结色成根；根元目为，清净四大，因名眼体；如蒲萄朵，浮根四尘，流逸奔色。<span lang="EN-US"></span></span></b></p>
<p>此明揽尘结根，即明成六之由。前四句初成见精。于一根中，有三差别：一见精，二胜义根，三浮尘根；余五根同此。惟以见精见字，换：闻、嗅、尝、觉、知也。此推眼根之由，乃由明、暗等，二种色尘，互相形显，于妙觉圆湛性中；此性即真性，圆满湛然，由此明、暗二尘相引。当知明暗之相，因无明妄动，将妙明真空，变成晦昧空，如日被云遮。虽暗不是全暗，明暗参杂，是为晦昧，即真妄和合，由黏起湛然之体，发为见精，属八识见分。见精映色，结色成根者：此四句成胜义眼根，由此见精，对映色尘，遂揽取色尘，结外色而成内四大之胜义眼根也。根元目<span style="font-size:10.0pt;">名也</span>为清净四大者：此根为浮尘根之本元，名为清净四大所成，以其相虽属四大，但极微细，圣眼、天眼，方能见之，常眼所不能见也。</p>
<p>因名眼体，如蒲萄朵：此四句成浮尘根。因者依也，依胜义根，而成浮尘根，名为肉眼之体。形如蒲萄朵，即眼珠子。此浮根乃四尘所成，实则浮、胜二根，皆地、水、火、风四大，及色、香、味、触四尘，八法所成。今胜义但言四大，浮尘但言四尘者，彼此互影也。<span>&nbsp; </span>流逸奔色者：以浮根既成，众生聚见于眼，见精托根而出，日与色尘相对，根随尘转，循色流转，纵逸无度，日奔驰于色尘之境，根为尘局，不能超越色尘，自此与耳等诸根，永成相背耳。前云由器形异，名之异空，即喻此也。流逸奔色：《宝镜》立三喻：流如怒涛之赴壑；逸若纵火之烧山；奔犹骏马之驰坡。其顺而莫遏之势如此，若欲销尘解结，非有截流之机，其何以制之者哉？</p>
<p><b><span style="color:teal">由动、静等，二种相击，于妙圆中，黏湛发听。听精映声，卷声成根，根元目为，清净四大。因名耳体，如新卷叶，浮根四尘，流逸奔声。<span lang="EN-US"></span></span></b></p>
<p>此推耳根之由，乃由动、静等，二种声尘，互相攻击，以动击静则静亡，以静击动则动灭。在妙觉圆湛性中，引起湛然之体，发为闻精，此四句初成闻精也。<span>&nbsp; </span>闻精对映声尘，卷<span style="font-size:10.0pt;">收摄也</span>声成根，此根为浮尘根之根元，名为清净四大，其相极微细，此四句卷外声，而成内四大，胜义耳根也。<span>&nbsp; </span>因名耳体四句，成浮尘根。因者依也，此根依胜义根而成，名为肉耳之体，如亲卷荷叶之形，此浮根乃四尘所成，与四大互影同前说。此根循尘流转，终日流逸，奔逐于声尘之境。</p>
<p><b><span style="color:teal">由通、塞等，二种相发，于妙圆中，黏湛发嗅。嗅精映香，纳香成根，根元目为，清净四大。因名鼻体，如双垂爪，浮根四尘，流逸奔香。<span lang="EN-US"></span></span></b></p>
<p>此推鼻根之由，乃由通、塞等，二种香尘，互相显发，因通显其非塞，因塞显其非通，于妙觉圆湛性中，黏起湛然之体，发为嗅精；此四句初成嗅精也。嗅精对映香尘，纳<span style="font-size:10.0pt;">吸取也</span>香成根，根元名为清净四大，其相极微细。此四句纳外香，而成内四大，胜义鼻根也。</p>
<p>因名鼻体四句，成浮尘根。因者依也，此根依胜义根而成，名为肉鼻之体，如双爪下垂之形，此浮根乃四尘所成，与上四大互影耳。终日流逸，奔逐于香尘之境。</p>
<p><b><span style="color:teal">由恬、变等，二种相参，于妙圆中，黏湛发尝。尝精映味，绞味成根，根元目为，清净四大。因名舌体，如初偃月，浮根四尘，流逸奔味。<span lang="EN-US"></span></span></b></p>
<p>此推舌根之由，乃由恬变等，恬指恬<span style="font-size:10.0pt;">安也</span>然无味，变指变迁<span style="font-size:10.0pt;">苦去甜来</span>有味，二种妄尘，互相参对，对恬知变，对变知恬，于妙觉圆湛性中，黏引湛然之体，发为尝精，此四句初成尝精也。<span>&nbsp; </span>尝精映对味尘，绞<span style="font-size:10.0pt;">旋取也</span>味成根，根元名为，清净四大。此四句绞外味，而成内四大，胜义舌根也。<span>&nbsp; </span>因名舌体四句，成浮尘根。此根依胜义根而成，名为肉舌之体。如初偃月之形，舌相圆形，同月初之月，半个圆形，此浮根亦四大四尘，八法合成，单言四尘者，与上胜义根，四大相互影耳。终日流逸，奔逐于味尘之境。</p>
<p><b><span style="color:teal">由离、合等，二种相摩，于妙圆中，黏湛发觉。觉精映触，抟触成根，根元目为，清净四大。因名身体，如腰鼓颡，浮根四尘，流逸奔触。<span lang="EN-US"></span></span></b></p>
<p>此推身根之由，乃由离合等。身根有离知合知，二种妄尘，相摩交际也。于妙觉圆湛性中，黏起湛然之体，发为觉精，此四句初成觉精也。<span>&nbsp; </span>觉精映触，抟取触尘，以成胜义身根。根元二字，以能为浮尘根之元，名为清净四大，其相极微细。因名身体四句，成浮尘根，此根依胜义根而成，名为肉身之体。如腰鼓颡之形，腰鼓俗名杖鼓，腰细以皮革瞒其两头。状如人身，颡鼓腔也。浮根亦四大四尘，八法所成。终日流逸，奔逐于触尘之境。</p>
<p><b><span style="color:teal">由生、灭等，二种相续，于妙圆中，黏湛发知。知精映法，揽法成根，根元目为，清净四大。因名意思，如幽室见，浮根四尘，流逸奔法。<span lang="EN-US"></span></span></b></p>
<p>此推意根之由，乃由生灭等，二种妄尘，生而继以灭，灭复继以生，生灭相续，于妙觉圆湛性中，黏起湛然之体，发为知精，此四句初成知精也。<span>&nbsp; </span>知精映对法尘，揽取法尘，以成胜义意根。根元者。为浮尘之本源，名为清净四大，其相极微细。因名意思四句，成浮尘根，不云意体，而言意思，以意之浮尘根，即肉团心。孤山法师，引《正法念经》，状如莲华，昼开夜合。在人身中不可见，故用思字。以明有思量处，即意根所在也。如幽室见者：意根在内，如人在幽室中见物，意根内照法尘，亦复如是。浮根四尘同上解，终日流逸，奔逐于法尘之境。上乃别明，下则总结。</p>
<p><b><span style="color:teal">阿难！如是六根，由彼觉明，有明明觉，失彼精了，黏妄发光。<span lang="EN-US"></span></span></b></p>
<p>此总结根结由妄，仍指六根中性。阿难，如是六根之性，本来是真，由彼觉明，即性觉妙明，乃真觉真明。有明明觉：上一明字，即最初一念，于性觉必欲加明，因此一念妄动，转妙明而成无明，转性觉而为妄觉。明觉二字，即妄明妄觉。此二句，即性觉必明，妄为明觉，从真起妄，妄起真隐，故云失彼真精，了明之性；成此妄明，不得称为妙精明，即第八识见分。体虽本真，用终常妄，前如来十番显见，但显其真，二妄重剖，即破其妄。黏妄发光者：前黏湛发见等，是妄尘黏湛然真性，而发见等六精，此是真性黏妄尘，而发见分之光。元是一精明，复因揽尘结根，六根既成，分一精而为见等六用，即分成六和合也。此黏妄二字为成根之本也。</p>
<p><span style="color:#333399">辰五<span lang="EN-US">&nbsp;&nbsp;申尘亡根尽&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;正申解结以酬问&nbsp;&nbsp;&nbsp;&nbsp;二&nbsp;&nbsp;兼成二妙以证验&nbsp;&nbsp;巳初分二&nbsp;&nbsp;&nbsp;&nbsp;午初&nbsp;&nbsp;统论离尘无结&nbsp;&nbsp;&nbsp;&nbsp;二&nbsp;&nbsp;正教入一解六&nbsp;&nbsp;&nbsp;&nbsp;今初</span></span></p>
<p><b><span style="color:teal">是以汝今，离暗、离明，无有见体；离动、离静，元无听质；无通、无塞，嗅性不生；非变、非恬，尝无所出；不离、不合，觉触本无；无灭、无生，了知安寄？<span lang="EN-US"></span></span></b></p>
<p>上科分论，揽尘结根，此科统论，离尘无结。皆上句离尘，下句无结。又上科正所逆之流，此科即能逆之法。良以奔尘，即为出流，亡尘正是逆流。是以汝今，若能双离明暗二尘，自然无有聚见于眼，结滞为根之妄体。此体因结色所成者，非是照用自在之常体。余五准此可知。元无听质，质亦体也。此文无体句，须研究明白透彻，真妄二体，以揽尘结根，聚见于眼是妄体，以元明照用，常光独耀是真体，免同阿难之错解谬难也。</p>
<p><span style="color:#333399">午二<span lang="EN-US">&nbsp;&nbsp;正教入一解六</span></span></p>
<p><b><span style="color:teal">汝但不循，动、静、合、离、恬、变、通、塞、生、灭、明、暗，如是十二诸有为相。<span lang="EN-US"></span></span></b></p>
<p>循者顺也。不循十二诸有为相，即不顺流奔尘。以动、静二尘列首者，密示当用耳根也。此正教离尘工夫，必要从根解结。如何解法？汝但要旋根，自可离尘。此不循即前不随分别，世界、业果、众生三种相续，亦即欲逆生死欲流。逆字之义，亦即观世音菩萨，入流解结之功，至简要，最圆顿，乃为一乘修法。凡有志楞严者，于此不循二字，宜究心焉！此即华屋之门径，下文所选之耳根，即入华屋之正门也。</p>
<p><b><span style="color:teal">随拔一根，脱黏内伏，伏归元真，发本明耀。耀性发明，诸余五黏，应拔圆脱。<span lang="EN-US"></span></span></b></p>
<p>拔者选拔，即应前文。若能于此，悟圆通根，逆彼无始织妄业流，得循圆根，与不圆根，日劫相倍。随拔一根：即随汝选拔一根，要圆通根，但依此而修，不必六根齐修。<span>&nbsp; </span>脱黏内伏，伏归元真者：脱黏即离尘，内伏即照性，脱所黏之妄尘，回本有之常光，内伏反照照自性，但从一门，逆流深入，解结破阴，伏归本元一真之心，妄惑既尽，本明自发，故曰发本明耀；即所谓净极光通达矣！</p>
<p>又此段正从根解结，次第修证之功，提起自己本有心光，离尘照性，乃是无修之修；得入圆通，乃是无证之证；亦题中修证了义。今以观世音，从闻、思、修，初、中、后节次合之：脱黏即初于闻中，入流亡所，所入既寂，动静二相，了然不生，解动、静二结，破色阴；内伏即如是渐增，闻所闻尽，解根结，破受阴；伏归元真，即尽闻不住，渐次深入，乃至生灭既灭，解觉空灭三结，破想、行、识三阴；发本明耀，即寂灭现前，发本有妙明光耀之性。此耀性一发明，通天彻地，耀古腾今，非外尘所能碍，内根所能局，所谓灵光独耀，迥脱根尘，体露真常，无一非寂灭真境，故诸余五根黏尘之妄，皆应<span style="font-size:10.0pt;">随也响应也。</span>此选拔之一根，圆满而齐脱矣！即答前但于一门深入，能令六根一时清净，亦即下文偈云：‘一根既返源，六根成解脱。’</p>
<p><span style="color:#333399">巳二<span lang="EN-US">&nbsp;&nbsp;兼成二妙以证验&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;情界脱缠成互用妙&nbsp;&nbsp;&nbsp;&nbsp;二&nbsp;&nbsp;器界超越成纯觉妙&nbsp;&nbsp;午初分二&nbsp;&nbsp;&nbsp;&nbsp;未初&nbsp;&nbsp;先以示妙&nbsp;&nbsp;&nbsp;&nbsp;二&nbsp;&nbsp;证不循根&nbsp;&nbsp;&nbsp;&nbsp;今初</span></span></p>
<p><b><span style="color:teal">不由前尘，所起知见，明不循根，寄根明发；由是六根，互相为用。<span lang="EN-US"></span></span></b></p>
<p>此承明诸余五黏，应拔圆脱之相，亦即答前入一无妄，彼六知根，一时清净之义。上科是明修法，此科是明证境。二妙即结解之后，所发自在用：一情界脱缠；二器界超越。因前佛哀愍会中，声闻、缘觉，于菩提心未自在者，故示一门深入之法，令得六根清净，得大自在也。又释阿难伏疑，六根净后，有何利益，故示二妙。<span>&nbsp; </span>不由前尘，所起知见者：明外不由尘，此脱尘也；前尘指现前，明、暗等十二尘，知、见举二，该括六精。众生聚见于眼，聚闻于耳，是由前尘，所起知见，乃属妄知妄见。今发本明耀，心光遍照，不假外尘，窥天鉴地，是不由前尘，所起知见，乃属真知真见，即众生本具之佛知见。明不循根，寄根明发者：明内不循根，此脱根也；今耀性发明，照用遍现，不用浮、胜二根，但是寄托于根，而发照明之用，实不全由于根也。故佛菩萨不俯仰，不回转，圆见十方，可为明证。</p>
<p>由是六根，互相为用者：正由根尘双脱，灵光独耀，方成六根互用之妙。互用即根隔合开，自在成就，合见、闻等六用，于一根中；<span style="font-size:10.0pt;">如眼不独能见，亦具闻、嗅、尝、觉、知等六用也。</span>开一根作六根之用。此即诸黏圆脱，六根清净，自在无碍之妙用，位当在信满入住，同观世音菩萨，寂灭现前，忽然超越，世出世间之境。正由选拔一根，脱黏内伏，伏归元真，发本明耀，方能有此妙用。有人以六根清净，指解第三根结，即能证此，余意非之，请俟高明审之！工夫至此，于众生世界<span style="font-size:10.0pt;">有情世间</span>，不复生缠缚矣！</p>
<p><span style="color:#333399">未二<span lang="EN-US">&nbsp;&nbsp;证不循根</span></span></p>
<p><b><span style="color:teal">阿难！汝岂不知？今此会中，阿那律陀，无目而见？跋难陀龙，无耳而听？殑伽神女，非鼻闻香？骄梵钵提，异舌知味？舜若多神，无身觉触？如来光中，映令暂现，既为风质，其体元无。诸灭尽定，得寂声闻，如此会中，摩诃迦叶，久灭意根，圆明了知，不因心念？<span lang="EN-US"></span></span></b></p>
<p>《正脉》云：此恐凡、小，久执六用，必循六根，骤闻明不循根，疑而不信，故引现会以证，令得除疑。汝岂不知者：反问之词，今此楞严法会之中，阿那律陀，此云无贫，九十一劫，不受贫穷果报。白饭王之子，从佛出家，多好睡眠，被佛呵责，精进失目，佛怜而教之，令修乐见照明，金刚三昧，遂得半头天眼，观见三千大千世界，如观掌果，无目而见，此见不循眼，寄头明发，是一证也。他如跋难陀龙，此云善欢喜，护摩竭陀国，风雨以时，人民欢喜，故以名焉。它虽有耳而失聪不能闻声，乃用角而听；此听不循耳，寄角明发。殑伽神女，殑伽是河名，此云天堂来，发源于雪山之顶，阿耨达池，流出四河，此其一也，神女是主河神，非鼻而能闻香。骄梵钵提，此云牛司，食后恒司虚哨，异舌而能知味。舜若多神，此云虚空神，以历劫无身为苦，佛放拔苦光，映令暂现身触，乐不可言，其质如风，其体元无，无身亦能觉触。</p>
<p>诸灭尽定，得寂声闻者：灭尽定，亦云灭受想定，前五与第六识，受想皆不起现行，即第九次第定。前八属有漏，此一属无漏。得寂：寂即灭谛，得证灭谛涅槃，成阿罗汉，故曰得寂声闻。如此会中，摩诃迦叶尊者，久灭意根，不特六识不起现行，即七识粗分亦灭，故曰久灭意根；而能圆明了知，一切诸法，不因第七第六之心念。今在鸡足山，待弥勒下生传衣，即入此定。孤山曰：以上六人，或是凡夫业报，或是小圣修得，斯皆妄力，尚不依根，何况圆脱，岂无互用？初情界脱缠，成互用妙竟。</p>
<p><span style="color:#333399">午二<span lang="EN-US">&nbsp;&nbsp;器界超越成纯觉妙&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;先以示妙&nbsp;&nbsp;&nbsp;&nbsp;二&nbsp;&nbsp;验不藉缘&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！汝今诸根，若圆拔已，内莹发光，如是浮尘，及器世间，诸变化相，如汤销冰，应念化成，无上知觉。<span lang="EN-US"></span></span></b></p>
<p>此中一根返源，六根清净，情界脱缠，器界超越，同在一时，因言不顿彰，文分先后。故重牒曰：汝今诸根，若圆拔已，内莹发光，即耀性发明，体净用现也。此拔字，不作选拔解，乃是脱义。如是浮尘至虚浮之尘境，如阳焰空华等；及器世界，似实有法，山河大地，万象森罗。诸变化相，无而忽有谓之变，有而倏无谓之化。<span>&nbsp; </span>应念化成，无上知觉者：应念即随心之谓也，以一切诸法，染、净、苦、乐等相，皆随心光之所镕化，还成本觉真体，如汤销冰，冰即成水；众生迷时，如水成冰，无碍而碍，遂成器世间诸相。今已修证，故如汤销冰，碍即无碍，汤喻心光，故曰应念化成，无上知觉。&nbsp; 交光法师曰；夫山河大地，皆自心纯觉之体，则翻苦作乐，变秽为净，乃至大小互融，一多不碍，无所不可，如后观音三十二应等，得大自在也。是知六根未解，非惟器界，不得自在，虽根身亦不得自在；六根既解，非惟根身得大自在，虽器界亦得大自在矣！此学者，但当解根，无劳出界也。</p>
<p><span style="color:#333399">未二<span lang="EN-US">&nbsp;&nbsp;验不藉缘</span></span></p>
<p><b><span style="color:teal">阿难！如彼世人，聚见于眼，若令急合，暗相现前，六根黯然，头足相类。彼人以手，循体外绕，彼虽不见，头足一辨，知觉是同。<span lang="EN-US"></span></span></b></p>
<p>上科由不循根，为根身自在之本，故举人以证，不循根不无知见。此科由不藉缘，是器界自在之本，故即事以验，不藉缘不无知觉。故呼阿难之名，如彼世间之人，但聚见于眼，见性本来，廓周法界，祗因众生，黏湛发见，结色成根，遂聚见必依于眼，离眼无别有见。</p>
<p>若令急合下，举事以验。若令世人，急合其眼，遂成暗相现前，设有一人，立于合眼人前，六根黯然莫辨，头之与足相类，无可分别。彼人以手，循体外绕者：彼合眼之人，以其手循所立之人身体，外绕一匝，即以手摸其全体，彼虽合眼，不见其形，头足一辨，模头则知为头，摸足则知是足，此之知觉，同而不异。</p>
<p><b><span style="color:teal">缘见因明，暗成无见；不明自发，则诸暗相，永不能昏。<span lang="EN-US"></span></span></b></p>
<p>世人皆谓能缘之见，必因于明，有明方成有见，暗时即成无见。不明下，指前合眼之人，对彼前立之人，黯然不明，自然能发知觉，则诸暗相，永不能昏。谓虽灭明尘之缘，亦复何碍于见？此正验不藉缘。对彼凡、小，过虑圆妙未发，先销根尘，恐致落空，故举此以验，令其进销无畏也。</p>
<p><b><span style="color:teal">根尘既销，云何觉明，不成圆妙？<span lang="EN-US"></span></span></b></p>
<p>上科举验，凡夫根尘未销之人，见性尚不藉缘，况显进修之士，根尘既销，云何本觉胜净明心，而不成圆通妙用哉？根尘既销三句，合前文。根谓根身，即情世间；尘谓尘境，即器世间。既销者，即内莹发光，所有诸相，如汤销冰。云何觉明不成圆妙者：即应念化成无上知觉也。<span>&nbsp; </span>文从阿难请修至此，佛为说二决定义，前义略示因心须择，令圆成果地修证，后义详示初心方便，令切晓下手工夫。解根方法，发明详尽，但未显指何根，为证入华屋之门，佛虽密示，而学者于此，宜当反覆潜玩，庶几有得。初分门以定二义竟。</p>
<p><span style="color:#333399">壬二<span lang="EN-US">&nbsp;&nbsp;验证以释二疑&nbsp;&nbsp;分二&nbsp;&nbsp;&nbsp;&nbsp;癸初&nbsp;&nbsp;验释根性断灭疑&nbsp;&nbsp;&nbsp;&nbsp;二&nbsp;&nbsp;证释别有结元疑&nbsp;&nbsp;癸初分二&nbsp;&nbsp;子初&nbsp;&nbsp;阿难错解佛语以谬难&nbsp;&nbsp;&nbsp;&nbsp;二&nbsp;&nbsp;如来即事验常以释疑&nbsp;&nbsp;子初又分三&nbsp;&nbsp;&nbsp;&nbsp;丑初&nbsp;&nbsp;因果相违二&nbsp;&nbsp;后先异说&nbsp;&nbsp;&nbsp;&nbsp;三&nbsp;&nbsp;更求开示&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！如佛说言：因地觉心，欲求常住，要与果位，名目相应。<span lang="EN-US"></span></span></b></p>
<p>如佛说言：指佛先所说，汝等决定，发菩提心，应当先明，发觉初心，二决定义。此发觉初心即因地心，故曰因地觉心。欲求常住，不生不灭之佛果，即上文所云：汝今欲令，见、闻、觉、知，远契如来，常、乐、我、净，应当先择生死根本，依不生灭圆湛性，成为因地心，然后圆成果地修证。此分明说因地心，要与果位名目之义相应，不是名目皆同，必要其义相应，若以生灭心为因，而求佛乘，不生不灭，即义不相应也。</p>
<p><b><span style="color:teal">世尊！如果位中，菩提、涅槃，真如、佛性，庵摩罗识，空如来藏，大圆镜智，是七种名，称谓虽别，清净圆满，体性坚凝，如金刚王，常住不坏。<span lang="EN-US"></span></span></b></p>
<p>此引果常住。七果皆取如来果地所证，不取在缠因地所具。菩提：是究竟智德，离烦恼所知二障所成故；涅槃：是究竟断德，出分段、变易二死所证故；真如者：天然性德，无妄曰真，一真一切真，无有一法不真，若真外有妄可遣，则非纯真；不异曰如，一如一切如，无有何法不如，若法中有如可立，则非本如。众生迷时若失，诸佛证后，称真如体，起自在用，不变随缘，随缘不变。佛性：即本觉真心，本来是佛，众生皆具，但在迷位，佛性埋没于五蕴身中，诸佛修证，本觉出缠，即妙而明，即明而妙也。<span>&nbsp; </span>庵摩罗识：此云无垢识，亦云白净识，迷位之中，名阿赖那，佛果位中，号庵摩罗，善能分别一切诸法，而无染著；空如来藏：诸佛因中，返妄归真，复本心源，究竟清净，惟一真心，更无他物；大圆镜智：转第八识所成，与庵摩罗识，转阿赖耶所成无异，亦同照万法。《八识规矩颂》云：‘大圆无垢同时发，普照十方尘刹中。’二者有何分别？而无垢识，分别一切，而无染著，故名无垢；大圆镜智，圆照万法，而无分别，如圆镜照物，平等普照，不起分别，故称大圆镜智。问：‘此二与菩提智果，有何差别？’答：‘此二惟照俗谛，一有分别，一无分别，而菩提智果，即一切种智，乃三谛圆照也。’</p>
<p>是七种名，称谓虽别：是七种佛之果德，名称虽别，体性无殊，本来清净，纤尘不立，本来圆满，万德具足，其体坚固，不可破坏；其性凝然，本不动摇；喻如金刚王宝，最为坚固，能坏一切，一切无能坏者。称之以王，表其最尊最胜，惟佛独证。喻上七种，同一常住，不生不灭，不变不坏，一成永成也。是知欲获常住果，必要常住之因，方能契合。</p>
<p><b><span style="color:teal">若此见听，离于明、暗、动、静、通、塞，毕竟无体，犹如念心，离于前尘，本无所有。<span lang="EN-US"></span></span></b></p>
<p>前四句疑因断灭，后三句疑同妄识。若此见听：根惟举二摄六；若离明暗等，尘则举六以摄十二。阿难因闻佛说，离明、离暗，无有见体；离动、离静，元无听质等，不知佛说，揽尘所结之根，离尘无有结体，并非无有性体。前喻由器形异，名之异空，除器观空，说空为一。法合离尘无有结根之体，惟一精明之体，如除器观空，说空为一也，非言毕竟断灭。阿难错解佛语，疑根性为断灭，故曰：毕竟无体。仍复谬证，乃云犹如念心，即第六意识心，离于前尘，本无所有。此是佛第三番破识心无体，说识心乃前尘分别影事，离尘毕竟无体。阿难疑根性同念心。</p>
<p><b><span style="color:teal">云何将此毕竟断灭，以为修因，欲获如来，七常住果？<span lang="EN-US"></span></span></b></p>
<p>此谬疑因果相违。阿难以佛于第一决定义中，所示必定以因同果，若以生灭心为本修因，而求佛乘，不生不灭，无有是处。故惊疑难问：云何将此毕竟断灭之根，以为本修因，欲获得如来果地，七种常住之果耶？此阿难因闻佛示，拣选圆根，一门深入，故起斯难。</p>
<p><span style="color:#333399">丑二<span lang="EN-US">&nbsp;&nbsp;后先异说</span></span></p>
<p><b><span style="color:teal">世尊！若离明、暗，见毕竟空；如无前尘，念自性灭。<span lang="EN-US"></span></span></b></p>
<p>此牒前语，指根同识，单举一根，例余五根。意言此根性，离尘无体，与佛所破识心，离尘无性，有何差别。</p>
<p><b><span style="color:teal">进退循环，微细推求，本无我心，及我心所，将谁立因，求无上觉？<span lang="EN-US"></span></span></b></p>
<p>进退循环者：进前而思，退后而想，前后反覆，循环不断。微细推求者：精微详细，推究研求，本来无我因心之体，及我因心所在之处。此二语，阿难以根性同念心，故作是语，即同第一卷，佛破识心无体无处也。根性既是无体无处，则将谁立真因，以求无上觉道？以根性既是断灭，同佛前云：‘则汝法身，同于断灭，其谁修证，无生法忍？’交师所云：既惑根性，全同识心，则全将前破识之意，而转以破根矣！</p>
<p><b><span style="color:teal">如来先说：湛精圆常。违越诚言，终成戏论！云何如来，真实语者？<span lang="EN-US"></span></span></b></p>
<p>此举佛前言，证以后先异说。前二句举显见之文，是佛先说。湛者湛然不动，即第二显见不动；精者精一不杂，则第六显见不杂；圆者圆满周遍，则第七显见无碍、第八显见不分；常者常住不灭，则第三、第四、第五、显见不灭、不失、无还。今说离明、离暗，无有见体，岂不违越<span style="font-size:10.0pt;">背也</span>诚信之言，终成戏论？即自语相违也。前佛说无上法王，是真实语，若此后先异说，云何如来，是真实语？</p>
<p><span style="color:#333399">丑三<span lang="EN-US">&nbsp;&nbsp;更求开示</span></span></p>
<p><b><span style="color:teal">惟垂大慈，开我蒙吝！<span lang="EN-US"></span></span></b></p>
<p>阿难前虽疑因果相违，后先异说，终未能彻底明白，佛之所说，故更求开示。惟愿垂大慈悲，开发我之蒙吝。蒙者蒙昧，昏于后说；吝者执吝，泥于先闻；是非莫决，取舍无由，故不得不求示也。初阿难错解佛语，以谬难竟。</p>
<p><span style="color:#333399">子二<span lang="EN-US">&nbsp;&nbsp;如来即事验常以释疑&nbsp;&nbsp;分四&nbsp;&nbsp;&nbsp;&nbsp;丑初&nbsp;&nbsp;许以除疑&nbsp;&nbsp;&nbsp;&nbsp;二&nbsp;&nbsp;击钟验常&nbsp;&nbsp;&nbsp;&nbsp;三&nbsp;&nbsp;引梦验常&nbsp;&nbsp;四&nbsp;&nbsp;申迷教守&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：汝学多闻，未尽诸漏。心中徒知，颠倒所因，真倒现前，实未能识！<span lang="EN-US"></span></span></b></p>
<p>阿难疑根性为断灭，此佛许以即事验常，以除其疑。汝学多闻者：学乃笃志专求，偏于多闻，不勤定力，所以但断见惑，而思惑全在，故曰；‘未尽诸漏。’心中徒知：徒者但也，但知颠倒所因，因于迷真执妄，号为颠倒，而真倒现前，实未能识。迷真执妄，固为颠倒，而疑常为断，乃真颠倒，以其执真同妄，颠倒更甚。汝实未识，亦如真药现前，不能分别也。</p>
<p><b><span style="color:teal">恐汝诚心，犹未信伏。吾今试将尘俗诸事当除汝疑。<span lang="EN-US"></span></span></b></p>
<p>首二句，佛意以为我若直说，根性真常，不假方便，恐汝虽似信伏，未必出于诚真也心信伏。吾今试将尘俗之事，当除汝疑；击钟引梦，皆俗事也。以尘俗易晓之事，以验闻性不灭，当可断除汝疑。</p>
<p><span style="color:#333399">丑二<span lang="EN-US">&nbsp;&nbsp;击钟验常&nbsp;&nbsp;分四&nbsp;&nbsp;&nbsp;&nbsp;寅初&nbsp;&nbsp;两番问答&nbsp;&nbsp;&nbsp;&nbsp;二&nbsp;&nbsp;责其矫乱&nbsp;&nbsp;&nbsp;三&nbsp;&nbsp;破申正义&nbsp;&nbsp;&nbsp;&nbsp;四&nbsp;&nbsp;责迷戒谬&nbsp;&nbsp;&nbsp;&nbsp;今初</span></span></p>
<p><b><span style="color:teal">即时如来，敕罗侯罗，击钟一声，问阿难言：汝今闻不？阿难大众，俱言：我闻。<span lang="EN-US"></span></span></b></p>
<p>此第一番问闻之有无，阿难即以闻之有无为答。文分三次致审，佛有深意存焉。若无第二次审，不足以见阿难之错谬；若无第三次审，不足以验闻性之真常；此审有闻，二闻字上，该加有字方显。</p>
<p><b><span style="color:teal">钟歇无声，佛又问言：汝今闻不？阿难大众，俱言：不闻。<span lang="EN-US"></span></span></b></p>
<p>今下仍应加有字，不闻即无闻。钟歇但是无声，不是无闻，俱答无闻，错谬在此，若实无闻，谁知无声？乃是声于闻中，有生有灭，实非闻性，或有或无。此第二次审，已得其谬耳。</p>
<p><b><span style="color:teal">时罗侯罗，又击一声。佛又问言：汝今闻不？阿难大众，又言：俱闻。<span lang="EN-US"></span></span></b></p>
<p>前佛敕罗侯击钟，此第三次审，佛并未敕罗侯更击，此一声至关重要，足见罗侯与佛，合拍成令，有此一声，方验闻性，本不生灭。若闻性已灭，此声又何能闻？既又能闻，足显闻性真常。末句应是：俱言有闻。</p>
<p><b><span style="color:teal">佛问阿难：汝云何闻？云何不闻？阿难大众，俱白佛言：钟声若击，则我得闻；击久声销，音响双绝，则名无闻。<span lang="EN-US"></span></span></b></p>
<p>此佛与确定，有无属谁，要阿难大众，亲口说出，或有或无，但惟是声，音即声也。响者音之余也。闻性真常，不随缘起，岂彼声无，遂谓闻无也。</p>
<p><b><span style="color:teal">如来又敕罗侯击钟，问阿难言，汝今声不？阿难大众，俱言：有声。<span lang="EN-US"></span></span></b></p>
<p>《正脉》云：汝今二字，不如今有二字为妙。此第二番问，亦分三次致审，此第一次审答声之有无。汝今声不，问以汝今有声不？欲令悟知有闻，方知有声，俱言有声者，但知有声，未悟有闻也。</p>
<p><b><span style="color:teal">少选声销，佛又问言：尔今声不？阿难大众，答言：无声。<span lang="EN-US"></span></span></b></p>
<p>少选即少顷，时之不久也。钟声已销，佛又问言：尔<span style="font-size:10.0pt;">汝也</span>今有声不？阿难大众，俱言：无声。此第二次审，但知无声，未悟有闻。</p>
<p><b><span style="color:teal">有顷罗侯，更来撞钟。佛又问言：尔今声不？阿难大众，俱言：有声。<span lang="EN-US"></span></span></b></p>
<p>有顷亦少时也。此第三次审，以验声有生灭，闻性真常，于声无之时，闻性非灭，今声有之时，闻性非生。</p>
<p><b><span style="color:teal">佛问阿难：汝云何声？云何无声？阿难大众，俱白佛言：钟声若击，则名有声；击久声销，音响双绝，则名无声。<span lang="EN-US"></span></span></b></p>
<p>第二句，问以汝云何有声？此段亦是佛与确定，此声何以或有或无，令知从缘所生，闻性不属缘生，故不随声为有无也。</p>
<p><span style="color:#333399">寅二<span lang="EN-US">&nbsp;&nbsp;责其矫乱</span></span></p>
<p><b><span style="color:teal">佛语</span></b><b><span style="font-size:10.0pt;color:teal">去声</span><span style="color:teal">阿难，及诸大众：汝今云何自语矫乱？大众阿难，俱时问佛：我今云何，名为矫乱？佛言：我问汝闻，汝则言闻？又问汝声，汝则言声？惟闻与声，报答无定，如是云何，不名矫乱？<span lang="EN-US"></span></span></b></p>
<p>佛语阿难：以上告下谓之语；并及大众，汝现今云何自语矫乱？分明是声之有无，汝混答闻之有无，闻性本无生灭，岂属有无；汝混淆而答，讵非矫乱耶？大众阿难，心未信伏，俱时问佛：今我据实而答，声有则闻，声无无闻；又钟击有声，不击无声；并无乱答，云何名为矫乱？佛言：钟声一击，我问汝有闻不？汝答有闻；钟歇无声，我问汝有闻不？汝说无闻？钟声再击，我问汝有声不？汝答有声；少选声销，汝说无声；声闻虽复双审，有无只归一边。究竟还是有闻无闻？还是有声无声？报答无有一定，如是答话，云何不名矫乱？</p>
<p><span style="color:#333399">寅三<span lang="EN-US">&nbsp;&nbsp;破申正义</span></span></p>
<p><b><span style="color:teal">阿难！声销无响，汝说无闻；若实无闻，闻性已灭，同于枯木，钟声更击，汝云何知？<span lang="EN-US"></span></span></b></p>
<p>此破谬误之惑，以申正义。声尘生灭，闻性真常，乃为正义。此段取更击，以验闻性常存。声销无响：即上击久，音响双绝，此但无声，汝说无闻。若实在无闻，闻性已灭，即应同于枯木。无有知觉，钟声更击之时，应当不闻。汝云何更击之时，仍复有闻，而知有声耶？既更击仍闻，可以验知闻性常存。</p>
<p><b><span style="color:teal">知有知无，自是声尘，或无或有；岂彼闻性，为汝有无？闻实云无，谁知无者？<span lang="EN-US"></span></span></b></p>
<p>此取知无以验不灭。此段共有五个无字，一、二、五皆约声说，三、四约闻说。上三句明生灭惟声，不关闻性，知有声知无声，自是声尘在闻性之中，或时有或时无<span style="font-size:10.0pt;">即上钟若击，则名有声。击久声销，则名无声。</span>。岂彼闻性，为汝声之生灭，而成有闻无闻耶？闻性若无声之时，实在随声以俱无，是谁又知其无声乎？既知无声，则非无闻性者，明矣。</p>
<p><b><span style="color:teal">是故阿难！声于闻中，自有生灭；非为汝闻，声生声灭，令汝闻性，为有为无。<span lang="EN-US"></span></span></b></p>
<p>上破谬误，此申正义，断定尘有生灭，根无生灭。是故，是知无声，非无闻性之故，声尘在闻性之中，自现生灭之相，与闻性无干。非为汝之闻性，因声生声灭，能令汝之闻性，为或有或无也。闻性常存，一切时有，岂随声尘生灭，为有无哉？</p>
<p><span style="color:#333399">寅四<span lang="EN-US">&nbsp;&nbsp;责迷戒谬</span></span></p>
<p><b><span style="color:teal">汝尚颠倒，惑声为闻，何怪昏迷，以常为断？终不应言：离诸动、静，闭塞、开通，说闻无性。<span lang="EN-US"></span></span></b></p>
<p>上四句责迷，下四句戒谬。尘性断灭，根性常住，断常纵使难辨，根尘自属易分。颠倒者，执常为断是颠倒，将尘作根亦是颠倒，故曰：汝尚且颠倒，惑此声尘之有无，以为即是闻性之有无。故前无声，问汝有闻否？汝答无闻。此即是根尘不分之颠倒，根尘尚且不能分别，何怪昏迷，断常莫辨，以常住之闻性，认为断灭。前言，云何将此毕竟断灭，以为修因，即汝断常莫辨之颠倒。<span>&nbsp; </span>终不应言：戒止之词；动、静指声尘，有声曰动，无声曰静；闭塞、开通，指浮尘根肉耳，耳聋曰闭塞，耳聪曰开通。意谓闻性灵光独耀，迥脱根尘，不但声之有无，不关闻性之事，即耳之聋聪，亦不关闻性之事。汝终不应当作如是言：离却动、静之声尘，离却闭塞、开通之耳根，说无闻性。闻性是常住，圆满周遍，岂属断灭耶？二击钟验常竟。</p>
<p><span style="color:#333399">丑三<span lang="EN-US">&nbsp;&nbsp;引梦验常&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;验梦不昧&nbsp;&nbsp;&nbsp;&nbsp;二&nbsp;&nbsp;决定性常&nbsp;&nbsp;&nbsp;&nbsp;今初</span></span></p>
<p><b><span style="color:teal">如重睡人，眠熟床枕。其家有人，于彼睡时，捣练舂米，其人梦中，闻舂捣声，别作他物：或为击鼓，或为撞钟，即于梦时，自怪其钟，为木石响。<span lang="EN-US"></span></span></b></p>
<p>此科与上科，同验闻性常住，意有差别，不可不知。上科有声验之于动，闻性不生；无声验之于静，闻性不灭，不生不灭，闻性常住。此科引梦为验，是动静双离，根尘并舍，较前更深。如重睡人，非轻睡者，眠熟即重睡，身依床枕，其家有人，于彼睡眠熟时；捣练槌布也，舂米碓米也。其重睡人，闻舂米杵声，闻捣练砧声，梦中别作他物之声，或为击鼓声，或为撞钟声，此中能闻砧杵声，是闻性功能；别作他物，是梦中独头，分别梦外之境，误作钟鼓之声；即于梦时，自怪其钟，为木石响，此亦梦中独头，展转计度，怪钟声为木响，杵也；怪鼓声为石响，砧也；分别错误，均属意识，不关闻性之事。</p>
<p><b><span style="color:teal">于时忽寤，遄知舂音。自告家人，我正梦时，惑此舂音，将为鼓响。<span lang="EN-US"></span></span></b></p>
<p>忽寤：忽然梦醒。遄者速也，一醒即知是舂捣音。自告家人，我正在梦时，惑此舂捣声，将为钟鼓响。上梦中怪钟，醒时说鼓，语乃互影，故须双举。上验梦中，闻性不昧，下乃决定，根性常住。</p>
<p><span style="color:#333399">寅二<span lang="EN-US">&nbsp;&nbsp;决定性常</span></span></p>
<p><b><span style="color:teal">阿难，是梦中人，岂忆静摇，开闭通塞？其形虽寐，闻性不昏。<span lang="EN-US"></span></span></b></p>
<p>是梦中重睡之人，在睡之时，岂忆想尘之动静耶？摇即动也。以睡梦之人，举身皆忘，又岂忆想肉耳之根，开闭通塞耶？是则根尘并舍，闻性常存，其形虽寐，闻性不昏，堪为明验，云何汝自疑闻性断灭，反谓我非实语耶？我前所谓，离动离静，元无听质者，乃谓离却动静二尘，本无黏湛发听，听精映声，卷声成根，听闻体质。但云无此聚闻于耳之听质，并非无有廓周法界之闻性，汝多闻之人，何乃循名昧义于此！</p>
<p><b><span style="color:teal">纵汝形销，命光迁谢，此性云何，为汝销灭？<span lang="EN-US"></span></span></b></p>
<p>此明岂独生前，梦中不昧，乃至死后，纵使汝形骸已经销灭，命光<span style="font-size:10.0pt;">即是命根也</span>迁谢，迁变代谢，其命已尽也。此之闻性，亦不为汝之形销命谢，便随之俱销俱谢也。云何二字，反显身灭，闻性不灭之义。<span>&nbsp; </span>《正脉》问云：‘既此根性，动静无关，生死不碍，如来何言，离动离静，元无听质耶？’答云：‘我言离尘无听质者，为无聚闻于耳，结滞为根之听质。此质若亡，则遍周法界之闻性，方以全彰，岂令翻成断灭乎？此方明出元无听质之故，显其自是阿难谬解，非佛自语相违也。不然则佛前言，离尘无质，后言离尘有体，终无以解自语相违之难矣！’吴兴曰：‘前阿难通疑六根无体，如来所以别显闻性为常，诚欲发耳圆通之机也。故后偈云：“声无既无灭，声有亦非生。”乃至“纵令在梦想，不为不思无。”皆取于此也。’</p>
<p><span style="color:#333399">丑四<span lang="EN-US">&nbsp;&nbsp;申迷教守&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;普申迷常故堕无常&nbsp;&nbsp;&nbsp;&nbsp;二&nbsp;&nbsp;教令守常必成正觉&nbsp;&nbsp;&nbsp;&nbsp;今初</span></span></p>
<p><b><span style="color:teal">以诸众生，从无始来，循诸色声，逐念流转，曾不开悟，性净妙常。<span lang="EN-US"></span></span></b></p>
<p>上四句明逐妄，下二句明迷真。以因也，因诸众生，从无始无明妄动以来，根尘对偶，随顺诸尘境界，举色声以摄余四，逐念分别，起憎爱惑。流转者，循尘出流，为物所转。流转勿作生死解，以此段但属于惑，下段流转，方是苦果。曾不开悟，性净妙常：性即六根之性，诸尘不染曰净，浮根不缚曰妙，生死不碍曰常，即上所验，根尘双脱，生死无干。因既逐妄，所以迷真，若能合觉，自可返妄归真也。</p>
<p><b><span style="color:teal">不循所常，逐诸生灭，由是生生，杂染流转。<span lang="EN-US"></span></span></b></p>
<p>此明迷真逐妄之失。不随顺所具，净妙常之根性，反随逐诸生灭识心，此指舍根用识，背觉合尘，内摇外奔，依惑造业，为生死因。由是妄因既成，妄果难脱，生生世世，在于六道，杂染法中，迁流转变，俄而天上人间，俄而地狱鬼畜。不言修罗者，以修罗四类受生，摄在天人鬼畜之内也。</p>
<p><span style="color:#333399">寅二<span lang="EN-US">&nbsp;&nbsp;教令守常必成正觉</span></span></p>
<p><b><span style="color:teal">若弃生灭，守于真常，常光现前，根、尘、识心，应时销落。<span lang="EN-US"></span></span></b></p>
<p>首句是舍识，识心生灭无常，是妄本，非菩提因，应当舍弃；二句是用根，根性真实常住，是真本，为楞严体，应当守之。守字即下手工夫，守住一根之门，不许出流缘尘，但令入流照性，即前文所谓，脱黏内伏，亦即观音圆通，入流亡所也。常光现前：即常住真心，本有大智慧光明发现。如临济祖师所云：‘有一无位真人，在汝诸人六根门头，放光动地’是也。亦即前文所谓，伏归元真，发本明耀。<span>&nbsp; </span>根、尘、识心，应时销落者：谓常光既巳现前，遍融诸法，唯一真心，故根、尘、识心，三六十八界，应时销落，悉不可得。前文所谓，耀性发明，一切浮尘，及器世间，诸变化相，如汤销冰。<span style="font-size:10.0pt;">不言识者，以识无自体故。</span></p>
<p><b><span style="color:teal">想相为尘，识情为垢。二俱远离，则汝法眼，应时清明，云何不成，无上知觉？<span lang="EN-US"></span></span></b></p>
<p>此处尘垢，乃指微细法执无明。以根、尘、识心，既已销落，则粗尘粗垢已除，此想相，即所想湛一之境，更是一种最细难除之尘，识情即能想湛一之心，仍属心境对待。即此能想之心，不舍湛一之境，即是法爱情念，更是一种难刮之细垢。若能如此二俱远离，则垢尽明生，则汝法眼，应时可以清明，当得六根清净。因六结已解，五浊已除，如观音圆通，生灭既灭，寂灭现前，忽然超越，十方圆明，故曰法眼清明。破一分无明，证一分法身，登圆教初住，入圣种性，从此进修，带果行因，中中流入，萨婆若海，云何不成，无上知觉？癸初验释根性断灭疑竟。</p>
<p>大佛顶首楞严经正文卷第四终</p>
<p><span style="color:#333399">癸二<span lang="EN-US">&nbsp;&nbsp;证释别有结元疑&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;阿难别索结元&nbsp;&nbsp;&nbsp;&nbsp;二&nbsp;&nbsp;如来证无他物&nbsp;&nbsp;子初分三&nbsp;&nbsp;丑初&nbsp;&nbsp;就喻索元&nbsp;&nbsp;&nbsp;&nbsp;二&nbsp;&nbsp;引人合喻&nbsp;&nbsp;&nbsp;&nbsp;三&nbsp;&nbsp;哀求指示&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！如来虽说，第二义门。今观世间解结之人，若不知其所结之元，我信是人，终不能解。<span lang="EN-US"></span></span></b></p>
<p>阿难仰白佛言：世尊！如来前虽说第二决定义门，要我等从根解结，不知根中，何者是结？从何名解？今观世间解结之人，必定要知其所结之根元，方能得解；设若不知其所结之元，我信是人，虽欲解而究竟不能解。阿难意中妄拟，离此六根，别有结之本元也。</p>
<p><span style="color:#333399">丑二，引人合喻<span lang="EN-US"></span></span></p>
<p><b><span style="color:teal">世尊！我及会中，有学声闻，亦复如是。从无始际，与诸无明，俱灭俱生，虽得如是多闻善根，名为出家，犹隔日疟！<span lang="EN-US"></span></span></b></p>
<p>此举有学，述其迷情。无学深位，不敢谓其不知，故曰我及在会之中，一类有学声闻，三果以下，皆称有学；亦复如解结之人，不知结元，终不能解也。从无始际<span style="font-size:10.0pt;">即时也</span>，与诸助语辞无明，即独头生相无明。《起信论》云：不觉心动时也，本经所谓性觉必明，妄为明觉时也。不生不灭之真心，与生灭妄心和合，真堕妄中，成阿赖耶识，此识具有能见见分，即六根中见、闻、嗅、尝、觉、知，谓之一精明之体，与生俱生与众生日用最亲切者。下文十方诸佛，异口同音，告知阿难，俱生无明即此也。<span>&nbsp; </span>虽得如是多闻善根，名为出家者；以阿难虽得历劫多闻，熏习之善根，今生依然多闻，但未及从闻、思、修，尚滞小果，不过名字出家而已！未得无学，未出三界之家，何况五住究尽，所出烦恼之家耶？喻如隔日疟，以得果时，暂似解脱，而入生死时，依然被缚。初果之人，天上人间，尚须七返受生，方断欲界九品思惑，故喻隔日疟。《正脉》云：理实不止有学，虽彼无学罗汉，不涉生死则已，涉则成缚，正由不达结处也。</p>
<p><b><span style="color:teal">惟愿大慈，哀愍沦溺，今日身心，云何是结？从何名解？亦令未来苦难众生，得免轮回，不落三有。<span lang="EN-US"></span></span></b></p>
<p>此求佛示以结元，令其知解。惟愿大圣真慈，哀怜愍念，我等沦溺。真心堕在无明之中，谓之沦溺，非佛安能拔济？前佛教我从根解结，不知今日现前身心即六根，何者是结？又是结所起，必有起结之元，不知结元，在于何处；要从何处下手，方得名解？<span>&nbsp; </span>亦令未来，苦难众生四句，意谓若得如来明示，不惟现前有学，得免沦溺，亦将传示末法，能令未来苦难众生，既知结元，并识解结方法，不受缠缚，得免生死轮回，不落三有<span style="font-size:10.0pt;">即三界</span>六道矣！</p>
<p><span style="color:#333399">丑三<span lang="EN-US">&nbsp;&nbsp;哀求指示</span></span></p>
<p><b><span style="color:teal">作是语已，普及大众，五体投地，雨泪翘诚！伫佛如来，无上开示。<span lang="EN-US"></span></span></b></p>
<p>作如是请法语已，普及在会三乘大众，五体投地，表其殷勤恳切；雨泪翘诚，见其悲感诚敬。此从根解结，修证了义之法，不特有学二乘当求，即大乘菩萨亦所乐闻也。故伫待如来，无上开示。此即‘十方婆伽梵，一路涅槃门’故称无上。</p>
<p><span style="color:#333399">子二<span lang="EN-US">&nbsp;&nbsp;如来证无他物&nbsp;&nbsp;分三&nbsp;&nbsp;&nbsp;&nbsp;丑初&nbsp;&nbsp;长行&nbsp;&nbsp;&nbsp;&nbsp;二&nbsp;&nbsp;偈颂&nbsp;&nbsp;&nbsp;&nbsp;三&nbsp;&nbsp;叙悟&nbsp;&nbsp;&nbsp;&nbsp;丑初分二&nbsp;&nbsp;&nbsp;&nbsp;寅初诸佛同证&nbsp;&nbsp;&nbsp;&nbsp;二&nbsp;&nbsp;如来详释&nbsp;&nbsp;寅初分三&nbsp;&nbsp;&nbsp;&nbsp;卯初&nbsp;&nbsp;愍众摩顶感佛&nbsp;&nbsp;&nbsp;&nbsp;二诸佛放光灌顶&nbsp;&nbsp;&nbsp;&nbsp;三&nbsp;&nbsp;闻佛同音告示&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时世尊，怜愍阿难，及诸会中，诸有学者；亦为未来，一切众生，为出世因，作将来眼。<span lang="EN-US"></span></span></b></p>
<p>上阿难为有学，及末世众生，请示结元，及解结方法。佛以六根既是结缚之元，复为解脱之本，此法甚深难了，虽与显示，恐难确信，故垂怜愍念，阿难与会中有学，及末世众生，为示出世，修证一乘之因心，不至错乱修习，以作将来，修行大乘之眼目，自可有所遵循。此眼即见道之眼，得见华屋之门，则修证有凭，不至错入歧路矣！故摩顶动界，感现诸佛同以证信。</p>
<p><b><span style="color:teal">以阎浮檀，紫金光手，摩阿难顶，即时十方，普佛世界，六种震动。<span lang="EN-US"></span></span></b></p>
<p>先则摩顶安慰，表授无上顶法。即时十方诸佛世界，由佛威神所感，同时六种震动。形则动、涌、起，声则震、吼、击，以表六结将解。</p>
<p><span style="color:#333399">卯二<span lang="EN-US">&nbsp;&nbsp;诸佛放光灌顶</span></span></p>
<p><b><span style="color:teal">微尘如来，住世界者，各有宝光，从其顶出。<span lang="EN-US"></span></span></b></p>
<p>宝表圆湛不生灭心之体性，光表称体所起之妙用，即诸根圆拔，内莹发光，光从顶出，表最胜最妙之法。</p>
<p><b><span style="color:teal">其光同时，于彼世界，来只陀林，灌如来顶。是诸大众，得未曾有！<span lang="EN-US"></span></span></b></p>
<p>上三句，诸佛顶光，同在一时，于彼十方世界，来此只陀林中，灌释迦如来之顶。表此顶法，诸佛共证，所谓十方如来，一门超出妙庄严路。是诸大众，于所表之法，虽复未明，于所现之瑞，亦复罕见，故曰得未曾有！</p>
<p><span style="color:#333399">卯三<span lang="EN-US">&nbsp;&nbsp;闻佛同音告示</span></span></p>
<p><b><span style="color:teal">于是阿难，及诸大众，俱闻十方，微尘如来，异口同音，告阿难言：<span lang="EN-US"></span></span></b></p>
<p>阿难大众，于大光明藏中，俱闻十方，微尘数如来，异口同音，即众口一词也，齐宣妙教，足可深信。</p>
<p><b><span style="color:teal">善哉阿难！汝欲识知，俱生无明，使汝轮转，生死结根。唯汝六根，更无他物。<span lang="EN-US"></span></span></b></p>
<p>诸佛欲示难信难解之法，先赞善哉者，以阿难既开圆解，继请圆修，饶益今后，堪为诸佛共赞。谓言汝欲识知，俱生无明，即是根结之元，前云性觉必明，妄为明觉，无始与俱，故曰俱生。由无明力，转本有之智光，为能见之见分，托根缘尘，顺流而出，引起六识，为烦恼根本，使汝轮转生死，而生死结之根元，唯是汝六根，更无他物，此证前所问，云何是结义也。</p>
<p><b><span style="color:teal">汝复欲知，无上菩提。令汝速证，安乐解脱，寂静妙常，亦汝六根，更非他物。<span lang="EN-US"></span></span></b></p>
<p>上言结唯六根，此言解唯六根。又曰汝复欲知，无上菩提；梵语菩提，此译为觉，即根中所具不生不灭，本觉真心，无有何法，能在其上，称为无上，不要作所证之果解说。此心为真因地心，依之澄浊解结，一门深入，自可令汝速证涅槃四德，安乐即乐德，解脱即我德<span style="font-size:10.0pt;">我以自在为义，解脱方能自在。</span>，寂静即净德<span style="font-size:10.0pt;">寂然宴静，清净无染。</span>，妙常即常德。亦汝六根，更无他物；若离六根，亦别无真元矣！此根是真妄和合之故，约妄边说，是生死结根；约真边说，是涅槃四德。下云迷晦即无明，发明便解脱，结解唯根，岂有他物哉？此证前所问，从何名解义也。</p>
<p><span style="color:#333399">寅二<span lang="EN-US">&nbsp;&nbsp;如来详释&nbsp;&nbsp;分二&nbsp;&nbsp;&nbsp;&nbsp;卯初&nbsp;&nbsp;阿难未悟述问&nbsp;&nbsp;&nbsp;&nbsp;二&nbsp;&nbsp;如来详释除疑&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难虽闻，如是法音，心犹未明，稽首白佛：云何令我生死轮回，安乐妙常，同是六根，更非他物？<span lang="EN-US"></span></span></b></p>
<p>如是法音：指上诸佛所说，闻虽亲闻，心未明了。稽首白佛：云何令我生死、涅槃，同是六根，而尘、识不预焉？</p>
<p><span style="color:#333399">卯二<span lang="EN-US">&nbsp;&nbsp;如来详释除疑</span></span></p>
<p><b><span style="color:teal">佛告阿难：根、尘同源，缚脱无二，识性虚妄，犹如空华。<span lang="EN-US"></span></span></b></p>
<p>此文详释伏疑，何以诸佛同言，结解惟在六根。佛告阿难：汝疑诸佛所说，结解惟指六根，不指尘、识，又六根既为结缚之元，何以复为解脱之本？汝今当知：根、尘二者，本是同源，而无异体。若以执相而观，似有内外之分，根为内之根身，而属有情；尘为外之尘境，而属无情；若在明理而谈，祗是见相之别，根为八识见分，属心法；尘乃八识相分，属色法。相宗云：相、见皆依自证起故。喻如蜗牛两角，出则成双，收则唯一，唯是一头，并无两角，根尘同一本源，举根即摄于尘，故不言尘。<span>&nbsp; </span>缚、脱无二者：缚脱即是结解，六根若缚，六结重叠生起，则为凡夫，而受沦溺之苦，此六根即是结缚之元。故诸佛云：生死结根，唯汝六根，更无他物。六根若脱，六结次第解除，则成圣人，而得寂灭之乐，此六根即是解脱之本。故诸佛云：安乐解脱，寂静妙常，亦汝六根，更非他物。故曰：缚脱无二。&nbsp; 识性虚妄，犹如空华：此佛复释诸佛惟指六根，为结解之要，而不言六识之故。识性是前尘虚妄相上，所起之妄想，全无实体，故曰：‘虚妄’。犹如眚眼，所见空华，眚观似有，究竟全无，诸佛乃以六尘既无别体，六识又极虚无，是以不言尘、识，同言结解，惟是六根也。诸佛之言，如来上释，其义已尽，下更重释颂者，以其理隐微，标文简略，恐未彻了，故重释所标之文，欲令义理增明而已。</p>
<p><b><span style="color:teal">阿难！由尘发知，因根有相，相、见无性，同于交芦。<span lang="EN-US"></span></span></b></p>
<p>此重释根、尘同源。根为能缘，尘为所缘，能所不相舍离。由有六尘，方发六根之知，是根要托尘立；因有六根，方显六尘之相，是尘要托根有。<span>&nbsp; </span>相、见无性，同于交芦者：相即六尘之相，见即六根之见，首句说知，此句说见，乃互影言耳。六尘之相，离根固无独立之自性，六根之见，离尘亦无独立之自性。同于交芦，此芦异于常芦，生必二茎交并而立，二根盘结而连，单则扑地，不能自立，外实中虚。此喻有三义存焉：一喻相依，各无自立之性；二喻同源，本是一体不分；三喻根、尘、空、有，二者俱非。</p>
<p><b><span style="color:teal">是故汝今，知见立知，即无明本知见无见斯即涅槃，无漏真净，云何是中更容他物？<span lang="EN-US"></span></span></b></p>
<p>此重释缚脱无二。是故者：是根、尘一体之故，汝等今者，知见立知见；立字即是缚；知见指根性，即性本二觉，本具妙明明妙，真知真见也。不必更立知见，若一立知见，其犹性觉本明之上，再加明而明之，则妄为能明之无明，所明之妄觉，故曰即无明本。若了本具真知真见，无容更立知见，斯即清净本心，本觉常住，故曰斯即涅槃。无漏真净涅槃，此云不生不灭，一念不生曰无漏，一尘不染曰真净，复本心源，究竟清净是也。无字即是脱，是知缚脱，皆不离六根，云何于是结解之中，更容他物哉？</p>
<p>《正脉》云：是故二字，虽显承上言。根、尘既无两体，是以缚、脱但惟在根，然亦暗承空有俱非而来。更有意味：知见，则该六根之性，立知者，立空有二知也。凡夫迷六根之性为有，二乘晦六根之性为空，俱不达空有俱非之旨也。即无明本者；凡夫即具足五住，而长沦分段，皆迷有以为之本也。二乘尚余第五，而未出变易，皆晦空以为之本也。无见者：无空有二见也，凡夫于根性，除执有之见；二乘于根性，除执空之见也。涅槃：即翻上二种生死，无漏真净，即离上五住无明。斯即者：盖凡夫除前四住，先得有余涅槃，无漏真净；二乘除第五住，究竟无余涅槃，无漏真净也。</p>
<p>云何是中更容他物：此即结归诸佛语也。是中，即结中与解中也，言结中惟是根结，更无他物，能为结元；解中惟是根解，更无他物，以为解元。此诸佛所以同言，更无他物也。丑初长行竟。</p>
<p align="right" style="text-align:right;text-indent:24.0pt;word-break:break-all">楞严经讲义第十二卷终<span>&nbsp; </span></p>
