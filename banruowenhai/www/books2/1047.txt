<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">见宝塔品第十一</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">见宝塔品第十一<span lang="EN-US"></span></span></p>
<p>本品文内详叙释迦如来与十方分身佛聚集，及三变净土等事。不仅见宝塔，而独以是为品题者，一、以众见宝塔生希有心，遂为开塔、变土、集佛等事之因缘、二、于说法华经处，令众生见多宝佛塔，又为多宝如来之本愿，故以见宝塔名品。</p>
<p>依法华论三平等中：一曰、乘平等，已于开权显实三根领记章内释竟。二曰、生死涅槃平等，以多宝如来现身塔中，明佛涅槃如不涅槃，有生死如无生死，本无生死涅槃之可言而亦不妨有生死涅槃之相。三曰、佛身平等，以多宝如来一体示现，显一佛身即摄诸佛身，兼显佛之自身他身了无差别。为明此二平等，故有此品。</p>
<p>法华论十无上中，第五示现清净国土无上。今多宝如来示现涌塔，释迦如来放光集佛、三变净土，不惟变秽土为净土，兼于净土之中化示无量清净国土为一大清净国土。为显佛国本来清净无上，故有此品。</p>
<p>在叹人美法劝募持行章内，所有三品之意，悉在赞重流通。法师一品，既显若法若人皆可尊重，此品即叙但说是经之处，多宝如来必来听经示现，所以标明灵证，劝发深信，故有此品。</p>
<p>阿难传经，以同闻为证。释迦说此法华，即以多宝之现身为证。多宝如来为过去古佛，久入涅槃，为证法华乃复化身及塔。为欲使众生知法华一经以佛为证，故有此品。</p>
<p>品之别题，释之者如法华文句等，其义至富，未能广述。兹就名义之概略释之：凡塔，皆为佛所安住之处，而此佛所安住之处则有众宝庄严，故名宝塔。又释：以此塔为多宝如来所居，故名宝塔。见、与现通，以塔从地涌起，出现空中，有显现之义。又、见即见闻之见，谓会众所目睹。就宝塔涌出言则为现，就众生观察言则为见，其义一也。</p>
<p>复以慈恩三教教相释之：三教者，一、有教，二、空教，三、非空非有中道教。真如之自体性，虽了不可得，而所发生之一切法，则不能无一一法之相，此为有教之义。真如之自体性固了不可得，而一切法之相亦毕竟空，此为空教之义。法相虽毕竟空，然无碍其为森然之万有而同时同处，又即为第一义空之空性，此为非空非有中道教之义。以此三义，释本性如下：如法华会前，见有宝塔种种庄严之相，会众复闻塔内音声之相，众欲启塔，因以得观三变清净佛土之相，及十方诸佛集座之相，以有此种种法相，故为有教。既有能见之大众，复有所见之诸法相，可谓能所俱备；然此能见之大众及所见之诸法，究亦毕竟空寂了不可得，故又为空教。而此空无所见之法，实即为佛所究竟安住之处，为佛显现万德庄严之处，亦正为第一义空之空性示现之处。以是故、一一法皆显空性，一一空法皆显庄严之相，空不碍有，有不碍空，空空不相碍，有有不相碍，故为非有非空中道教。若人能见诸相无相，相相无边，斯为真能见宝塔者。</p>
<p>更以观心义释之：地、喻众生心，宝塔、喻如来藏。众生心为无始无明烦恼之所覆障，故如来藏无由显现。今既于方便品以下开示一乘之境，复于法师品起六种之行，由是于覆障之中显现如来藏性，此即宝塔从地涌出之义。见宝塔者，谓以始觉之智见于如来藏性，即在人人心地中开显本具之如来藏性是也。</p>
<p><span style="color:#333399">丁二　古今同证<span lang="EN-US"></span></span></p>
<p><span style="color:#333399">戊一　长行<span lang="EN-US"></span></span></p>
<p><span style="color:#333399">己一　塔涌闻法证经胜妙<span lang="EN-US"></span></span></p>
<p><span style="color:#333399">庚一　塔涌印证经之可信<span lang="EN-US"></span></span></p>
<p><span style="color:#333399">辛一　支提应现<span lang="EN-US"></span></span></p>
<p><b><span style="color:teal">尔时、佛前有七宝塔，高五百由旬，纵广二百五十由旬，从地涌出住在空中。种种宝物而庄校之：五千栏楯，龛室千万，无数幢旛以为严饰，乘宝璎珞，宝铃万亿而悬其上，四面皆出多摩罗跋旃檀之香充遍世界。其诸旛盖，以金、银、琉璃、砗磲、　玛瑙、真珠、玫瑰七宝合成，高至四天王宫。<span lang="EN-US"></span></span></b></p>
<p>宝榙从地涌出，系有过去古佛多宝如来亲来闻法，以证是经之胜妙也。支提、与榙同义，应时机而显现也。佛前、即法华会前。七宝榙、喻如来藏心。高五百由旬、喻如来藏心与众生染心不相应，高出五趣之上也。纵广二百五十由旬，谓如来藏即为二十五有之真实体性也。涌出、喻如来藏心由见思等烦恼障中显现。住空、喻依于真空实相而住也。五千栏楯，喻信、进、念、定、慧五力。龛室千万，喻禅定甚多。幢旛、喻智德高显。璎珞、喻三念住。宝铃、喻四辩才。出性无垢旃檀香，喻以三轮不思议化，使一切众生转恶为善，转染为净，成无垢功德之香。旛盖七宝合成，喻具七圣财。高至四天王宫，喻高出四生之上。</p>
<p><span style="color:#333399">辛二　灵只敬奉<span lang="EN-US"></span></span></p>
<p><b><span style="color:teal">三十三天雨天曼陀罗华供养宝塔；余诸天、龙、夜叉、乾闼婆、阿修罗、迦楼罗、紧那罗、摩侯罗伽、人非人等千万亿众，以一切华、香、璎珞、旛盖、伎乐供养宝塔，恭敬尊重赞叹。<span lang="EN-US"></span></span></b></p>
<p>此指三十三天之忉利天王言，非列举欲界、色界、无色界之诸天也。以此天为地居天之王，故首举其雨华供养。其余八部、四众，各以其所有者供养此塔；恭敬尊重赞叹，亦身、口、意三业之供养也。</p>
<p><span style="color:#333399">辛三　叹佛印经<span lang="EN-US"></span></span></p>
<p><b><span style="color:teal">尔时、宝塔中出大音声，叹言：“善哉！善哉！释迦牟尼世尊，能以平等大慧教菩萨法，佛所护念，妙法华经，为大众说。如是如是！释迦牟尼世尊，如所说者，皆是真实”。<span lang="EN-US"></span></span></b></p>
<p>此赞叹释迦牟尼佛而印可所说之妙法莲华经也。音声、即塔中出言赞叹之声。再赞善哉，一、赞其能施权，一、赞其能显实也。佛观众生本来是佛，即皆可成佛，此谓平等大慧。佛以此会，为诸众生说种种恶法、善法，有为法、无为法，法相虽有差别，而实无一非为教菩萨法也。如佛说地狱等种种果报之恶法，即为使众生先能转恶为善，得受善报。迨善根增长，则可渐为出世之因缘。至习出世法成就，能发大心，即可直趋无上菩提之道。又如随顺众机所说之种种权法，实吾一非假为方便以会归于一乘实法者。故塔内大声赞叹其如是施权、如是显实，皆为真实，为是经作充分之印证也。</p>
<p><span style="color:#333399">庚二　塔开听证经之可重<span lang="EN-US"></span></span></p>
<p><span style="color:#333399">辛一　辨因由<span lang="EN-US"></span></span></p>
<p><b><span style="color:teal">尔时、四众见大宝塔住在空中，又闻塔中所出音声，皆得法喜，怪未曾有，从座而起，恭敬合掌，却住一面。尔时、有菩萨摩诃萨名大乐说，知一切世间天、人、阿修罗等心之所疑而白佛言：“世尊！以何因缘、有此宝塔从地涌出，又于其中发是音声”？<span lang="EN-US"></span></span></b></p>
<p>此释众人心请及乐说言请。众人欲辨塔音赞叹之因由，故惊喜而心请；大乐说菩萨知众心之所念，故以言请，因以启佛之答而显现其因缘也。法喜、谓既见佛之不思议法，心生喜悦。</p>
<p><b><span style="color:teal">尔时、佛告大乐说菩萨：“此宝塔中有如来全身，乃往过去东方无量千万亿阿僧祇世界，国名宝净，彼中有佛号曰多宝。其佛行菩萨道时，作大誓愿：若我成佛灭度之后，于十方国土有说法华经处，我之塔庙，为听是经故涌现其前为作证明，赞言善哉。<span lang="EN-US"></span></span></b></p>
<p>此释塔内佛身及佛之本愿。如来全身，指佛法身。以多宝具有此愿，故于释迦牟尼法华会前，涌塔赞言以为之证。</p>
<p><b><span style="color:teal">“彼佛成道已，临灭度时，于天人大众中告诸比丘：‘我灭度后，欲供养我全身者，应起一大塔’。其佛以神通愿力，十方世界在在处处，若有说法华经者，彼之宝塔皆涌出其前，全身在于塔中，赞言善哉善哉。大乐说！今多宝如来塔，闻说法华经故从地涌出，赞言善哉善哉”。<span lang="EN-US"></span></span></b></p>
<p>此释多宝如来临灭度时，诫敕起塔，并于他处法会听经现塔也。释迦牟尼既叙答多宝如来之往事，复明今日之塔涌虚空如来赞善者，即此之由，故再呼大乐说而申告之也。</p>
<p><span style="color:#333399">辛二　明开塔<span lang="EN-US"></span></span></p>
<p><span style="color:#333399">壬一　请见佛<span lang="EN-US"></span></span></p>
<p><b><span style="color:teal">是时、大乐说菩萨以如来神力故白佛言：“世尊！我等愿欲见此佛身”！<span lang="EN-US"></span></span></b></p>
<p>此释请见佛身。以如来神力故白佛，谓由如来神力之所加被，故有此请。盖此一请之因缘，至为重大，以下放光、集佛、变土等事，悉由此一问启之也。</p>
<p><b><span style="color:teal">佛告大乐说菩萨摩诃萨：“是多宝佛有深重愿，若我宝塔为听法华经故出于诸佛前时，其有欲以我身示四众者，彼佛分身诸佛在于十方世界说法，尽还集一处，然后我身乃出现耳。大乐说！我分身诸佛在于十方世界说法者，今应当集”。大乐说白佛言：“世尊！我等亦愿欲见世界尊分身诸佛，礼拜供养”。<span lang="EN-US"></span></span></b></p>
<p>此释多宝愿重、及乐说重请。多宝如来所谓我身，即圆明净妙常遍真实之如来全体法身，为十方三世诸佛之所共。释迦牟尼欲以多宝如来法身显示于众，即与欲自显示其法身无异，即与显一切佛之法身无异，以一佛即一切佛，一切佛即一佛，故十方世界诸佛，亦称为佛之分身。至所集诸分身佛之法身既显现，是即释迦牟尼之法身显现，亦即为多宝如来之法身显现也。</p>
<p><span style="color:#333399">壬二　集分身<span lang="EN-US"></span></span></p>
<p><span style="color:#333399">癸一　放光照土<span lang="EN-US"></span></span></p>
<p><b><span style="color:teal">尔时、佛放白毫一光，即见东方五百万亿那由他恒河沙等国土诸佛。彼诸国土，皆以玻璃为地，宝树、宝衣以为庄严，无数千万亿菩萨充满其中，遍张宝幔，宝网罗上。彼国诸佛以大妙音而说诸法；及见无量千万亿菩萨，遍满诸国为众说法。南、西、北方、四维、上、下，白毫相光所照之处，亦复如是。<span lang="EN-US"></span></span></b></p>
<p>释迦牟尼放白毫相光，照见十方诸佛清净国土。白毫居眉之中间，喻中道之教义。</p>
<p><font color="#333399">癸二<span>&nbsp; </span>诸佛言来</font></p>
<p><b><span style="color:teal">尔时、十方诸佛各告众菩萨言：“善男子！我今应往娑婆世界释迦牟尼佛所，并供养多宝如来宝塔”。<span lang="EN-US"></span></span></b></p>
<p>此释十方诸佛感应言来。</p>
<p><span style="color:#333399">癸三　变土延宾<span lang="EN-US"></span></span></p>
<p><span style="color:#333399">子一　变大千界<span lang="EN-US"></span></span></p>
<p><b><span style="color:teal">时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑、大海、江河、山川、林薮。烧大宝香，曼陀罗华遍布其地，以宝网幔罗覆其上，悬诸宝铃。唯留此会众，移诸天人置于他土。<span lang="EN-US"></span></span></b></p>
<p>变土、谓变秽土为净土。宾、指十方分身佛。诸分身佛将至，是即如来大法身将同时显现，故秽土立现净相。在此净土者，皆其心清净已受佛记之众，不住小乘，远离心垢，故亦不见秽土之相。</p>
<p><font color="#333399">子二<span>&nbsp; </span>诸佛集坐</font></p>
<p><b><span style="color:teal">是时、诸佛各将一大菩萨以为侍者，至娑婆世界，各到宝树下。一一宝树高五百由旬，枝叶华果次第庄严。诸宝树下皆有师子之座，高五由旬，亦以大宝而校饰之。尔时、诸佛各于此座结跏趺坐。如是展转，遍满三千大千世界，而于释迦牟尼佛一方所分之身犹故未尽。<span lang="EN-US"></span></span></b></p>
<p>犹故未尽、谓十方诸佛已坐遍三千大千世界，而释迦牟尼一方分身佛之坐，犹未尽足也。</p>
<p><span style="color:#333399">子三　广变佛土<span lang="EN-US"></span></span></p>
<p><b><span style="color:teal">时释迦牟尼佛，欲容受所分身诸佛故，八方各更变二百万亿那由他国，皆令清净，无有地狱、饿鬼、畜生、及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第严饰。树下皆有宝师子座，高五由旬，种种诸宝以为庄校。亦无大海、江河、及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸旛盖，烧大宝香，诸天宝华遍布其地。<span lang="EN-US"></span></span></b></p>
<p>此广变其他之大千世界。国、指每一大千世界而言，即一佛教主所应化之国土也。目真邻陀山、即土石之山。山王、谓山之大者。</p>
<p><b><span style="color:teal">释迦牟尼佛，为诸佛当来坐故，复于八方各更变二百万亿那由他国，皆令清净，无有地狱、饿鬼、畜生、及阿修罗，又移诸天、人置于他土。所化之国，亦以琉璃为地，宝树庄严，树高五百由旬，枝叶华果次第庄严。树下皆有宝师子座，高五由旬，亦以大宝而校饰之。亦无大海、江河、及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸旛盖，烧大宝香，诸天宝华遍布其地。<span lang="EN-US"></span></span></b></p>
<p>此三变其他之大千世界。以上明小乘人既发大心，则所证涅槃立变为无漏净土。又明一切依报入于一依报，一切清净国土通为一佛国土，无有障碍隔别之相。</p>
<p><span style="color:#333399">子四　佛方安处<span lang="EN-US"></span></span></p>
<p><b><span style="color:teal">尔时、东方释迦牟尼所分之身，百千万亿那由他恒河沙等国土中诸佛，各各说法来集于此。如是次第十方诸佛，皆悉来集，坐于八方。尔时、一一方四百万亿那由他国土诸佛如来，遍满其中。<span lang="EN-US"></span></span></b></p>
<p><span style="color:#333399">癸四　持华慰主<span lang="EN-US"></span></span></p>
<p><b><span style="color:teal">是时、诸佛各在宝树下，坐师子座，皆遣侍者问讯释迦牟尼佛，各赍宝华满掬而告之言：“善男子！汝往诣耆阇崛山释迦牟尼佛所，如我辞曰：‘少病、少恼、气力安乐、及菩萨声闻众悉安隐不’？以此宝华散佛供养而作是言：‘彼某甲佛与欲开此宝塔’。诸佛遣使，亦复如是。<span lang="EN-US"></span></span></b></p>
<p>主、指释迦牟尼。耆阇崛山即灵鹫山，为佛说法安住之处。秽土既尽变为净土，更何有此山之相？解之者约有二义：一、此灵山即为本心之山，二、净土之相亦不碍于灵山之相。盖凡圣同居土，实报庄严土，及常寂光土等，并无二土，即是一土，但随其心净则国土净耳。病恼、非佛身之病恼，众生心净易化则佛安乐，难化即增佛之病恼，所谓众生病则佛病也。</p>
<p><span style="color:#333399">壬三　正开塔<span lang="EN-US"></span></span></p>
<p><b><span style="color:teal">尔时、释迦牟尼佛见所分身佛悉已来集，各各坐于师子之座。皆闻诸佛与欲同开宝塔，即从座起，住虚空中。一切四众起立合掌，一心观佛。于是释迦牟尼佛以右指开七宝塔户，出大音声，如却关钥开大城门。<span lang="EN-US"></span></span></b></p>
<p>诸佛齐集，与欲同开，显十方诸佛无不欲于如来藏心，显现本有之清净法身。故释迦牟尼即先示现住空，以显中道之义。空则非有，住则非空，即无住而住之义也。右指以随顺为义，喻顺于一切众生根性以为开示。开权显实之妙法，为二乘所希闻，故曰出大音声。破除一切执著，故曰如却关钥。统摄群机，导归一乘，故曰开大城门。</p>
<p><span style="color:#333399">辛三　明见赞<span lang="EN-US"></span></span></p>
<p><b><span style="color:teal">即时一切众会皆见多宝如来，于宝塔中坐师子座，全身不散，如入禅定。又闻其言：“善哉！善哉！释迦牟尼佛，快说是法华经，我为听是经故而来至此”。尔时、四众等见过去无量千万亿劫灭度佛说如是言，叹未曾有。以天宝华聚，散多宝佛及释迦牟尼佛上。<span lang="EN-US"></span></span></b></p>
<p>此释众见佛身、散华赞叹。坐师子座下三句，显如来法身常住、圆满寂灭之相。会众既见佛身，再闻赞善，故叹未曾有，益证是经之可尊重也。会众亲闻过去古佛之言，正明生死涅槃平等。</p>
<p><span style="color:#333399">己二　募众说经方陈付嘱<span lang="EN-US"></span></span></p>
<p><b><span style="color:teal">尔时、多宝佛于宝塔中分半座与释迦牟尼佛，而作是言：“释迦牟尼佛！可就此座”。即时、释迦牟尼佛入其塔中，坐其半座，结跏趺坐。<span lang="EN-US"></span></span></b></p>
<p>此释如来塔中同坐。古佛今佛法身不二，正明佛身平等。</p>
<p><b><span style="color:teal">尔时、大众见二如来在七宝塔中师子座上，结跏趺坐，各作是念：佛坐高远，惟愿如来以神通力，令我等辈俱处虚空。即时、释迦牟尼佛以神通力，接诸大众皆在虚空。<span lang="EN-US"></span></span></b></p>
<p>此释如来接众处空。以神通力、接诸大众皆在虚空，喻以方便智力，尽引众生处处离著，以上趣一乘中道。此即释迦牟尼所正说之妙法，与多宝如来所由赞善之义也。</p>
<p><b><span style="color:teal">以大音声普告四众：“谁能于此娑婆国土广说妙法华经？今正是时，如来不久当入涅槃，佛欲以此妙法华经付嘱有在”！<span lang="EN-US"></span></span></b></p>
<p>此释付嘱流通。</p>
<p><span style="color:#333399">戊二　重颂<span lang="EN-US"></span></span></p>
<p><span style="color:#333399">己一　颂塔涌闻法证经胜妙<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“圣主世尊，虽久灭度，在宝塔中，尚为法来；诸人云何不勤为法？<span lang="EN-US"></span></span></b></p>
<p>此一颂半，颂多宝如来尚为经证，并劝勤求法。圣主世尊、指多宝如来。</p>
<p><b><span style="color:teal">“此佛灭度无央数劫，处处听法，以难遇故。彼佛本愿：我灭度后，在在所往常为听法。<span lang="EN-US"></span></span></b></p>
<p>此二颂、颂多宝如来本愿。</p>
<p><b><span style="color:teal">“又我分身无量诸佛，如恒沙等来欲听法，又见灭度多宝如来。各舍妙土及弟子众、天、人、龙、神诸供养事，令法久住，故来至此。<span lang="EN-US"></span></span></b></p>
<p>此三颂、颂分身佛愿来听法，及愿与同开塔亲见如来。</p>
<p><b><span style="color:teal">“为坐诸佛，以神通力移无量众，令国清净。诸佛各各诣宝树下，如清净池莲华庄严，其宝树下诸师子座，佛坐其上，光明严饰，如夜闇中然大炬火。<span lang="EN-US"></span></span></b></p>
<p>此三颂半，一颂、变土，二颂、集坐。</p>
<p><b><span style="color:teal">“身出妙香，遍十方国，众生蒙熏，喜不自胜。譬如大风吹小树枝，以是方便，令法久住”。<span lang="EN-US"></span></span></b></p>
<p>此二颂、颂佛香熏众、利生说法。就法身言，则众所蒙熏者，应为佛功德之香。是方便、指变净土集佛身等事。久住、谓令妙法显现，流通于世也。</p>
<p><span style="color:#333399">己二　颂募众说经方陈付嘱<span lang="EN-US"></span></span></p>
<p><span style="color:#333399">庚一　陈募说经<span lang="EN-US"></span></span></p>
<p><b><span style="color:teal">告诸大众：“我灭度后，谁能护持、读说斯经，今于佛前自说誓言？其多宝佛，虽久灭度，以大誓愿而师子吼；多宝如来及与我身所集化佛，当知此意。<span lang="EN-US"></span></span></b></p>
<p>此三颂半，颂护持读说是经者、应自说誓，并颂古佛今佛，悉知其意。</p>
<p><b><span style="color:teal">“诸佛子等，谁能护法，当发大愿，令得久住。其有能护此经法者，则为供养我及多宝。此多宝佛处于宝塔，常游十方，为是经故；亦复供养诸来化佛，庄严光饰诸世界者。<span lang="EN-US"></span></span></b></p>
<p>此四颂、颂护法者当发大愿，并言护法即是供养我及多宝与诸化佛。护者、如对于是经受持、读诵、书写、刻印、供养、礼拜、一切尊重赞叹恭敬等皆是。盖自能尊重是经，即是使人知是经之可尊重，由知尊重故生信，由信故起解，由解起行，由行起证，即可直趋无上菩提也。又此经为诸佛之法身舍利，为诸佛之所护念，能护此经即为随顺佛之本意，亦即为供养诸佛。</p>
<p><b><span style="color:teal">“若说此经，则为见我、多宝如来、及诸化佛。诸善男子，各谛思惟！此为难事，宜发大愿！<span lang="EN-US"></span></span></b></p>
<p>此二颂、颂说法者即是见我、与多宝如来与诸化佛。并言此为难事，宜发大愿。佛有身、语、意，此经妙义即为佛之本意，能说此经故如见佛。又说经为荷担佛法教化众生，故曰难事。</p>
<p><span style="color:#333399">庚二　对比胜劣<span lang="EN-US"></span></span></p>
<p><b><span style="color:teal">“诸余经典数如恒沙，虽说此等，未足为难。若接须弥掷置他方无数佛土，亦未为难。若以足指动大千界，远掷他国，亦未为难。若立有顶，为众演说无量余经，亦未为难。若佛灭后，于恶世中能说此经，是则为难。<span lang="EN-US"></span></span></b></p>
<p>此六颂、颂说经之难，非但具神通力、及能演说无量余经者可及。须弥为最高之山，然仍为大千界之一部分。言大千界，则其体更巨矣。有顶、为大千界之最高处，即色究竟天。</p>
<p><b><span style="color:teal">‘假使有人，手把虚空而以游行，亦未为难。于我灭后，若自书持，若使人书，是则为难。若以大地置足甲上，升于梵天，亦未为难。佛灭度后，于恶世中暂读此经，是则为难。<span lang="EN-US"></span></span></b></p>
<p>此四颂、颂书持是经及暂读是经之难，亦非但有神通力者可及。以大地升于梵天，须通过欲界天，极言其高以先显上升之难。而此经义为平等大慧法身之所流露，彼为无明烦恼覆障之众生，虽暂读此经，因有覆障而不能入，较大地上升之通过欲界天为尤难也。</p>
<p><b><span style="color:teal">“假使劫烧，担负干草入中不烧，亦未为难。我灭度后，若持此经为一人说，是则为难。<span lang="EN-US"></span></span></b></p>
<p>此二颂、颂为一人说经之难。三灾内之火灾，至初禅天为止，业力既尽，世界乃坏，故有劫火烧坏世界之时。乃求干薪入劫火不烧易，求为恶世一人说经难，正显信解是经者不易得也。</p>
<p><b><span style="color:teal">“若持八万四千法藏、十二部经，为人演说，令诸听者得六神通，虽能如是，亦未为难。于我灭后，听受此经，问其义趣，是则为难。<span lang="EN-US"></span></span></b></p>
<p>此三颂、颂教授神通易，听受经义难。经有八万四千法门，对治八万四千烦恼，故曰法藏。十二部经，即契经等十二部之教相。六神通、谓天眼通等。均见前释。声闻罗汉虽得神通，然未闻是经之义，仍属小乘。若获闻此义，即得回小向大以趋于无上菩提，故听经而能领受，因问而识义趣，为难事也。</p>
<p><b><span style="color:teal">“若人说法，令千万亿无量无数恒沙众生得阿罗汉，具六神通，虽有是益，亦未为难。于我灭后，若能奉持如斯经典，是则为难。<span lang="EN-US"></span></span></b></p>
<p>此三颂、颂奉持是经之难。奉持、谓敬奉忆持，使不忘失。</p>
<p><b><span style="color:teal">“我为佛道，于无量土，从始至今广说诸经，而于其中此经第一，若有能持，则持佛身。<span lang="EN-US"></span></span></b></p>
<p>此二颂、颂经最胜，并颂持经功德。</p>
<p><span style="color:#333399">庚三　重募持人结成胜行<span lang="EN-US"></span></span></p>
<p><b><span style="color:teal">“诸善男子！于我灭后谁能受持、读诵此经，今于佛前自说誓言？此经难持，若暂持者，我则欢喜，诸佛亦然；如是之人，诸佛所叹，是则勇猛，是则精进，是名持戒、行头陀者，则为疾得无上佛道。<span lang="EN-US"></span></span></b></p>
<p>此四颂半、颂当誓持经，及暂能持经之功德。</p>
<p><b><span style="color:teal">“能于来世读持此经，是真佛子，住淳善地。佛灭度后，能解其义，是诸天人世间之眼。于恐畏世，能须臾说，一切天人皆应供养。<span lang="EN-US"></span></span></b></p>
<p>此三颂、颂当来读持是经者之功德。富于决信，为淳善地。世间眼、谓具足如来智慧光明，堪为痴闇世人之导引。恐畏世、即恶世；不信是经，更加谤毁，故此世间令人恐畏。结言：于佛灭后如此读颂受持是经，则为荷承如来事业，而堪受人天之供养也。</p>
