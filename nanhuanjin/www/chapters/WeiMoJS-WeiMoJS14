<h1>《榴窗随判》14、判定慧双修及教外别传</h1><p> 问曰：“有定无慧，诠曰死水；有慧无定，佥曰干慧。定慧等持，方合乃辙。故六祖能曰：‘双修是正。’若然教已滥说，胡云教外别传?祈示。” </p><p> 判曰：“狮子扑人，韩卢趁块，转解而缚转坚，转辩而义转渊。当人以何者为定?何者为慧?何为宗?何为教?何为传?何为不传?又以何为修？何为别邪?若曰有定无慧，然则能定者非慧而何？必曰有慧无定，然则能慧者非定而何?宗不因教，宗从何宗?教不因宗，教从何教?宗者明释迦老子在菩提树下夜睹明星而悟此一着也，以此一着而示人，今天下后世翕然风从，明此一着者教也。若然宗者教之宗，教者宗之教。上固已明剖矣，今犹云云者，何欤?趁块也。明此一着，传不传皆戏论，修不修悉妄语，况所谓双邪?别邪?”　　 </p><p> 进云：“曰定曰慧曰双修，如说尚矣！然则教外别传之旨，义尽斯欤?或未至也?愿为开说。” </p><p> 曰：“此教外别传于焉而懋也，何也?倘无汝此一问，不但教外别传之旨水月空花，而此云教者亦眼底浮云，空拳捏怪也。知此则教外无教，教内无教，教内教外总无教。惟无教也，别传之旨焕然成章，日丽天，月印海，尽汝诸人恣取，穷劫而不能罄矣。” </p><p> “然则云何曰别?” </p><p> 曰：“凡教所有者，我宗非有，曰别；凡教所无者，我宗非无，曰别；凡教所有者，吾宗尽有，教所无者，我宗尽无，曰别；巧至一切非有非无，尽大地遍尘劫，如所有尽所有，如所无尽所无，皆具而皆不具，曰别。不然，达摩空来东土，二祖 必往西天也。今之人欲以教而诠吾宗者，是持管窥天，多见其不知量，而未梦见别传也。今之人欲以吾宗而同于教者，如盲说象，多见其不知量，而亦未梦见别传也。”“昔世尊在灵山会上，拈花示众，是时众皆默然，唯迦叶尊者破颜微笑。世尊曰：吾有正法眼藏，涅槃妙心，实相无相，微妙法门，不立文字，教外列传，咐嘱摩诃迦叶。’此释迦老子亲口吐出‘不立文字，教外别传’八字，试问当人，楷则尚在，传又传个什么?别又别在何处?若言有传有别试通一袭好音看?” </p><p> “然则无传无别乎?” </p><p> 曰：“否！灵山会上百万人天，世尊缘何拈花?迦叶依何微笑?彼时龙象蹴踏者，固不仅迦叶一人也，世尊独曰吾有正法眼藏，教外别传等付嘱摩诃迦叶者，何欤?不快漆桶又试通一袭好音看。又世尊一日升座，迦叶白椎曰：世尊说法竞。’便下座。又世尊一日敕阿难曰：‘食时将至，汝当入城持钵。’阿难应诺。世尊曰：‘汝既持钵，须依过去七佛仪式。’阿难便问：‘如何是七佛仪式？’世尊召阿难，阿难应诺。世尊曰：‘持钵去！’不快漆桶，你又看这两则公案，是定是慧，是双修是单提，是教外列传是教内同传?真可笑也！” </p><p> 进云：“然则毕竟—向如何?” </p><p> 先生曰：“咄！倘许安心是灵药，一川明月涨遥天。” </p>
