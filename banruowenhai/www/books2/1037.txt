<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">序品第一</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;&quot;Times New Roman&quot;;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">序经题</a></span></p>
<p align="center" style="text-align:center"><span lang="EN-US"><a href="#a01">明纲宗</a></span></p>
<p align="center" style="text-align:center"><span lang="EN-US"><a href="#a02">序品第一</a></span></p>
<p align="center" style="text-align:center"><span lang="EN-US">&nbsp;</span></p>
<p>妙法莲华经，传入震旦，信受甚盛。初在南方风行，南北朝时，有光宅、嘉祥诸师弘扬；隋时，天台智者大师集其大成，尤阐发无遗。继则贤宗诸师亦甚提倡，李唐之际乃大振于北方。慈恩大师著有玄赞四十卷，讲者多宗之。宋元以降，玄赞佚失，数百年来讲此经者，大都仅依台、贤二教。近时海上交通，始将玄赞一书从日本取回重刊。今以大众因缘，复在北方讲演，故依据之。</p>
<p>讲演经文之前，有三问题须解释之：一、五乘一乘孰为权实：本经以一乘为宗，就佛出世本怀而言，唯一大事因缘，无二、无三。如一雨之所润，一地之所生，故应以一乘为实，五乘为权。然众生机类各各不同，如三草、二木形相互异，故应以五乘为实，一乘为权。又就佛法言，众生根性虽有差别，然昔以实相为体，如三草二木不离一地所生。就众生法言，实际理地虽平等无二，然离种种差别亦无所谓平等，如一地即是种种山川草木，非除去山川草木别有一地。是以各就一方面言，或以五乘为实，一乘为权，或以五乘为权，一乘为实，皆不违理。</p>
<p>二、佛性有无孰为权实：就各种经论中，有谓一切有情皆有佛性；阐提不得作佛者，权巧之谈。有谓众生实有五性差别；言皆有佛性者，乃诱导不定性众生权巧之辞。兹以二门解说之：一、就理性行性言：理性则一切众生皆同，以理性即一相无相平等不二之真如性，亦即佛性，故无一众生不完全具足。因众生性与佛性本无二故，皆同一实相故。行性则一切众生不必皆同，以一切众生相乃种种业行所成，业行既异则众生界应各自成差别，故佛性不必皆有。以上二义，各具一理，皆真实了义也。二、就现实门展转门言：吾人现前一念上，观察过去之过去及未来之未来，众生种性皆各不同，决定有五性差别。若于十法界展转缘起上观察，则非有决定性。唯识论上，种子有本有、新熏两说，本有之种子虽不完全，因新熏则可成故。由以上二门，可知众生皆有佛性，其立言虽贯，均不违理。</p>
<p>三、大乘一乘之异同：此问题，在经论无有明文，而学者每以大乘在三乘之内，以一乘超三乘之外。依本经言，一乘当即大乘也。大有二义：一、大对小而言，然小为大之方便，证小果后回心向大，则无大小之相对。二、大就法体言，法体无二亦无不二，强名为大，或名为一。故大乘与一乘，无二无别。</p>
<p><a name="a00"></a><span style="color:#333399">序经题<span lang="EN-US"></span></span></p>
<p>本经为诸经之王，以显示唯一佛乘故，以显示唯一佛乘、即具足无量方便乘故。今欲开阐是经妙义，宜备有古德之注释以为参究之资。唐窥基大师所撰妙法莲华经玄赞，群流宗仰。兹于演讲妙法莲华经之时，即假玄赞以为敷陈经义之佐。</p>
<p>‘玄赞’盖闻至觉权真，乘物机而诞迹，灵枢擅妙，应群品以扬筌。振融山而秀大千，腾委海而津八万。佛觉无上，故曰至觉。权衡真界，故曰权真。以极灵之枢机，擅无方之妙用；盖随众生之机而表示应身之迹，应群品之求而标举求道之方耳。筌者、求鱼之筌，喻求道之具。融山、融金之山，喻法身也。委海、犹言无量智慧功德海之海，喻诸法之所归聚也。津、梁也，济也。八万、施八万四千法门，度八万四千烦恼也。谓佛之法身，既秀出于大千世界，斯即佛之智慧功德海所在，随处兴起而度人以八万四千法门也。以上标如来一乘实相之总体用。</p>
<p>‘玄赞’叆慈云而广庇，骤法雨以遐清，滋两木之分华，润三草之殊茂。然以幼商倦于绵险，始循诱于化城，稚子玩于羬轩，竟照普于犪驾。<span>&nbsp; </span>叆叇、云出貌。骤、普遍广大之义。慈云广庇，喻佛恩之加被。法雨遐清，喻佛法之遍及。两木、即本经药草喻品中所说之大树、小树：小树、喻界内之菩萨，大树、喻界外之大菩萨也。三草、即上中小三药草：上喻菩萨，中喻声闻、缘觉，小喻人、天也。幼商、喻初发心不定种性人，以恒畏大乘法之绵远艰险也。化城、即本经化城品所说之化城，指小乘涅槃，为佛所化现之方便城，慰小乘人使暂休息而实非究竟寂场也。羬轩、即羊车，喻小乘。犪驾、即牛车，喻大乘也。言佛法既兴，菩萨──大乘人既已发心，而人、天、声闻、缘觉诸小乘并蒙沾润。惟佛以初发心人易于倦怠，故先以涅槃之化城诱之。小乘人局于果地，故须以大乘之牛车进之，以上明一乘实相之境，并冀一切众生了然于权实，而能舍权趋实以跻于无上涅槃也。</p>
<p>‘玄赞’由是摧十军之圣后，解髻上之明珠；建八谛之医王，授掌中之妙药。军、指魔军。即众生心中之欲魔、愁魔、饥渴魔、渴爱魔、睡眠魔、怖畏魔、疑魔、食毒魔、利养魔、名闻自高魔之十种烦恼魔也。圣后、犹言圣王。谓佛为摧破上十种魔军之圣王也。解髻上明珠为赏，喻以此妙法莲华经开示众生也。八谛、即四真谛、四俗谛，谓以此经利益众生，如寿量品所说医王授药喻也。此明一乘实相之行、果。以上总叙分叙一经之纲宗。</p>
<p>‘玄赞’藻掞众筌之表，邃轶百宗之外。笼七地而孤荣九分，冠五乘而独颖千古。文藻超众筌之上，颂教妙也。深邃出百宗之外，颂理妙也。地、谓菩萨地位，七地者、自种性地、解行地以上有七。至八地以上，念念不退，即为行不退地。迨于佛果即究竟地也。九分、与十二分教同，以文字关系故略称九分。言此经义笼七地，独标九分，颂行、果妙也。五乘虽殊，实皆以此一乘为究竟，故此经为五乘之冠冕，而特超去来今三际也。以上赞扬旨玄妙。</p>
<p>‘玄赞’大矣哉！扬一实而包总太虚，振两权而遗罗万象，岂可以溟渤类其深旨，妙高方其峻躅者乎！大之名对小而立，故此教义大不足以喻之，兹第强赞为大耳。一实、即一法，即一真实不虚之法，包括无外，总持无遗，明法体之大也。权、谓权门。振落两种权门，而万相空空无不息寂而见为遗弃。振发两种权门，而万相森森无不显现而见为包罗──喻法用之大也。以是之故，溟海不足喻其深，须弥不足拟其峻矣。妙高、即须弥山也。以上叙经宗竟。</p>
<p>‘玄赞’首称妙法莲华经者，藻宏纲之极唱，旌一部之都名。序品第一者，镜义类之鸿标，显异筌之别目。对他经而言，则此妙法莲华经为极唱。就本经而言，则此妙法莲华四字为都名。而序品第一，则又兼总题、别题之义也。以上总叙经题及序品竟。</p>
<p>‘玄赞’法含持轨，绾群祥以称妙。华兼秀发，总众美而彰莲。体业俱陈，法喻双举，半满之途已晓，取舍之路方著。法界之法性法相，无论有佛无佛，自性常住。佛以方便善巧开示安立，为使众生了解。若知一切诸法无不为佛境界所摄，即知佛智无不融满遍照，总摄群相。以是之故，称为妙法。秀、秀出也。发、开敷也。莲之为法，在污不染，具足众美，故以莲为赞。盖妙法者举其法，莲华者彰其喻也。以上释别题妙法莲华四字竟。</p>
<p>‘玄赞’经者，为常、为法、是摄、是贯。常则道轨百王，法乃德模千叶，摄则集斯妙理，贯又御彼庸生：庶令毕离苦津，终登觉岸。经具四义。轨、率由也。千叶、千世也。摄贯二义，明此经集妙理之大成，陶庸愚而无外也。以上分叙经题竟。</p>
<p>‘玄赞’序者、由也，始也。陈教起之因由，作法兴之渐始。品者、类也，别也。区玄旨而异类，派幽筌而汇别。第者、次也，居也。一者、极也，首也。经有二十八品。条贯真宗，此品次居极首，故名第一。义如本文。以上序经题竟。</p>
<p><a name="a01"></a><span style="color:#333399">明纲宗<span lang="EN-US"></span></span></p>
<p>凡演讲一经之先，必先提挈此一经之纲宗，故天台宗分五重玄义，贤首宗有十门玄谈。兹于讲此妙法莲华经之先，仍依窥基大师所撰玄赞，略以六门分释。兹胪列如下：</p>
<p><font color="#333399">一<span>&nbsp; </span>叙经之起意</font></p>
<p>此起意复析为五：甲、酬因请，乙、破疑执，丙、彰记行，丁、利今后，戊、显时机。</p>
<p>甲、酬因请<span>&nbsp; </span>此复析为酬因、酬请二义：酬因之义又有六：一曰、酬行因。凡学佛者，必有因行方成果德。佛既亲近无量阿僧祇佛，尽修六度万行，能圆满无上功德，显现一乘实相，仍愿众生亦能如是修习因行，是为酬行因。二曰、酬愿因。在佛本因地中，原具最大誓愿，愿一切众生得入于佛道，成就阿耨多罗三藐三菩提；并愿众生亦尽如我能发此愿，是为酬愿因。三曰、酬求因。佛于无量劫来勤求无上菩提，曾不退转，如本经提婆达多品所说是已。佛即以所求得之妙法，答众生之所求，并愿众生亦尽如我能作此无上妙法之希求，是为酬求因。四曰、酬持因。佛于过去无量阿僧祇劫，得值八百四千万亿那由他诸佛，供养承事，值多善友，长时受持。又释迦过去为常不轻菩萨，临终闻空中说法华二十千万亿偈，悉能受持，历无量劫。往时既自常持此经，并愿众生亦常受持，是为酬持因。五曰、酬相因。佛说大经，天雨曼陀罗华，地遍六种震动，均为瑞相，如本经序品中所说。佛放眉间白毫相光，遍照东方万八千世界。文殊师利告言：世尊将说大法。以将说此经，故先现大相，先现大相即为说是经也，是为酬相因。六曰、酬说因。如来以一大事因缘出现于世，本愿广说开示众生，令得究竟一切种智。而舍利弗三请世尊说此妙法，遂能开此法会，利益当机，是为酬说因。酬请者，即酬答诸大菩萨诚请说法之请也。如本经舍利弗及弥勒三请演说妙法，乃为说之，是即酬请之义。</p>
<p>乙、破疑执<span>&nbsp; </span>此复析为破疑、破执二义：破疑者，破众生之疑。众生之疑有二：一为耽涅槃之二乘众生，自谓已得自度解脱，疑彼大乘佛果永无我分。一为发大心之菩萨，虽已发大乘心，然因舍利弗等已具种种功德智慧，尚于大乘无分，故自疑亦难成佛，驯至失心退转。自此经诸品出现后，阐发三乘唯是一乘，声闻悉当作佛，而三乘众生之疑破矣。破执者、破众生之执。众生执中，有大乘执与小乘声闻执之别。声闻又分四种：一为曾发菩提心，而因怯弱已至退转，遂发小乘心修行得果，如舍利弗等是也。二为菩萨应化示现为声闻身，如富楼那、阿难等是也。三为未发大乘心，未修大乘行，但著于小乘，自谓已得灭度而误以为即究竟地者。四为勤求世间禅，或已证初禅、二禅、三禅及四禅者，未得谓得，未证谓证，自谓与佛无二无别；如楞严经所说之无闻比丘，本经所说增上慢之阿罗汉是也。大乘亦分二种：一为从凡夫地即发大乘心修菩提行者，此名顿悟菩萨。一为先发大乘心，已至退转修小乘行，后复遭遇法会，重发大心回向佛乘，此名渐悟菩萨。在四种声闻小乘中，除应化示现声闻身之菩萨原本无执，及增上慢之阿罗汉尚未证果无有可执者外，其余两种声闻，均自谓所证之果即是佛乘，所得涅槃无可再上，此即为声闻小乘之执。自本经出现，乃知所得涅槃，不过解脱于三界生死之苦，仍居暂息之化城，而小乘之执破矣。在二种大乘中，均以为证小乘果之人再不能发无上心，修菩提行，证究竟涅槃，圆满无上妙功德智。以此种种，悉为我大乘人所修证，非小乘所堪，此即大乘菩萨之执。自本经出现，乃知小乘证果，正为修大乘法之方便，以彼已解脱于三界烦恼，即可直趋于无上涅槃，而大乘之执破矣。</p>
<p>丙、彰记行<span>&nbsp; </span>此复析为彰记、彰行二义：彰记者，佛自成道后，未为声闻授菩提记，今因时机已至，为诸声闻悉皆授记，故说此经即为彰记。彰行者，佛为六道轮回众生说二乘法，然实唯一乘。此经正以彰二乘之权，一乘之实，亦即是彰一乘因行为绝之因行也，是为彰行。</p>
<p>丁、利今后<span>&nbsp; </span>此复析为利今、利后二义：利今者，指利益遍于佛说法之时言。利今亦分二种：一为果记利。如佛为诸大弟子亲口授记，决定成佛。诸大弟子因是决定勤求无上菩提，修入佛乘，是名果记利。一为现证利。如佛说妙法，龙女立地成佛，余众悉发阿耨多罗三藐三菩提心，是名现证利。利后者，如于后末世，有人受持读诵是经，即为供养佛之舍利。又自佛示现迄今二千九百四十八年，因此经典，正法、像法、末法悉获利益，均名利后。</p>
<p>戊、显时机<span>&nbsp; </span>此复析为显时、显机二义：显时者，显明说经之时期也。或别为五时，或云三时，或云唯一时，说各不同。玄奘法师则谓：各时说教，因机不同，实则唯是一时之教。特随时相长短而现，而实亦并无有时分之相可见，故唯是一时。兹可略为第一时多说有，第二时多说性空相空，至第三时则说此妙法莲华经等。为显露第三时中道了义、开权显实之教也。显机者，显说此经之机也。从根本言，机唯是一，以众生本具同一法性，同以真如法性为性。但以众生种姓不同，故令说经之机亦随之不同。或先说小乘，使先证果，后入大乘，此一机也。而此经所正被之机，即使曾发菩提心，怯弱退失，流入小乘之声闻众，再发大心，重趋佛乘，此则本经之机也。</p>
<p><font color="#333399">二<span>&nbsp; </span>明经之宗旨</font></p>
<p>本国古德总判经论，约分四宗：一、立性宗，明法有体性。二、破性宗，明法有相无体，如成实论是也。三、破相宗，明法相亦空，如般若等经是也。四、显实宗，显中道了义之一乘实相，如华严、法华等经是也。此经即属第四宗。至于依文判教，教凡三类：一、多说有宗，虽多说有总归于空，如阿含等小乘经是。二、多说空宗，虽多说空不碍于有，如般若等经是。三、非空有宗，说真俗二谛非空故名为有，说我法二执非有故名为空，如华严、法华等经是。以上义故，此经摄于中道了义宗，然亦尽摄各宗，以此经能显示诸法实相，而总括趋入无上乘之方便也。</p>
<p><font color="#333399">三<span>&nbsp; </span>解经品得名</font></p>
<p>先解经得名，即解释经题之名也。妙法莲华经五字，梵云萨达摩奔荼利迦素呾揽。萨、正妙之义，平正正直为正，众善毕彰为妙。达摩、法也。奔荼利迦、白莲华也。素呾揽、经也。亦译契经，以能契于说法之时、及契于众生之机也；亦略称为经。</p>
<p>经名妙法者，具妙以成法，因法以彰妙。盖自有此经，而一切大小乘众生皆知回向于一乘如来智慧，即知以一切根本智、后得智，证于理智无别之法性。而此法性、即为真如平等法界之本来实相。故此经名，堪称妙法也。经云开佛知见者，一真法界平等实相，生佛无二，本有不可思议之妙相妙用。若由证知心空、法空，随顺无上妙智以证于不二法性，即可显现本具之无边功德，以顺成此不可思议之性用。然众生不悟，恒迷没于烦恼生死海中。佛乃以根本智、后得智所证之广大性用，向众生性海烦恼中而开发之也。经云示佛知见者，即佛偶所证得之佛乘、涅槃、解脱三德之理显示众生，使莫不知同具此三德涅槃与佛无二是也。经云悟佛知见者，即显示佛所成就之菩提圆满报身，使众生知可依以修习，得悟入于佛智是也。经云入佛知见者，因众生在无明烦恼中，不复知有佛乘之无上妙果。佛乃开示解悟，使之因悟趋行，得渐证入，于是修于一乘因行，以入于佛之知见是也。以上所说，若理若智，若因若果，均名妙法。又此妙者，绝对之妙，何以故？以在三恶道恶法中，若为言人天之法，即为妙法。然福果易空，乃为说四谛、十二因缘之二乘法，以较人天之法，即又为妙法矣。然二乘妙法虽可解脱于三界生死轮回之苦趣，而于一心本具之法身、般若德用，实未能成就，则二乘法仍非究竟妙法。故惟有唯一大乘，始足为究竟妙法也。是故未有法华会以前，佛所说种种法各为妙法；法华会既开以后，则从前所说诸法，不过为趋入佛智海之方便因缘，惟此经义能偶一法界摄入一切法界，乃堪称为圆融绝待之妙法也。</p>
<p>经名莲华者，所以彰喻。盖莲花与众花异，莲花未开之先即已有实，喻真如法性不因生灭而起，佛本具足一切智德也。莲花既开实即同时显现，喻真如法相随时随机无不显示开露也。莲花既落实即圆满，喻幻妄既销，本来之真如实相、一切妙功德智，及一乘之妙果，无不圆满具足也。真如智德，生佛不二，徒以众生妄想执著，不能显露受用。佛乃以方便善巧诱化众生，若去烦恼，若去无明，无非为实施权。后乃开权显实，卒使众生了知一一方便皆为趋向于无上之一佛乘；而此一乘，即具足无量方便乘。迨一乘显现，而诸方便乘亦融，有如白莲华之花落而莲实显现也。以有如是等义，故是经名为妙法莲华经。</p>
<p>次解品得名，即解释经品之名也。本经计共二十八品，有从法得名者，如方便品等是也。有从喻得名者，如譬喻品、药草喻品等是也。有从人得名者，如法师品、提婆达多品等是也。有从事得名者，如序品、授记品等是也。有从人法得名者，如授学无学人记品等是也。有能所为名者，如分别功德品是也。有因果为名者，如随喜功德品是也。有三义为名者，如五百弟子授记品是也。有不定为名者，如安乐</p>
<p>行品、见宝塔品是也。均可依类以为辨别。</p>
<p><font color="#333399">四<span>&nbsp; </span>显经品废立</font></p>
<p>本经计有三译：姚秦鸠摩罗什译本，最为通行。然鸠译原只二十七品，无提婆达多品。至梁末真谛法师，始从梵文原本译出。并增置于见宝塔品之后。鸠师于童子之年，即具耆宿之德，其译著向为学者称颂。今鸠译既无此品，于是后增之品人遂引为疑议矣。第本经各译，均有提婆达多品，且均在见宝塔品之后。考其文义，后先亦无抵触。鸠译偶缺，或以具叶脱简以致漏译一品，亦未可知。且经名虽佛当时所命，而经品多为结集经典之人所分配，或为后来受持读诵之人所分配，如梁昭明太子配金刚经三十二分之类，容不免间有舛错，要不足为全经之疑难也。</p>
<p><font color="#333399">五<span>&nbsp; </span>彰品之次第</font></p>
<p>经品次第，为一经之脉络。鸠译本经各品及真谛法师译增之提婆达多品，共二十八品，教义品次，互为衔接。惟流通分中嘱累一品，在神力品之后，药王品之前，此与诸经通例微有不同。正法华经及添品法华经，均以嘱累品列于经后。鸠译维摩诘经亦以嘱累品列后，而此译独列于流通分之中间。或其本无用意，然赞劝既周，化缘已毕，殷勤付受，远使流通，故有此品。要以居后为合宜耳。</p>
<p><font color="#333399">六<span>&nbsp; </span>释经之本文（广如下述）</font></p>
<p><a name="a02"></a><span style="color:#333399">释经文<span lang="EN-US"></span></span></p>
<p>本经二十八品，计分三分：首、序品为序分；次、自方便品至常不轻品，共十九品，为正宗分；次、自神力品至嘱累品，共八品，为流通分。正宗分有诸释之不同，试分说如下：唐窥基大师将正宗分约为境、行、果三门：以自方便品至持品，共十二品，为显一乘之境。安乐行品、从地涌出品二品，为显一乘之行。自如来寿量品至常不轻品，共五品，为显一乘之果。又、嘉祥吉藏大师，则将正宗分约为乘权实与身权实两大分：以自方便品至安乐行品，共十三品，为明乘之权实。以自从地涌出品至法师功德品，为明身之权实。天台智者大师之分迹本二门，似之。而以窥基大师之科判，较诸家为特胜，因由了解妙境，即可发起因行，趋入佛果故也。</p>
<p><span style="color:#333399">序品第一<span lang="EN-US"></span></span></p>
<p><font color="#333399">甲一<span>&nbsp; </span>序分</font></p>
<p>天亲菩萨论说此序品，有七种成就，为他宗所无，兹述如下：一、序成就，即由如是我闻至耆阇崛山中一节是。以亲闻之人，说教之时，说教之主，说教之处，圆满胜余故也。二、众成就，即与大比丘众一节是也。三、时成就，即为诸菩萨说大乘经以下一节是。以先说无量义经具十七名，胜于余经故也。四、随顺威仪住成就，即佛说此经已结跏跌坐一节是也。五、依止说因成就，即尔时佛放眉间光一节是也。六、大众现前欲闻法成就，即尔时弥勒菩萨作是念一节是也。七、文殊师利答成就，即以宿命智显现过去因果，能作是答，并为余经所无故也。第一与第二种成就，为通序，以与通常之序相似。第三至第七种成就，为别序，则以别叙此一经之所由缘起也。</p>
<p><font color="#333399">乙一<span>&nbsp; </span>序成就</font></p>
<p><b><span style="color:teal">如是我闻：一时，佛住王舍城耆阇崛山中。<span lang="EN-US"></span></span></b></p>
<p>如是我闻，一切经首多置此语，兹释其义：一曰、遵遗教：因佛临涅槃时，酬优波离、阿冕楼陀、阿难等之请，特命置此四字于经首，故经首用此遵遗教也。二曰、断三疑：众生之疑有三：一疑，佛因大悲从涅槃起，更说妙法。二疑，更有佛从他方来，住此说法。三疑，阿难转身成佛为众说法。今标明如是所说之法，为我昔日侍佛亲闻，则非佛更起及他方佛至与自己转身成佛所说之法矣。三曰、生信心：“信为道源功德母，长养一切诸善根”。首述如是我闻，则先确然自信，因以起大众之信顺矣。四曰、离过失：如是之法，由我亲闻，则我于此经初无增减之过失也。</p>
<p>以上四种，均为经首置如是我闻之因由。兹更因文释义如下：一、常语如是二字，恒为譬喻，例若如是妙法、如是莲花之类。而阿难则亦云：如是一部妙法莲华经，实为我所亲闻也。二、有教诲之义，犹言如是一部妙法莲华经，乃我所亲闻，汝等应当受持是也。三、有问答之义，如人问此经是否亲闻，而阿难答言：如是乃我亲闻也。四、有允许之义，如人言可否开示此经，而阿难答言：如是当说我之所闻者，乃欣喜答应之意也。</p>
<p>我之义有三：有凡夫外道等我执之我，有依法性常住自在而假名施设之我，有通俗对人称谓之我。今阿难所说我闻之我，乃对人称谓之我耳。言我闻者，别于众闻也。以上为总显己闻。</p>
<p>一时之义，非一刹那，非亿万劫，非佛成道后之说法三时、五时，亦非通常之年月日时。盖自有众生感佛说此妙法莲华经以迄于终，皆谓之一时也。以上释说教之时。佛、梵语为佛陀，亦简称为佛。梵经中多题婆迦梵，义译世尊，此方多名为佛，译云觉者，即具有无上正等正觉之智者。觉之义，约分为三：自觉以超于三界凡夫，觉他以超于二乘圣人，觉行圆满以超于菩萨而为佛也。以上释说教之主。</p>
<p>住、非行住坐卧四仪中之住，凡佛所居止游化之处，即谓之住于是处。王舍城为摩揭陀国王之都。耆阇崛山即灵鹫山，亦称鹫峰，最称高胜，过于余山，以喻法胜超越二乘也。以上释所化之处。</p>
<p><font color="#333399">乙二<span>&nbsp; </span>众成就</font></p>
<p><font color="#333399">丙一<span>&nbsp; </span>众类成就</font></p>
<p>众成就所摄，即经文自与大比丘众万二千人俱，至与若干百千眷属俱一节是也。众成就有五义，分释如下：</p>
<p>一、明众之缘由，复判为五：甲、证信，以所集妙法为有名大德所同闻，可证此妙法为当信。乙、显德，以在会大众多有威德，如诸大菩萨及帝释天王诸天子人王等诸圣围绕于佛，益以彰佛之德。丙、启请，以舍利弗三次请求而为说法，显妙法之可尊宝。丁、当机，以此经既已显现，大小乘及凡夫等众各被其机，随类获益。戊、引摄，以当时众集，可引余生发心，经法所垂，可引今众发心，显佛法于法界中最为功德圆满，能摄受一切也。</p>
<p>二、明众之权实：如在佛实报庄严土中，惟菩萨众为实，而应化示现之声闻众为权。在凡圣同居土中，声闻等众为实，而菩萨为应化及示教善巧之权。此经即化土是报土，即化报土是法土，权实互融。</p>
<p>三、明众之有无：本经通序所列十五众，有六殊异：一、在会三乘之中无独觉众，以独觉多出于无佛之世，彼无果成，故不与会。二、在会三界之中无无色界，以无色界机缘未熟，佛光不加被故。三、在会五趣之中无地狱，以佛光虽可加被，而无缘不能即至。四、四众之中无优婆塞、优婆夷。五、八部之中无夜叉及摩侯罗伽。六、二王之中无转轮圣王，唯有小王。观此，可具见异于余经也。</p>
<p>四、明众之次第：初众分为四类。一、声闻众，二、菩萨众，三、八部众，四、诸王众。声闻、菩萨则为内护，八部、诸王则为外护，故以内护、外护为次。内护之次，则声闻居先，菩萨居后。外护之次，则八部居先，人王居后。在八部之中，则以天非天为次。天之中，又以地居、空居为次。地居中，帝、臣为次。空居中，非禅主、禅主为次也。后众之中亦分六类：如证法众，开塔众，经利广大众，持法无边众，他方行法众，他方劝持众是也。</p>
<p>五、释众成就之遍全：众成就有四解：一、数成就，谓万二千人等。二、行成就，如声闻比丘等修小乘行，菩提萨埵及示现四众身之应身菩萨，修大乘行是。三、摄功德成就，如经文赞叹声闻、菩萨之功德等是。四、威仪住成就，如四众绕佛威仪恭敬是。在此十五众中，菩萨、声闻具足四种成就；其有学无学及比丘尼，未赞功德，只具三种成就；其余天、龙、人王等，未赞行与功德，只具二种成就。</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>&nbsp;&nbsp;&nbsp;&nbsp;&nbsp;┌─类数</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>┌─比&nbsp; 丘──┬─有名高德─┤&nbsp; 叹德</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>┌─内护─┬─声闻┤&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └─列名</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └─无名大德</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp; └比丘尼──┬─尊重诸尼</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ┌─类数│</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; └─菩萨──┤&nbsp; 叹德└─内眷诸尼</p>
<p><span>&nbsp;&nbsp;&nbsp;&nbsp;&nbsp; </span>众┤&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;└─列名</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ┌─帝</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; ┌─非人─┬天─┬─地居─┴─臣</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp; └─空居─┬─欲界</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp; </span>└─外护─┤&nbsp;&nbsp;&nbsp;&nbsp;&nbsp;&nbsp;&nbsp; │&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; └─色界</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>│&nbsp;&nbsp;&nbsp;&nbsp;&nbsp;&nbsp;&nbsp; └非天1龙2紧捺落3健闼缚4阿素洛5揭路荼</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;└─人</p>
<p><font color="#333399">丁一<span>&nbsp; </span>内护五众</font></p>
<p>以下当先明内护五众，即声闻比丘中之有名高德众，与无名大德众；声闻比丘尼中之尊重诸尼众，与内眷诸尼众；及菩萨众是也。</p>
<p><b><span style="color:teal">与大比丘众万二千人俱。<span lang="EN-US"></span></span></b></p>
<p><font color="#333399">戊一<span>&nbsp; </span>声闻众</font></p>
<p>此一、内护声闻比丘中之有名高德众也。比丘、举其类。万二千人、举其数。与者、共同和合之义。依大智度论，与字有七义：同处、同时、同心、同见、同戒、同道、同解脱，是名为与，明无有不同道之余众与俱也。大有六义：一、数大，以万二千人故。二、解脱大，以离一切烦恼故。三、位大，以皆为大德大阿罗汉故。四、德大，以具足功德故。五、名大，以名称普闻故。六、识大，以众所知识故。比丘有五义：一曰、乞士，以依法出家乞食自活故。二曰、净持戒，以渐入僧数应持戒故。三曰、怖魔，以发愿出家，天魔震慑故。四曰、净命，以三业清净，不依贪邪活命故。五曰、破恶，以能依佛智，摧灭烦恼故。众之义，与僧同，惟此众字兼括四众而言也。</p>
<p><b><span style="color:teal">皆是阿罗汉：诸漏已尽，无复烦恼，逮得己利，尽诸有结，心得自在。<span lang="EN-US"></span></span></b></p>
<p>新翻及旧论中，自皆是阿罗汉以下，共有十六句，本经只此六句，赞大比丘众之德也。阿罗汉，为梵音，其义甚广，而有一通义足以赅之：即应已断烦恼，应己尽诸漏是也。阿罗汉所成就之功德，共有十五，其最大者有三：一、应受人天供养，以尽断烦恼诸漏，已为人天福田故。二、应无分段生死，以已尽后有，超出三界故。三、已成智通殊胜功德，应正智解脱故。</p>
<p>凡烦恼现行，令心连注流散不绝，名之为漏，如漏器、漏舍，污损物体，深可厌恶者是。故有漏者，皆烦恼种子未尽断绝故也。凡有烦恼之众生，即为八种大随烦恼若昏沉、散乱等缠绕，起伏轮转无有休息。由烦恼起业，因业受死生果报，所修功德永无圆满之望，故名有漏也。漏之种类非一：一曰、欲漏，三界中之欲界诸烦恼最为深重，而其根株悉由贪欲而起，故别名欲漏。二曰、有漏，有即三有──亦称三界，亦称二十五有；色界、无色界诸众生，虽已无嗔，而因根本烦恼未断，致仍受三有之果报，均为三有之漏。三曰、无明漏，烦恼为漏之体，无明又为烦恼之本，烦恼之至隐微者为无明漏。已尽者，已伏断无余之谓。漏之义，亦兼果报而言。如受人天果报及受凡夫禅定果报者，至报尽时复又堕落，故此种果报亦名有漏之果。而此果报既尽之后，即又复有烦恼。经言无复烦恼，正赞诸大阿罗汉之诸漏已尽无余也。逮得己利者，弃舍重担，已证涅槃，即以涅槃为己利也。证阿罗汉果者，为有余涅槃，因三界分段生死之因虽可断灭，而现有业果之身，仍然存在尚未解脱，仍是有报，故为有余涅槃。阿罗汉若以三昧火自焚其身，正智解脱，则亦谓证无余涅槃也。结，即三界二十五有之结。如爱结、恚结、慢结、无明结、疑结、见结、取结、嫉结、悭结、九种，均系结缚之义，仍为烦恼之因。以是之故，仍不能解脱于三界，甚至复起业力，重招果报。如十二因缘中无明缘爱、爱缘取等，即是有结之义。尽者，销落无余也。心得自在者，即以定力修习增上心学已得圆满，能出入自在，此以定力得自在也。若于真俗二谛，了知无结无缚心得解脱，此以慧力得自在也。真如实相本来自在，漏结既尽，则本来自在之相全体显现。经云得者，亦得而无得之谓也。</p>
<p><b><span style="color:teal">其名曰：阿若憍陈如，摩诃迦叶，优楼频螺迦叶，伽耶迦叶，那提迦叶，舍利弗，大目犍连，摩诃迦旃延，阿冕楼驮，劫宾那，憍梵波提，离婆多，毕陵伽婆蹉，薄拘罗，摩诃拘絺罗，难陀，孙陀罗难陀，富楼那弥多罗尼子，须菩提，阿难，罗侯罗，如是众所知识大阿罗汉等。<span lang="EN-US"></span></span></b></p>
<p>此列举声闻比丘有名高德众、上首大弟子之名也。是时阿难尚未证无学阿罗汉果，惟多闻第一，佛所称叹，众所知识，故亦列诸大阿罗汉之内。又前列声闻比丘众之原因，约有数义；一、比丘出家，形同佛仪。二、此常随众，常依佛住。三、令诸菩萨于声闻众舍离我慢。至诸有名上首之次序，亦各具有意义，如阿若憍陈如，为僧宝之始──五比丘中最初得度者，故列为首。至他经或因阿罗汉中智慧最大，故列舍利弗为第一，其例非一。阿若亦译阿若多，了解之义。憍陈、姓也，此云器。摩诃、大也。迦叶、为上古婆罗门姓，义言饮吞日月之光。此迦叶年最长老，身光能蔽日月，功德最大，故名大迦叶。优楼频螺，译言木瓜，以此迦叶胸瘤如木瓜，故名。又伽耶、山名。那提、河名。此二迦叶，均因地得名。优楼频螺、伽耶、那提三迦叶，盖三弟兄也。舍利弗、译言鹙子。大目犍连、译言大采菽氏，亦婆罗门古姓，神通第一。迦旃延、译言翦剃，论义第一。阿冕楼驮、译言无灭。劫宾那、译言房宿。憍梵波提、译言牛相，以有宿业身带牛相故。离婆多、译言室星，北方星也，与劫宾那均以星宿得名。毕陵迦婆蹉、译言余习，言有婆罗门我慢之遗习，此以过失得名。薄拘罗、译言善容。拘絺罗、即大膝之义，舍利弗之舅氏也。难陀、译言喜。难陀之名非一，如孙陀罗难陀，阿难陀等是。此难陀非佛之弟，系一牧牛人，曾问佛闻法，心深欢喜，故名。孙陀罗难陀、译言艳喜，此佛亲弟。孙陀罗、译言艳，其妻名也。富楼那弥多罗尼，译言满慈，谓满慈氏之子也。须菩提、译言善现。阿难、译言庆喜，此佛堂弟，世尊成道时阿难始生，故名庆喜。罗侯罗、译言执日，佛之子也。声闻比丘凡万二千人，势难遍举，特举诸上首弟子众所知识者耳。言大阿罗汉等者，等此诸阿罗汉众中非尽已证阿罗汉，如阿难辈是也。</p>
<p><b><span style="color:teal">复有学无学二千人。<span lang="EN-US"></span></span></b></p>
<p>此二、内护声闻比丘中之无名大德众也。凡声闻等众，修习戒、定、慧，学未</p>
<p>圆满者为有学。至进趣圆满，已证阿罗汉果者，则为无学，以无须再学也。</p>
<p><b><span style="color:teal">摩诃波阇波提比丘尼，与眷属六千人俱。<span lang="EN-US"></span></span></b></p>
<p>此三、内护声闻比丘尼之尊重诸尼力也。波阇波提、译言胜生主，本系天名，亦义翻大爱道。为佛姨母，佛母命终，由此姨母养佛，故言大胜生主。佛门本无比丘尼，最初因波阇波提获闻佛法出家，遂为比丘尼之始，故称为大。尼者、梵音，犹言女也。眷属、即彼所摄之大众也。</p>
<p><b><span style="color:teal">罗侯罗母耶输陀罗比丘尼，亦与眷属俱。<span lang="EN-US"></span></span></b></p>
<p>此四、内护声闻比丘尼之内眷诸尼众也。耶输陀罗、译言持誉，为佛在家时之妻，生罗侯罗者是也。</p>
<p><font color="#333399">戊二<span>&nbsp; </span>菩萨众</font></p>
<p><b><span style="color:teal">菩萨摩诃萨八万人。<span lang="EN-US"></span></span></b></p>
<p>菩萨摩诃萨、以标其类。八万人、与其数也。梵言菩提萨埵摩诃萨埵，略言为菩萨摩诃萨也。译义为觉有情，其义有三：以发四强折，上求佛道、下度众生故；以具足自觉、觉他功德故；以遍十方世界，历阿僧祇劫，勇猛精进自度度生故。此</p>
<p>菩萨皆八地以上之菩萨，故云摩诃萨也。</p>
<p><b><span style="color:teal">皆于阿耨多罗三藐三菩提不退转。<span lang="EN-US"></span></span></b></p>
<p>阿、云无，耨多罗、云上，三、云正，藐、云等，菩提、云觉：阿耨多罗三藐三菩提，即云无上正等正觉。言无上觉者，显菩提清净法界也。言正觉者，别于外道邪觉也。言等觉者，别于二乘遍空之觉也。又言正觉者，即遍正之义，圆满之义，别于因地菩萨觉行未圆满之觉也。退转者、退失与转变之谓。退失者，已成就之功德而复退失；转变者，虽未退失却已转变。不退转者，即于已成就未成就之功德</p>
<p>，不退亦不转而究竟成就也；故八地名为不动地。</p>
<p>不退有四：一、信不退，十信第六名不退心，坚信正法，不惟一世乃至生生世世信心坚固。二、位不退，十住第七名不退位，谓不复退人于小乘也。三、证不退，初地以上为证不退，谓证于真如法身永不退转也。盖未证以前，修真如止观等法亦能相腐，但未能不退耳。四、行不退，八地以上名念念行不退转地，至此究竟不退，一切所行念念不退，已成就未成就之法均决定可成就不退也。此不退者，即是不转。以上一段，依天亲菩萨法华论，为总叹其德。</p>
<p><b><span style="color:teal">皆得陀罗尼；乐说辩才；转不退转法轮；供养无量百千诸佛，于诸佛所植众德本；常为诸佛之所称叹；以慈修身；善入佛慧；通达大智；到于彼岸；名称善闻无量世界，能度无数百千众生。<span lang="EN-US"></span></span></b></p>
<p>此下至能度百千无量众生句，均为别释其德。陀罗尼、犹云总持。总持有二；一、摄持一切，谓于一法、一义中，能摄无量法、无量义以自持也。二、散施一切，谓以所摄持之法义，散施于众使随机受益也。得者、闻法受持终不退失之谓。故云得陀罗尼，即谓之住闻法不退转。</p>
<p>辩才有四：一、法无碍辩，即能说明一切法之性相用。二、义无碍辩，能于一法中说无量义。三、词无碍辩，不碍于种种方言音声差别而演圆音，能得一切音声言语陀罗尼。四、乐说无碍辩，能契于一切众生之机而为说法；乐说者，即能随顺众生心所好乐以为说法，而自亦以说法为愿乐也。故云乐说辩才，即谓之乐说不退转。</p>
<p>转法轮者，即说法之谓。法者、佛所说之法，以轮为喻，具有数义：一、轮为圆相，以法义圆满，故名为轮。二、佛法能转恶为善，转染为净，转生死为涅槃，有转动之义，故名为轮。三、法能摧破一切无明烦恼，如轮可碾破糠秕等，故名为轮。说法之退转与不退转亦有二义：说法者功德未圆满具足，往往此时能说法，彼时未必能说法，此生能说法，他生未必能说法，此皆名为退转。而此菩萨功德，已达于说法不退转之地位。更就法言之，若所说之法，非究竟了义之法，则亦有时退转。而此所说，即为究竟了义之法，无可退转也。故云转不退转法轮，即谓之说法不退转。</p>
<p>供养有二：一、财供养，布施供给。二、法供养，如实修行。如此供养，成就福、慧二德，斯为植众德本。德本、即善根，不外此福德智慧二德之本也。由供养诸佛，故能植众德本；由植众德本，斯能供养诸佛，皆八地以上菩萨之功行也。故云供养无量百千诸佛，于诸佛所植众德本者，即谓之依止善知识不退转。</p>
<p>诸佛称叹，明非一佛。由此可断二疑；一、菩萨以佛为师，不知自身所修之行与佛合否，故恒自疑，今为佛所称叹，则自疑可断。二、法会大众，有疑此菩萨功德胜劣者，今诸佛既尽称叹此菩萨之功德，则众疑亦断。由断二疑，故第八地名决定地。故云常为诸佛之所称叹者，即谓之断疑不退转。</p>
<p>身者、菩萨之无生身，无生而无不生，无生故超三界，无不生故示现六道。修身者，即修此在一切法界中所示现之身。内自证入，外说利他，而悉以大慈悲心为本。故云以慈修身，即谓之以大慈悲说彼彼法入彼彼事不退转。</p>
<p>善入佛慧，即谓之入如实境界之一切智不退转。</p>
<p>通达大智，即为证我空、法空不退转。</p>
<p>到于彼岸，谓证于所证之真如法性、大般涅槃，即谓之入如实境界不退转。</p>
<p>名闻于无量界，即能住持于无量世界，使法不灭，以成就菩萨度生之大事业，即谓之应作所作住持不退转。</p>
<p>以上十种不退转，为别释其德。</p>
<p><b><span style="color:teal">其名曰：文殊师利菩萨，观世音菩萨，得大势菩萨，常精进菩萨，不休息菩萨，宝掌菩萨，药王菩萨，勇施菩萨，宝月菩萨，月光菩萨，满月菩萨，大力菩萨，无量力菩萨，越三界菩萨，跋陀婆罗菩萨，弥勒菩萨，宝积菩萨，导师菩萨，如是等菩萨摩诃萨八万人俱。<span lang="EN-US"></span></span></b></p>
<p>此下列名。文殊师利、译言妙德，具足不可思议之智德，是为大智。观世音菩萨、能观一切世界音声以大悲心救度众生，是为大悲。得大势菩萨、具足大威势力，救度十方世界众生，成就此大威势力，是为智悲双运。勤求佛智，自利利他，名常精进。无有疲倦，为不休息。宝掌、谓手中具足财宝、法宝，能与众生以乐。药王、具足世药、法药，能拔众生于苦。勇施菩萨、兼以此宝、此木施舍众生，使去苦得乐也。宝月、月光、满月者，以月生于夜，有破闇导明之义。十波罗蜜中，有力波罗蜜，以有力故，能摄一切世界，度一切众生，非八地以下菩萨所能及。无量力、更非如大力之尚可称量矣。越三界者，具足超越三界生死烦恼之功德，并能说法令人超越一切染污之法。跋陀婆罗，义言贤护，即护守善法令不散失也。弥勒、义言慈氏，姓也。宝积、积菩提法宝与人。导师、导引归于涅槃也。</p>
<p>上列菩萨竟，诸大菩萨随德列名，称名即称德也。──以上明内护五众已竟。</p>
<p><font color="#333399">丁二<span>&nbsp; </span>外护十众</font></p>
<p>此下当明外护十众。外护中先判为人与非人二类，非人中复判为天与非天二类，天中更析地居天、空居天为二。外护十众者，即地居天中之帝众与臣众，空居天中之欲界众、色界众，非天中之龙众、紧捺洛众、健闼缚众、阿素洛众、揭路荼众，及人众是也。</p>
<p><b><span style="color:teal">尔时、释提桓因与其眷属二万天子俱。<span lang="EN-US"></span></span></b></p>
<p>此一、地居天中之帝众也。释、能也，提婆、天也，桓因、帝也，即能天帝之谓；亦云天帝释。住持妙高之顶，为三十三天之帝主。</p>
<p><b><span style="color:teal">复有明月天子，普香天子，宝光天子，四大天王，与其眷属万天子俱。<span lang="EN-US"></span></span></b></p>
<p>此二、地居天中之臣众也，亦云四王众。凡日月星宿之天，均为四大天王所摄，四大天王为天帝释之四大将，住须弥山半腹之四方面，其所统亦住七金山之顶。</p>
<p><b><span style="color:teal">自在天子，大自在天子，与其眷属三万天子俱。<span lang="EN-US"></span></span></b></p>
<p>此三、空居天中之欲界天众也。</p>
<p><b><span style="color:teal">娑婆世界主梵天王，尸弃大梵，光明大梵等，与其眷属万二千天子俱。<span lang="EN-US"></span></span></b></p>
<p>此四、空居天中之色界天众也。梵天即禅天，无五欲之烦恼，仍有形色之相。梵天王、即摩醯首罗天之王。尸弃、义言火顶，此梵天为二禅天。三灾中之火灾，至此梵天即止。光明大梵，即二禅天中之少光天、无量光天等。</p>
<p><b><span style="color:teal">有八龙王：难陀龙王，跋难陀龙王，娑伽罗龙王，和修吉龙王，德叉迦龙王，阿那婆达多龙王，摩那斯龙王，优钵罗龙王等，各与若干百千眷属俱。<span lang="EN-US"></span></span></b></p>
<p>此五、非天五众中之龙众。难陀、云喜。跋难陀、云贤喜。娑伽罗、碱海也。和修吉、云九头。德叉迦、云多舌。阿那婆达多、云无热恼池，在雪山之顶。摩那斯、云慈心。优钵罗、云红莲华。此八龙王皆龙众之上首也。</p>
<p><b><span style="color:teal">有四紧那罗王：法紧那罗王，妙法紧那罗王，大法紧那罗王，持法紧那罗王，各与若干百千眷属俱。<span lang="EN-US"></span></span></b></p>
<p>此六、非天五众中之紧那罗众。紧那罗，即歌神也。法、教法也。妙法、法之妙义也。大法、法之大功行也。持法、佛果功德之法也。</p>
<p><b><span style="color:teal">有四乾闼婆王：乐闼婆王，乐音乾闼婆王，美乾闼婆王，美音乾闼婆王，各与若干百千眷属俱。<span lang="EN-US"></span></span></b></p>
<p>此七、非天五众中之乾闼婆众也。乾闼婆、此云作乐神。乐、指乐器。美、指乐美。美音、专指音之美也。</p>
<p><b><span style="color:teal">有四阿修罗王：婆稚阿修罗王，佉罗骞驮阿修罗王，毗摩质多罗阿修罗王，罗侯阿修罗罗王，各与干百千眷属俱。<span lang="EN-US"></span></span></b></p>
<p>此八、非天五众中之阿修罗众也。阿修罗、此云非天。以无天德、好为斗诤，为天谪降故。婆稚、云被缚，亦云勇健。佉罗骞驮、云广肩。毗摩质多罗、云宝锦，谓以此文其冠服也。罗侯、云执日，阿修罗之前锋也。</p>
<p><b><span style="color:teal">有四迦楼罗王：大威德迦楼罗王，大身迦楼罗王，大满迦楼罗王，如意迦楼罗王，各与若干百千眷属俱。<span lang="EN-US"></span></span></b></p>
<p>此九、非天五众中之迦楼罗众也。迦楼罗、即妙翅鸟，具大威德，能使龙类怖畏。大身者、两翅相去三十亿万里。大满者、腹恒饱满。如意者、颔下有珠。</p>
<p><b><span style="color:teal">韦提希子阿阇世王，与若干百千眷属俱。<span lang="EN-US"></span></span></b></p>
<p>此释外护中之人众。韦提希、即无量寿经所因缘发起者，乃阿阇世之母。佛住阿阇世王城说法，故独举之。</p>
<p><font color="#333399">丙二<span>&nbsp; </span>礼仪成就</font></p>
<p><b><span style="color:teal">各礼佛足，退坐一面。尔时、世尊四众围绕，供养恭敬，尊重赞叹。<span lang="EN-US"></span></span></b></p>
<p>礼佛退坐，明众礼成就，余明众仪成就也。此处四众，依智者大师所说：以在坐默然者为影响众，启请说教如弥勒等为发起众，闻教悟解者为当机众，现未悟解已结后缘者为结缘众也。</p>
<p>以上通序已竟。</p>
<p><font color="#333399">乙三<span>&nbsp; </span>时成就</font></p>
<p><b><span style="color:teal">为诸菩萨说大乘经，名无量义，教菩萨法，佛所护念。<span lang="EN-US"></span></span></b></p>
<p>凡说法不应于众生根性未熟时遽说，必至众生根性已熟，如舍利弗等三请说法，始为说此妙法，此为时至因缘成就。</p>
<p>说法者佛，而佛为说者，非地狱、饿鬼、畜生，非人、非天、非二乘，乃为菩萨而说。又所说之法，非人、天之法，非二乘之法，乃大乘之法也。大乘者、乃佛本智所证之大法，此大法因随顺众生之机，能演为种种方便法，而此一一方便法即无不摄于大乘法中，如是所说法之文辞，即名大乘经。诸大乘经之中，惟是经有独得之名，曰无量义，曰教菩萨法，曰佛所护念。依天亲法华论，此经有十七种名，如维摩诘经亦称不可思议解脱经，及楞严经有五名之类是也。此无量义即为十七名中之第一，教菩萨法为十七名中之第四，佛所护念为十七名中之第五。无量义者，以虚空无量故世界无量，世界无量故众生无量，众生无量故众生之心欲无量，众生心欲无量故佛随顺众生心欲说种种法亦复无量。无量者、不堕于数量，即所说法之义不可称量测度之谓。此无量义，皆从佛智所证实相之一法所生，而此一法实相亦即无相无不相，虽假言语文字以显现此实相，而此实相并无言语文字之相可得，此即本经之实相也。以是义故，是经为佛唯一无上之至宝，以能生一切佛故，以一切佛以此法度三世十方众生故，以众生皆当由此唯一无上之法究竟成佛故。是法所被之机，尽为菩萨，故又名教菩萨法也。是法皆称佛之本量而说，如佛之本智而说，为佛所自证之法，唯佛乃知，非他众生可得此究竟了义之法，故为一切诸佛之所护念，而名是经为佛所护念也。</p>
<p>又、大以常遍为义，竖穷三际为常，横遍十方为遍。乘以运转为义，能运载一切、能转变一切故，此见大乘之用。若以大乘之体言之，即一真法界平等真如之法性是。以乘体大故，修此大法之菩萨即以此为境，由是发四宏誓，对治烦恼，救度众生，成就佛业，是为境大。因境大故起于大行，六度万行自他双利，是为行大。因行增悟，了二无我，是为智大。净心修习菩萨功行，无有疲倦，是为精进大。随顺众生心性，说种种法令得受益，是为方便善巧大。一切功德无不修习，究竟证于根本佛智，是为证大。遍十方界，穷未来际，修菩萨道，建立佛事，是为业用大。以上七种大，等同一味。大乘即妙法，妙法即大乘，是为教授菩萨之大乘法也。佛所说法，皆从一实相起，流为无量义，或顿、或渐、或大、或小。而此无量义法，或教六凡，或教二乘，均无二致，唯是一乘：以教菩萨故；以此法皆教菩萨法故；以闻佛所说一句一义，悉当成佛故；以此所说之法及受持此法者，皆为一切诸佛之所护念故。</p>
<p><font color="#333399">乙四<span>&nbsp; </span>说法依随顺威仪成就</font></p>
<p>如来说法，能随顺十方三世诸佛说法之威仪，无不具足，故曰成就。</p>
<p><font color="#333399">丙一<span>&nbsp; </span>依三昧之威仪成就</font></p>
<p><b><span style="color:teal">佛说此经已，结跏趺坐，入于无量义处三昧，身心不动。<span lang="EN-US"></span></span></b></p>
<p>佛为大众既说无量义经，此无量义无非随顺众生说方便法，而实从一真法界之平等实相所生。故佛说此无量义经已，仍证入于此无量义所缘起之实相，是即无量义处三昧也。趺、足根。跏字，古无足旁。交加也。谓两足交加向上，以左足加右足，为降伏坐，谓降伏妄想。以右加左，为吉祥坐，说法时多用之。三昧、亦译三摩提。三、即正等之义。狭义亦译正定，亦译等持，谓平等正住其心，住一实相，如如不二。此即通用定字之义，以心住一境，心境相契于一，故曰定。至证于真如定，无明心境可分，即入无量义处之三昧也。入于无量义处三昧者，即佛已说从一实相起之无量义后，复归证于无量义所从起之究竟实相也。夫佛心常在定中，何有入定出定之相可言？佛智常证于实相，何有不证之时？此言入者，系结经者就会众观察佛身之记载，见佛由语而默，身相由动而不动，心相由动而不动，遂以为佛此时入于三昧，及入于无量义处三昧耳。又、既证三昧之后，则身亦实相，心亦实相，身心既皆为实相，实相不动故身心亦不动也。又、佛本常定，以大智大慈故为一切散乱沈之不定众生，示现入定──身心不动而己。</p>
<p><font color="#333399">丙二<span>&nbsp; </span>依器世间之威仪成就</font></p>
<p><b><span style="color:teal">是时，天雨曼陀罗华，摩诃曼陀罗华，曼殊沙华，摩诃曼殊沙华，而散佛上及诸大众，普佛世界六种震动。<span lang="EN-US"></span></span></b></p>
<p>器世间、即有情众生所共得之依报。每一众生堕于某器世间，即为某器世间所限，即有一共同分心理以为依住。器世间之威仪，为二：一、雨华，二、动地。雨华，华自空而落也。曼陀罗、云适意。摩诃曼陀罗、云大适意，言适大众之意也。曼殊沙、云柔软。天雨众华，为器世间所现瑞相之一。天雨者、不必为天神所散，天界之中自有众华缤纷而下也。华必有果，故华有因义，古德恒以华表十住、十行、十回向、十地之因行。此经所说，正显示佛乘之因行，故有此华以为瑞应、即表示四位之因行也。地动有六义，动、涌、震、击、吼、爆六种是也。形摇为动，凹凸为涌，有声为震，互扣为击，巨响为吼，声异为爆。一切诸法，不外六根、六尘、六识。六种震动，隐明震落一切根、尘、识，使众生同能证入无量义三昧之意。又有惊怖诸魔，警觉放逸之意。</p>
<p><font color="#333399">丙三<span>&nbsp; </span>依众生世间之威仪成就</font></p>
<p><b><span style="color:teal">尔时、会中比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩侯罗伽、人非人、及诸小王、转轮圣王，是诸大众得未曾有，欢喜合掌，一心观佛。<span lang="EN-US"></span></span></b></p>
<p>本节所列，为人众中之四众，非天中之八众，及人王等众是也。优婆者、近事之义，塞、言男，夷、言女也。夜叉、勇健暴恶之义，有天行、地行、空行三种，为四大天王所属神将。摩侯罗伽、系腹行类，如大蟒之属，亦神道中之有大威力者，寿命甚长，往往于庙中享受香火、血食等。小王、为一国之王。转轮圣王有四种，以福德果报，分金、银、铜、铁四轮王，亦称飞行王。凡初地以上菩萨因报示现，及有闻法之缘之转轮圣王，得因佛力来预法会。以上大众叹未曾有者，知此瑞相由佛入三昧而现，故赞叹欢喜。以未知所因，故一心观佛以求开示也。</p>
<p><font color="#333399">乙五<span>&nbsp; </span>依止说因成就</font></p>
<p>说因者、佛虽示现于十方世界，然无众生恳切之感求，则无说法之因以为依止。今诸大众现见种种瑞相不可思议，于是发生渴仰希求之心而求说法，是名依止说因成就。</p>
<p><font color="#333399">丙一<span>&nbsp; </span>放光照境</font></p>
<p><b><span style="color:teal">尔时、佛放眉间白毫相光，照东方万八千世界靡不周遍，下至阿鼻地狱，上至阿迦尼吒天。<span lang="EN-US"></span></span></b></p>
<p>凡佛说经，均有放光之瑞。其义略述如下：一、使一切众生见佛光明之德，知佛为世出世间之最殊胜。二、无光末由显示一切境界。三、佛光本无放不放之相，特随顺众生以为显现。又、佛所放之身光各各不同，此所放光为两眉中间之白毫相光。毫长一丈五尺，其形右卷，为佛三十二相之一。眉间放光，在本经之义，即以两眉喻二乘，为开二乘之权；于其间放光者，即显一乘之实也。又、众生修习，或从有门入，或从空门入，而眉间则非空非有正以显示中道。</p>
<p>所照之境，位本经三种译本，均为东方，则东方众生之与佛有缘可见。又、东方为日所从出之方，世间之光以日为本，故东为诸方之始，即东方为诸佛因行之始。此之世界，指每一个大千世界而言。万八千世界，即一万八千个大千世界也。言一万八千者，以万显万德圆满之果德，以八显八正道之因行也。周遍者、普照之义，此指横界而言。下致阿鼻地狱，上至阿迦尼吒天，此兼竖界而言矣。地狱、非有定处，非无定处，非别有处，亦非别无有处，原义即指各器世间之苦趣而言。阿鼻、云无间，即无休息之义。阿鼻地狱居地之最下，苦无休息之所也。阿迦尼吒、有顶之义，即色界天中之色究竟天。最高之天，以无色界之非非想处天为最，然为定中之空境，无依报，无方所，故佛光不能照及。惟色究竟天有果报色，故佛光亦照至此天为止。</p>
<p><font color="#333399">丙二<span>&nbsp; </span>光中所见</font></p>
<p><b><span style="color:teal">于此世界，尽见彼土六趣众生。又见彼土现在诸佛，及闻诸佛所说经法。并见彼诸比丘、比丘尼、优婆塞、优婆夷、诸修行得道者。复见诸菩萨摩诃萨：种种因缘，种种信解，种种相貌，行菩萨道。复见诸佛般涅槃者；复见诸佛般涅槃后，以佛舍利起七宝塔。<span lang="EN-US"></span></span></b></p>
<p>此释光中所见，共分为三：一、生死流转，即于此世界尽见彼土六趣众生是也。趣、归趣之义，以六道众生所造有漏之业，不出三种：一、造恶业者，趣修罗、地狱、饿鬼、畜生四恶趣。二、造五戒十善业者，趣人道及欲界诸天。三、造不动业，如修有漏诸禅定者，趣色界、无色界诸天。是为六趣众生。尽见者，尽见此诸趣众生，造何种因趣何种果，由生趣死由死趣生，轮回不息。于东方万八千土，一一显现于佛光之内。二、三宝出现，即众生以佛光故，能于彼净国土中亲见诸佛；亲闻彼诸佛说法；并亲见诸声闻四众修行得道，复见彼诸大菩萨以何因缘而发大行，因何信解而登住地，以何相仪行菩萨道是也。三、佛化流行，谓于佛光中见诸佛应化示现，行圆示寂，及以佛身之坚固身分舍利，建造宝塔，以明佛灭后之行化。</p>
<p><font color="#333399">乙六<span>&nbsp; </span>大众现前欲闻法成就</font></p>
<p>佛光照境，显现种种瑞相，故大众遂生渴望闻法之心。因既现如是相，必说如是法也。<span lang="EN-US"></span></p>
<p><font color="#333399">丙一<span>&nbsp; </span>弥勒示相怀疑</font></p>
<p><b><span style="color:teal">尔时、弥勒菩萨作是念：今者世尊现神变相，以何因缘而有此瑞？今佛世尊入于三昧，是不可思议现希有事，当以问谁，谁能答者？复作此念：是文殊师利法王之子，已曾亲近供养过去无量诸佛，必应见此希有相，我今当问。<span lang="EN-US"></span></span></b></p>
<p>弥勒已曾亲近供养诸佛，为一生补处菩萨，与文殊菩萨同为释迦文佛之上首弟子，对此瑞相之因缘，已一目了然，本无有疑。但为此经将欲宣布饶益将来大众，特于此示现怀疑，因问微答以显露将说妙法莲华之一线消息耳。神变、即神境变。佛有十八变神通，地动为震动变，放光为流布变，皆为瑞相。世尊、梵语为婆伽梵。婆伽梵具六义，其一义为最尊，故译称世尊。佛既入于三昧，身心俱寂，一切声闻、天、人等众，无能令佛由定而起。佛在定中，虽雷鸣、地震亦不能动。故弥勒云：今有此希有事，不能向佛亲问，当以问谁，及谁能答此问也。不可思议，即不可以思量拟议、测度而知其因缘也。法王、指佛言，佛于一切法均能自在，为万法之王，故称法王。文殊师利、具根本妙智之德，最初证法性，能生正智；且在一切法会中皆为上首，又为诸法王子中之最多亲近诸佛者，于法会之因缘事实必多经验，故弥勒欲问之也。弥勒既知文殊曾见此瑞相因缘之事，可知弥勒亦既已知之矣。</p>
<p><font color="#333399">丙二<span>&nbsp; </span>众人实心生惑</font></p>
<p><b><span style="color:teal">尔时、比丘、比丘尼、优婆塞、优婆夷、及诸天、龙、鬼、神等咸作此念：是佛光明神通之相，今当问谁？<span lang="EN-US"></span></span></b></p>
<p>此众人实心生惑也。念者，心缘前境，重作是想之谓。</p>
<p><font color="#333399">丙三<span>&nbsp; </span>弥勒申意问因</font></p>
<p><font color="#333399">丁一<span>&nbsp; </span>长行</font></p>
<p><b><span style="color:teal">尔时、弥勒菩萨欲自决疑，又观四众──比丘、比丘尼、优婆塞、优婆夷──及诸天、龙、鬼、神等众会之心，而问文殊师利言：“以何因缘而有此瑞──神通之相，放大光明，照于东方万八千土，悉见彼佛国界庄严？<span lang="EN-US"></span></span></b></p>
<p>长行，即散文体，如本节之辞。</p>
<p><font color="#333399">丁二<span>&nbsp; </span>重颂</font></p>
<p><font color="#333399">戊一<span>&nbsp; </span>颂所见瑞相</font></p>
<p><font color="#333399">己一<span>&nbsp; </span>依世间之威仪</font></p>
<p><b><span style="color:teal">于是弥勒菩萨欲重宣此义，以偈问曰：“文殊师利！导师何故？眉间白毫大光普照。雨曼陀罗、曼殊沙华，旃檀香风，悦可众心。以是因缘，地皆严净，而此世界六种震动。时四部众咸皆欢喜，身意快然，得未曾有。<span lang="EN-US"></span></span></b></p>
<p>偈、梵语祇夜，此译应颂。每四句为一偈，即一颂也。重颂，即下节之四字偈也，重颂即重述前文之意。重颂有二义：或为后到法会者令得全闻，或为未甚了解者使之易解。</p>
<p><font color="#333399">己二<span>&nbsp; </span>放光照境</font></p>
<p><b><span style="color:teal">“眉间光明，照于东方万八千土，皆如金色，从阿鼻狱上至有顶。<span lang="EN-US"></span></span></b></p>
<p><font color="#333399">己三<span>&nbsp; </span>所见六趣众生</font></p>
<p><b><span style="color:teal">“诸世界中，六道众生生死所趣，善恶业缘。受报好丑，于此悉见。<span lang="EN-US"></span></span></b></p>
<p><font color="#333399">己四<span>&nbsp; </span>所见三宝出现</font></p>
<p><font color="#333399">庚一 &nbsp;诸佛说法</font><span lang="EN-US"></span></p>
<p><b><span style="color:teal">“又睹诸佛圣主师子，演说经典微妙第一，其声清净出柔软音，教诸菩萨无数亿万，梵音深妙令人乐闻。各于世界讲说正法，种种因缘，以无量喻照明佛法，开悟众生。<span lang="EN-US"></span></span></b></p>
<p>菩萨、阿罗汉，皆为出世之圣人，故佛为圣主。师子、兽中之最勇猛无畏者，佛能断众生一切疑惑，使之由凡入圣，故以师子为喻。佛说法时，必具因缘，即以佛之大悲心为因，以众生之乐欲为缘，能以无量譬喻显明佛法，使众生得因开示而悟入于佛之知见也。</p>
<p><b><span style="color:teal">“若人遭苦，厌老、病、死，为说涅槃，尽诸苦际。<span lang="EN-US"></span></span></b></p>
<p>此述所见佛为声闻说四谛法也。能知厌苦，则不生贪、嗔、痴之烦恼。涅槃、即灭苦解脱之法。</p>
<p><b><span style="color:teal">“若人有福，曾供养佛，志求胜法，为说缘觉。<span lang="EN-US"></span></span></b></p>
<p>此述所见佛为缘觉说因缘法也。缘觉、无师自悟，从十二因缘修入者。其人本有福德，曾种福田，至因缘成熟时，遂志求解脱生死之胜法。</p>
<p><b><span style="color:teal">“若有佛子，修种种行，求无上慧，为说净道。<span lang="EN-US"></span></span></b></p>
<p>此述所见佛为三界内之菩萨，说无上菩提之清净道也。无上慧、即无上菩提。净道、即由自心清净般若所生之道也。</p>
<p><font color="#333399">庚二<span>&nbsp; </span>结前生后</font></p>
<p><b><span style="color:teal">“文殊师利！我住于此，见闻若斯，及千亿事；如是众多，今当略说：<span lang="EN-US"></span></span></b></p>
<p><font color="#333399">庚三<span>&nbsp; </span>菩萨修行</font></p>
<p><b><span style="color:teal">“我见彼土恒沙菩萨，种种因缘而求佛道。<span lang="EN-US"></span></span></b></p>
<p>此总述诸大菩萨求道因缘。</p>
<p><b><span style="color:teal">“或有行施：金银、珊瑚、真珠、摩尼、砗磲、码瑙、金刚、诸珍、奴婢、车乘、宝饰、辇舆、欢喜布施，回向佛道，愿得是乘，三界第一，诸佛所叹。或有菩萨，驷马、宝车，栏楯、华盖、轩饰，布施。复见菩萨：身肉手足及妻子施，求无上道。又见菩萨：头目身体欣乐施与，求佛智慧。<span lang="EN-US"></span></span></b></p>
<p>此述所见菩萨行布施波罗蜜之道。金银车马等物为外施，身肉头目等为内施，妻子为内外施，言一切施与也。所施之人经未指明，大概布施有二意：一、因恭敬，如布施以供养诸佛及师友等是。二、因悲悯，如施济贫乏，救其求不得苦等是。布施之时欢喜欣乐，则无勉强之意，回向佛道，即于施与时，不见能施之我，不见所施之人，不见所施之物，三轮空寂，是为不住相布施，故不起福报，是即回向佛道之布施也。</p>
<p><b><span style="color:teal">“文殊师利！我见诸王，往诣佛所，问无上道；便舍乐土，宫殿、臣妾，剃除须发而被法服。<span lang="EN-US"></span></span></b></p>
<p>此述菩萨行持戒波罗蜜。诣佛向道，遂舍家国，遵佛律仪，被著佛服，此即能持净戒之表示。</p>
<p><b><span style="color:teal">“或见菩萨，而作比丘，独处闲静，乐诵经典。<span lang="EN-US"></span></span></b></p>
<p>此述菩萨行忍辱波罗蜜。处静穷经，耽研佛法，是为谛察法忍，能摄一切忍，即忍辱之义。</p>
<p><b><span style="color:teal">“又见菩萨，勇猛精进，入于深山，思惟佛道。<span lang="EN-US"></span></span></b></p>
<p>此述菩萨行精进波罗蜜，因求佛道发起猛利之乐欲，名被甲精进，以被甲入阵接战之勇猛为喻也。</p>
<p><b><span style="color:teal">“又见离欲，常处空闲，深修禅定，得五神通。又见菩萨安禅合掌，以千万偈赞诸法王。<span lang="EN-US"></span></span></b></p>
<p>此述菩萨行禅定波罗蜜。离欲者，远离色、声、香、味、触五欲之乐。处闲绝缘以修禅定，已得初禅能超欲界，更深修习遂发天眼、天耳、他心、宿命、神境之五神通，此为安住禅定。此仅五通无漏尽通者，以未至佛境故。又以般若智慧修习禅定者，合掌赞佛，随境能定，此为办事禅定。</p>
<p><b><span style="color:teal">“复见菩萨，智深志固，能问诸佛，闻悉受持。又见佛子，定慧具足，以无量喻为众讲法，欣乐说法化诸菩萨，破魔兵众而击法鼓。又见菩萨，寂然宴默，天龙恭敬，不以为喜。又见菩萨，处林放光，济地狱苦，令入佛道。<span lang="EN-US"></span></span></b></p>
<p>此述所见菩萨行般苦波罗蜜。菩萨以加行之智修习佛道，疑而能问，意乐不坏故能志固。佛子定慧具足，即已证于根本智。说法欣乐，即已满足后得智也。破魔、破烦恼之魔。击法鼓、即以智慧振法性而发教言也。又菩萨不喜恭敬，反之即不怒毁谤，八风不动，是智德也。放光济苦，又即菩萨之悲德也。──以上次第述所见菩萨行六波罗蜜之道。以下复杂序之。</p>
<p><b><span style="color:teal">“又见佛子，未尝睡眠，经行林中，勤求佛道。<span lang="EN-US"></span></span></b></p>
<p>此述精进。</p>
<p><b><span style="color:teal">“又见具戒，威仪无缺，净如宝珠，以求佛道。<span lang="EN-US"></span></span></b></p>
<p>此述持戒。戒能出生人、天、三乘乃至于佛，故净戒如宝珠。</p>
<p><b><span style="color:teal">“又见佛子，住忍辱力，增上慢人恶骂捶打，皆悉能忍，以求佛道。<span lang="EN-US"></span></span></b></p>
<p>此述忍辱。凡未得谓得，少得谓多得者，名为增上慢人。</p>
<p><b><span style="color:teal">“又见菩萨，离诸戏笑及痴眷属，亲近智者，一心除乱，摄念山林，亿千万岁以求佛道。<span lang="EN-US"></span></span></b></p>
<p>此述禅定。戏笑则心起散乱，故应离。痴眷属则不求脱离五欲，故亦应离。心戒散乱，惟自摄念以修于定。</p>
<p><b><span style="color:teal">“或见菩萨，肴膳饮食，百种汤药，施佛及僧。名衣上服价直千万，或无价衣，施佛及僧。千万亿种旃檀宝舍，众妙卧具，施佛及僧，清净园林，华果茂盛，流泉浴池，施佛及僧。如是等施种种微妙，欢喜无厌，求无上道。<span lang="EN-US"></span></span></b></p>
<p>此布施。旃檀、香水之名。卧具，非仅寝卧之具、包房舍而言。</p>
<p><b><span style="color:teal">“或有菩萨，说寂灭法，种种教诏无数众生。或见菩萨，观诸法性无有二相，犹如虚空。又见佛子，心无所著，以此妙慧求无上道。<span lang="EN-US"></span></span></b></p>
<p>此述般若。说寂灭法，为后得智。观法性空，为根本智。心无所著，求无上道，为加行智。</p>
<p><font color="#333399">己五<span>&nbsp; </span>所见佛化流行</font></p>
<p><b><span style="color:teal">“文殊师利！又有菩萨，佛灭度后，供养舍利。又见佛子，造诸塔庙无数恒沙，严饰国界。宝塔高妙，五千由旬，纵广正等二千由旬。一一塔庙，各千幢旛，珠交露幔，宝铃和鸣。<span lang="EN-US"></span></span></b></p>
<p>此言恒沙国土供养舍利，造诸高塔，兼有严饰塔庙之诸宝物也。由旬，梵语，驿站之义。</p>
<p><b><span style="color:teal">“诸天、龙、神、人及非人，香华伎乐常以供养。文殊师利！诸佛子等为供舍利，严饰塔庙，国界自然殊特妙好，如天树王其华开敷。<span lang="EN-US"></span></span></b></p>
<p>此述供养舍利塔庙之众，及供养之功果，严饰塔庙，国界妙好，有二义解；一、有宝塔以为庄严，则国界自然见为妙好。二、有佛舍利塔庙，共伸供养，则众知趋善修道，国土自然安宁妙好，如天树开华之敷荣也。</p>
<p><font color="#333399">戊二<span>&nbsp; </span>述问</font></p>
<p><b><span style="color:teal">“佛放一光，我及众会见此国界种种殊妙。诸佛神力、智慧希有！放一净光，照无量国。我等见此，得未曾有。佛子文殊！愿决众疑！四众欣仰瞻仁及我：世尊何故放斯光明？佛子时答，决疑令喜。何所饶益演斯光明？佛坐道场所得妙法，为欲说此？为当授记？示诸佛土众宝严净，及见诸佛，此非小缘。文殊当知！四众、龙神瞻察仁者，为说何等”？<span lang="EN-US"></span></span></b></p>
<p>此述正问文殊师利以征其答。瞻仁及我，仁、指文殊，我、弥勒自谓也。佛子、指文殊。时答、谓当及时而答也。弥勒于此重颂中，预问是否将说妙法，抑将为弟子授记，已为后文诸品隐示其机，亦可见弥勒已了然于此瑞相因缘，特示现怀疑以征答耳。</p>
<p><font color="#333399">乙七<span>&nbsp; </span>文殊师利答成就</font></p>
<p>文殊师利答成就者，释文殊师利、以宿命之智，现见过去因果之相，故能答弥勒之问，非以拟议测度之常见所能答也。</p>
<p><font color="#333399">丙一<span>&nbsp; </span>标名总告</font></p>
<p><b><span style="color:teal">尔时、文殊师利语弥勒菩萨摩诃萨、及诸大士：<span lang="EN-US"></span></span></b></p>
<p><font color="#333399">丙二<span>&nbsp; </span>正答所征</font></p>
<p><font color="#333399">丁一<span>&nbsp; </span>示相筹量答</font></p>
<p><b><span style="color:teal">“善男子等！如我惟忖，今佛世尊欲说大法，雨大法雨，吹大法螺，击大法鼓，演大法义。<span lang="EN-US"></span></span></b></p>
<p>此下直至本序品重颂之末句，为正答所征。</p>
<p>能起大行成大业者，谓之男子；复具足世出世间之一切善法，为善男子。惟忖、思惟忖度也。大法、指由佛实智所自证之法性中所流出之法，圆融绝对，不但大乘法属于此法，即三乘种种方便法亦皆归趣于此一乘之法，故名为大。又、说此法者，非但使善根成熟者信闻受益，即一切心识俱空之焦芽败种亦能闻之，如获灌溉得复萌芽其本有之大乘种子，故说此大法即为雨大法雨也。吹大法螺者，引导发行之义。法鼓、指法性，击者、振起之义。或说小乘，或说大乘，无非使众生究竟趣于大乘；众生闻法受益，随类得解，如击大鼓而群众咸闻也。又开示悟入佛之知见为大法，而分说三乘究竟仍归一乘，即为演大法之义。文殊师利忖度现见瑞相，系佛欲说大法，故为示相筹答。</p>
<p><font color="#333399">丁二<span>&nbsp; </span>举古成今答</font></p>
<p><b><span style="color:teal">“诸善男子！我于过去诸佛曾见此瑞，放斯光已即说大法，是故当知今佛现光亦复如是。欲令众生咸得闻知一切世间难信之法，故现斯瑞。<span lang="EN-US"></span></span></b></p>
<p>世间、非仅指凡夫世间，兼包圣人世间言，谓声闻、缘觉、菩萨之三乘圣人也。凡夫固不易信此大法；而唯一佛法，惟佛与佛乃能究竟；声闻、缘觉以闻佛教得证涅槃，自谓已证无生，故不信更有无上菩提之道。故此大法，并为一切凡夫世间、圣人世间所难信。殊不知佛教二乘之解脱法，即是教菩萨大乘法之方便法也。</p>
<p><font color="#333399">丁三<span>&nbsp; </span>指陈别事答</font></p>
<p><font color="#333399">戊一<span>&nbsp; </span>长行</font></p>
<p><font color="#333399">己一<span>&nbsp; </span>赞扬希有</font></p>
<p><b><span style="color:teal">“诸善男子！如过去无量无边不可思议阿僧祇劫，尔时有佛号日月灯明如来，应供、正遍知、明行足、善逝、世间解、无上士调御丈夫、天人师、佛、世尊。演说正法，初善、中善、后善，其义深远，其语巧妙，纯一无杂，具足清白梵行之相。<span lang="EN-US"></span></span></b></p>
<p>自下至重颂之末句止，为文殊师利之指陈别事答也。</p>
<p>首为赞扬四种希有，本节赞三种希有：一、时久远希有，即过去无量无边不可思议阿僧祇劫是。二、佛名号希有，即佛之别号为日月灯明如来，与佛之通号应供、正遍知等十种是也。三、法胜妙希有，即演说正法、深远巧妙、具足众相是也。</p>
<p>无量无边不可思议阿僧祇，为佛心量中数目之名。日月灯三字，皆具光明之义。以佛之如来藏心，具有大智慧光明，故以三光喻德：日比佛果上之智德，以日能生一切世间光，能生长成熟一切物，而佛智亦能生一切明、及生长成熟一切众生之智慧也。月比佛果上之断德，以月光既出，则断除昼之余热而获清凉，而佛亦能断除世界众生烦恼之热、使获清凉也。灯比佛果上之恩德，以灯能破闇，而佛之大悲，亦能破除众生痴闇，且佛法展转流传于世间，如灯灯相传无尽也。此三种德，皆由自心本来清净之大光明而起，故随德列名曰日月灯明如来，此为佛之别号。</p>
<p>应供、梵语阿罗汉，谓已断一切烦恼，解脱生死，应受人天供养，此为阿罗汉应供之义。至佛之应供，即已断一切烦恼，应受九法界等觉菩萨以下之供养是也。正遍知、即无上正等正觉，以别于二乘之遍觉、外道之邪觉也。明行足、释为明足行足二种：明足者、即三明具足：一、宿世念智明，二、生死智明，三、漏尽智明。能了然于自他一切夙世生死果报之因缘，并究尽解脱于一切有漏之法，而证一切无漏之果是也。行足者、即遮行与行行具足，谓一切恶行无不遮止，一切善行无不奉行是也。善逝、亦有数解：一、佛善入于无量无边世界，随顺众生心欲以为说法；并由生死烦恼中而善往于无住大般涅槃；又令众生闻法，能善往于无上菩提是也。世间解者，谓佛于有情世间之一切众生种种心欲、种种昧报，及器世间之体相形状、成住坏空、寿命增减，悉能了解。无上士调御丈夫者，士与丈夫均具大力成大业者之称。无上、具无上觉也。调御、谓以种种法调御法界一切众生，使未种善根者种，未成熟者成熟，已成熟者趣无上菩提也。天人师、谓为天与人之导师，以一切众生欲了知佛法便于修持者，惟天与人二众果报之身最易成办，故佛为天人师。师者、引著方轨范之义。</p>
<p>初善、谓闻法能生信解，中善、谓如解能实修行，后善、谓究竟远离诸垢──此总括佛法教化之善。三者皆正信、正行、正果，故曰正法。法义无上，故曰深远。说法随顺众机能令获益，故曰巧妙。又说法令一切众生转恶为善，转染为净，皆为趣于究竟无上菩提，不落二乘，故曰纯一无杂。所有种种方便法，即皆开示令悟入于佛知见之法，皆为显清净洁白之本心，出离染污以趋于佛智，故佛所说法具足清白梵行之相。</p>
<p><b><span style="color:teal">“为求声闻者说应四谛法，度生、老、病、死，究竟涅槃。为求辟支佛者说应十二因缘法。为诸菩萨说应六波罗蜜，令得阿耨多罗三藐三菩提，成一切种智。<span lang="EN-US"></span></span></b></p>
<p>本节赞生利益希有也。求声闻乘者志在解脱，故应其求法之机，为说知苦、断集、证灭、修道之四谛法，令得灭度。辟支佛、指独觉与缘觉而言。独觉者、无师自悟，出于无佛之世；若闻十二因缘说而修入者，名为缘觉。菩萨志在自度度他，故应其机为说六波罗蜜。波罗蜜者，言到彼十，谓到生死之彼岸，以证于无上涅槃而得一切种智之佛乘也。成一切种智句，亦可总结声闻、辟支、菩萨而言，谓此三乘圣人闻佛说法，究竟皆成一切种智也。</p>
<p><font color="#333399">己二<span>&nbsp; </span>显后胜妙</font></p>
<p>追述各日月灯佛之故事，是为显后胜妙。</p>
<p><b><span style="color:teal">“次复有佛亦名日月灯明，次复有佛亦名日月灯明，如是二万佛皆同一字，号日月灯明，又同一姓姓颇罗堕。弥勒当知！初佛后佛皆同一字，名日月灯明力十号具足，所可说法初中后善。<span lang="EN-US"></span></span></b></p>
<p>此显先后二万佛同名、同姓、同说善法之胜妙。颇罗堕、译利根，为婆罗门十八巨姓之一。</p>
<p><font color="#333399">己三<span>&nbsp; </span>委陈别事</font></p>
<p><font color="#333399">庚一<span>&nbsp; </span>受用大因</font></p>
<p><font color="#333399">辛一<span>&nbsp; </span>示相同今</font></p>
<p><b><span style="color:teal">“其最后佛未出家时，有八王子：一名有意，二名善意，三名无量意，四名宝意，五名增意，六名除疑意，七名响意，八名法意。是八王子威德自在，各领四天下。是诸王子闻父出家，得阿耨多罗三藐三菩提，悉舍王位亦随出家，发大乘意，常修梵行，皆为法师，已于千万佛所植诸善本。<span lang="EN-US"></span></span></b></p>
<p>自本节至下供养恭敬尊重赞叹句止，为文殊师利委陈别事以为答也。委陈别事分五，今一受用大因。受用大因复判为四，今第一示相同今之众成就也。往昔诸佛说法之相，同于今日，亦有六种成就。此八王子出家修行，为众成就。</p>
<p>天台教有观心释之例，今用以解释八王子出家，其义如下：佛未出家时有八王子，即言依如来藏而生八种识也。心、意、识三名义相通，故此亦名八意。有意、即阿赖耶识，为诸有之本故。善意、即末那识，乃善恶染净之依故；此取其起于如来藏者，故名为善。无量意、即第六意识，以能遍缘一切法故。宝意、即身识，增意、即舌识，除疑意、即鼻识，响意、即身识，法意、即眼识也。八王子威德自在领四天下，即八识心王各统领诸相应心所及所缘境之义，谓统领心所缘境之分际也。闻父出家得无上觉，亦随出家发大乘意者，谓八识亦转为如来藏心之妙用，即转识成智也。法师之意有二：一、以法为师，二、以自所修习了解之法为众生之师。</p>
<p><b><span style="color:teal">“是时日月灯明佛，说大乘经名无量义，教菩萨法，佛所护念。<span lang="EN-US"></span></span></b></p>
<p>此示相同今之时成就也。</p>
<p><b><span style="color:teal">“说是经已，即于大乘中结跏趺坐，入于无量义处三昧，身心不动。是时天雨曼陀罗华，摩诃曼陀罗华，曼殊沙华，摩诃曼殊沙华，而散佛上及诸大众。普佛世界六种震动。尔时、会中比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩侯罗伽、人非人、及诸小王、转轮圣王等，是诸大众得未曾有，欢喜合掌，一心观佛。<span lang="EN-US"></span></span></b></p>
<p>此示相同今之威仪成就也。自身心不动以上，为依三昧威仪成就。自六种震动以上，为依器世间威仪成就。自一心观佛以上，为依众生世间威仪成就。悉与今日释迦如来说法时同。</p>
<p><b><span style="color:teal">“尔时、如来放眉间白毫相光，照东方万八千佛土，靡不周遍，如今所见是诸佛土。<span lang="EN-US"></span></span></b></p>
<p>此示相同今之说因成就也。</p>
<p><b><span style="color:teal">“弥勒当知！尔时会中有二十亿菩萨乐欲听法，是诸菩萨见此光明普照佛土，得未曾有，欲知此光所为因缘。<span lang="EN-US"></span></span></b></p>
<p>此示相同今之欲闻法成就也。</p>
<p><b><span style="color:teal">“时有菩萨名曰妙光，有八百弟子。是时日月灯明佛从三昧起，因妙光菩萨说大乘经，名妙法莲华，教菩萨法，佛所护念。六十小劫不起于座，时会听者亦坐一处六十小劫，身心不动听佛所说，谓如食顷。是时众中无有一人，若身若心而生懈倦。<span lang="EN-US"></span></span></b></p>
<p>此示相同今之答成就也。妙光、妙智之光，谓以根本无分别智证于实相，而发生智慧之光，以德列名也。此妙光菩萨，盖当时以菩萨而示现声闻者。劫有大小之别，此云小劫，或指一年、或指一若干时为一小劫也。身心不动，谓如食顷，无有懈倦，表当时大众乐欲听法之诚也。</p>
<p><font color="#333399">辛二<span>&nbsp; </span>唱灭异即</font></p>
<p><b><span style="color:teal">“日月灯明佛于六十小劫说是经已，即于梵、魔、沙门、婆罗门及天、人、阿修罗众中而宣此言：‘如来于今日中夜当入无余涅槃’。<span lang="EN-US"></span></span></b></p>
<p>日月灯明佛说是经已，唱于大众，言将灭度入于涅槃也。梵、即清净之众。沙门、息心止恶之义。婆罗门、净行之义。佛之法性身，无来无去本无生灭。惟应化之身应众生之机缘以为说法，迨机缘已毕，则此应化之身即示寂灭无余，故云入无余涅槃。</p>
<p><font color="#333399">辛三<span>&nbsp; </span>当成佛记</font></p>
<p><b><span style="color:teal">“时有菩萨名曰德藏，日月灯明佛即授其记，告诸比丘：‘是德藏菩萨次当作佛，号曰净身，多陀阿伽度、阿罗诃、三藐三佛陀’。<span lang="EN-US"></span></span></b></p>
<p>含持众善，名曰德藏。净身、清净法身。多陀阿伽度、译言如来。阿罗诃、即阿罗汉。三藐三佛陀、即正遍知，即无上正等正觉。</p>
<p><font color="#333399">辛四<span>&nbsp; </span>现入涅槃</font></p>
<p><b><span style="color:teal">“佛授记已，便于中夜入无余涅槃。<span lang="EN-US"></span></span></b></p>
<p>庚二<span>&nbsp; </span>摄取诸佛转法轮因</p>
<p><b><span style="color:teal">“佛灭度后，妙光菩萨持妙法莲华，满八十小劫，为人演说。<span lang="EN-US"></span></span></b></p>
<p>佛既灭度，妙光菩萨持经化众，明转法轮不断也。持有数义，闻法了解，解而能行，行而自证，复行化他，均谓之持。述此故事，即为佛将说此妙法之因。</p>
<p><font color="#333399">庚三<span>&nbsp; </span>善坚实如来法轮因</font></p>
<p><b><span style="color:teal">“日月灯明佛八子皆师妙光，妙光教化，令其坚固阿耨多罗三藐三菩提。<span lang="EN-US"></span></span></b></p>
<p>八子皆师妙光，皆能坚固无上觉心，教者及受教者均为善坚实教化，即不退转之意。</p>
<p><font color="#333399">庚四<span>&nbsp; </span>能进入因</font></p>
<p><b><span style="color:teal">“是诸王子，供养无量百千万亿佛已，皆成佛道。<span lang="EN-US"></span></span></b></p>
<p>谓能进入于如来法轮究竟之地。供养、兼财供养、法供养而言。</p>
<p><font color="#333399">庚五<span>&nbsp; </span>忆念因</font></p>
<p><b><span style="color:teal">“其最后成佛者名曰然灯，八百弟子中有一人号曰求名，贪著利养，虽复读诵众经而不通利，多所忘失，故号求名。是人亦以种诸善根因缘故，得值无量百千万亿诸佛，供养恭敬，尊重赞叹。<span lang="EN-US"></span></span></b></p>
<p>然灯佛成佛，在释迦牟尼佛修行圆满之第二阿僧祇劫以前。贪著利养者，自于经义不能通利，故被号求名。然以善根深重，得值诸佛，终亦成道。</p>
<p><font color="#333399">己四<span>&nbsp; </span>古今相即</font></p>
<p><b><span style="color:teal">“弥勒当知！尔时妙光菩萨岂异人乎？我身是也。求名菩萨，汝身是也。今见此瑞与本无异，是故惟忖，今日如来当说大乘经名妙法莲华，教菩萨法，佛所护念”。<span lang="EN-US"></span></span></b></p>
<p>即者、离即之即。自汝身是也以上，为古今之人相即。自佛所护念以上，为古今之法相即。前释说法时至成就节中，佛为诸菩萨说大乘经名无量义，此无量义经亦别名妙法莲华经。此节说大乘经名妙法莲华，而此妙法莲华经亦旁名无量义经。盖就本经方便品中所说开示悟入佛之知见观之。则可证知佛所将说之经为妙法莲华经。以其所说为一乘妙法，而非说由一法所起之无量义也。</p>
<p><font color="#333399">戊二<span>&nbsp; </span>重颂</font></p>
<p><font color="#333399">己一<span>&nbsp; </span>颂指陈别事</font></p>
<p><font color="#333399">庚一<span>&nbsp; </span>颂赞扬希有</font></p>
<p><b><span style="color:teal">尔时、文殊师利于大乘中，欲重宣此义而说偈言：“我念过去世无量无数劫，有佛人中尊，号日月灯明，世尊演说法，度无量众生，无数亿菩萨，令入佛智慧。<span lang="EN-US"></span></span></b></p>
<p>此颂时希有，佛名希有，法希有，利益希有。</p>
<p><font color="#333399">庚二<span>&nbsp; </span>颂委陈别事</font></p>
<p><font color="#333399">辛一<span>&nbsp; </span>颂佛在宣扬</font></p>
<p><b><span style="color:teal">“佛未出家时所生八王子，见大圣出家，亦随修梵行。<span lang="EN-US"></span></span></b></p>
<p>此颂众成就。</p>
<p><b><span style="color:teal">“时佛说大乘经名无量义，于诸大众中而为广分别。<span lang="EN-US"></span></span></b></p>
<p>此颂时至成就。</p>
<p><b><span style="color:teal">佛说此经已，即于法座上，跏趺入三昧，名无量义处。天雨曼陀华，天鼓自然鸣。诸天、龙、鬼、神，供养人中尊；一切诸佛土，即时大震动。<span lang="EN-US"></span></span></b></p>
<p>此颂威仪成就。</p>
<p><b><span style="color:teal">“佛放眉间光，现诸希有事，此光照东方万八千佛土。<span lang="EN-US"></span></span></b></p>
<p>此颂说因成就中之放光照境。</p>
<p><b><span style="color:teal">“示一切众生生死业报处。有见诸佛土，以众宝庄严，琉璃玻璃色，斯由佛光照。及见诸天、人、龙、神、夜叉众、乾闼、紧那罗，各供养其佛。又见诸如来，自然成佛道，身色如金山，端严甚微妙，如净琉璃中内现真金像。世尊在大众敷演深法义，一一诸佛土，声闻众无数。<span lang="EN-US"></span></span></b></p>
<p>此颂说因成就中之所见也。首二句、颂生死流转。以下，颂三宝出现。如来、佛宝也。法义、法宝也。声闻、僧宝也。</p>
<p><b><span style="color:teal">“因佛光所照，悉见彼大众：或有诸比丘，在于山林中，精进、持净戒，犹如护明珠。又见诸菩萨，行施、忍辱等，其数如恒沙，斯由佛光照。又见诸菩萨，深入诸禅定，身心寂不动，以求无上道。又见诸菩萨，知法寂灭相，各于其国土，说法求佛道。<span lang="EN-US"></span></span></b></p>
<p>此颂说因成就中所见之菩萨行六波罗蜜也。法寂灭相，非证根本智不能知之，故知法寂灭相即为般若，说法求佛道即后得智也。</p>
<p><b><span style="color:teal">“尔时四部众，见日月灯佛，现大神通力，其心皆欢喜，各各自相问：是事何因缘？<span lang="EN-US"></span></span></b></p>
<p>此颂大众欲闻法成就也。</p>
<p><b><span style="color:teal">“天人所奉尊，适从三昧起。赞妙光菩萨：‘汝为世间眼！一切所归信，能奉持法藏；如我所说法，唯汝能证知’。世尊既赞叹，令妙光欢喜，说是法华经，满六十小劫不起于此座。所说上妙法，是妙光法师悉皆能受持。<span lang="EN-US"></span></span></b></p>
<p>此颂答成就也。天人所奉尊，即天人师，指日月灯明佛。世间、谓有情世间。佛有五眼：肉眼、天眼、慧眼、法眼、佛眼。烦恼能障慧眼，尘沙能障法眼，无明能障佛眼。妙光菩萨智慧第一，故能为世间眼。受持、有境界受、自性受二义：闻此一乘妙法领之以为境，为境界受；复因信解以证于自心，为自性受。由能受，故能持也。</p>
<p><b><span style="color:teal">“佛说是法华，令众欢喜已，寻即于是日，告于天人众：‘诸法实相义，已为汝等说，我今于中夜，当入于涅槃。汝一心精进，当离于放逸，诸佛甚难值，亿劫时一遇’。世尊诸子等，闻佛入涅槃，各各怀悲恼，佛灭一何速！<span lang="EN-US"></span></span></b></p>
<p>此颂唱灭异即也。诸法实相之义既已尽说，则应化已毕，故应示寂。又佛入涅槃，亦有警众觉悟之义，令勿恃佛久存恒自懈逸也。悲恼、非世情之悲恼，以佛为世间之光明，一入涅槃，如昼无日，如闇无灯，众生失导，故可悲恼也。</p>
<p><b><span style="color:teal">“圣主法之王，安慰无量众：‘我若灭度时，汝等勿忧怖！是德藏菩萨，于无漏实相心已得通达，其次当作佛，号曰为净身，亦度无量众’。<span lang="EN-US"></span></span></b></p>
<p>此颂当成佛记也。前既警众生之放逸而入涅槃，此复慰众生之悲恼而示授记。</p>
<p><b><span style="color:teal">“佛此夜灭度，如薪尽火灭。分布诸舍利，而起无量塔。比丘、比丘尼，其数如恒沙，倍复加精进，以求无上道。<span lang="EN-US"></span></span></b></p>
<p>此颂现入涅槃也。以上颂受用大因已竟。</p>
<p><font color="#333399">辛二<span>&nbsp; </span>颂灭后行化</font></p>
<p><b><span style="color:teal">“是妙光法师，奉持佛法藏，八十小劫中，广宣法华经。<span lang="EN-US"></span></span></b></p>
<p>此颂摄取诸佛转法轮因。</p>
<p><b><span style="color:teal">“是诸八王子，妙光所开化，坚固无上道，当见无数佛。<span lang="EN-US"></span></span></b></p>
<p>此颂善坚实如来法轮因。</p>
<p><b><span style="color:teal">“供养诸佛已，随顺行大道，相继得成佛，转次而授记。<span lang="EN-US"></span></span></b></p>
<p>此颂能进入因。</p>
<p><b><span style="color:teal">“最后天中天，号曰然灯佛，诸仙之导师，度脱无量众。是妙光法师，时有一弟子，心常怀懈怠，贪著于名利，求名利无厌，多游族姓家，弃舍所习诵，废忘不通利，以是因缘故，号之为求名。亦行众善业，得见无数佛，供养于诸佛，随顺行大道，具六波罗蜜。今见释师子，其后当作佛，号曰名弥勒，广度诸众生，其数无有量。<span lang="EN-US"></span></span></b></p>
<p>此颂忆念因。仙、指舍离愦闹、寂静修行之沙门言，非指神仙道之仙。</p>
<p><font color="#333399">己二<span>&nbsp; </span>颂古今相即</font></p>
<p><b><span style="color:teal">“彼佛灭度后，懈怠者汝是。妙光法师者，今则我身是。我见灯明佛，本光瑞如此，以是知今佛欲说法华经。今相如本瑞，是诸佛方便，今佛放光明，助发实相义。<span lang="EN-US"></span></span></b></p>
<p>今佛放光等于往昔，是即佛之方便，欲以显发诸法实相难显之义也。</p>
<p><font color="#333399">丙三<span>&nbsp; </span>劝诫听法</font></p>
<p><b><span style="color:teal">“诸人今当知！合掌一心待，佛当雨法雨，充足求道者。诸求三乘人，若有疑悔者，佛当为除断，令尽无有余”。<span lang="EN-US"></span></span></b></p>
<p>求三乘法者，或疑、或悔，约有三种：修小乘之初心菩萨，谓佛以小乘示我，遂自疑不能成无上菩提。修菩萨乘者，复疑大乘法为我等所独有，非小乘人所堪。已证小乘果者，复自叹所证尚非究竟，悔未由大乘法修入。此三种疑悔，皆当待佛以大法为之除断也。</p>
