<p align="center" style="text-align:center"><b><span style="font-size:36.0pt;color:#FF6600">西归直指<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">清朝·怀西居士周安士著述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">西归直指卷首—像赞传图</a></span></p>
<p align="center" style="text-align:center"><span lang="EN-US"><a href="#a01">西归直指卷一—净士纲要</a></span></p>
<p align="center" style="text-align:center"><span lang="EN-US"><a href="#a02">西归直指卷二—疑问指南</a></span></p>
<p align="center" style="text-align:center"><span lang="EN-US"><a href="#a03">西归直指卷三—启信杂说</a></span></p>
<p align="center" style="text-align:center"><span lang="EN-US"><a href="#a04">西归直指卷四—往生事略</a></span></p>
<p align="center" style="text-align:center"><span lang="EN-US"><a href="#a05">省庵法师劝发菩提心文（附）</a></span></p>
<p align="center" style="text-align:center"><span lang="EN-US"><a href="#a06">蕅益大师示念佛法门（附）</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">怀西居士遗像<span lang="EN-US"></span></span></p>
<p align="center" style="text-align:center"><span lang="EN-US"><img border="0" width="340" height="383" src="./1285.files/image001.gif" v:shapes="_x0000_i1025"></span></p>
<p><span style="color:#333399">像赞<span lang="EN-US"></span></span></p>
<p>昆山安士先生，所著数种书，尔旦读而受其益者，诚非浅鲜矣！昔世尊为半偈故，犹舍身供养。若先生之恩，尔旦则茫然不知何以报也。汪子石心，以绘像索题，惊喜瞻礼之余，敬为四言二十韵，不足道先生之万一，惟欲推广著书之意，重为结往生净域之缘，想先生在紫金台中，当遥为一笑尔。 道光庚子季冬朔后一日 （虞山 ）张尔旦（眉叔）</p>
<p>维大居士，生康熙时。辩才无碍，能以法施。笔舌并用，霆掣电驰。三教典籍，悉诵悉知。云涌其气，澜翻其词。为如来使，作大导师。嗟嗟末法，众生愚痴。苟非菩萨，孰吼同狮？没归安养，我生讵迟。著述万言，启发是资。昔闻论说，今瞻逸姿。筇笠西行，飘然雪髭。我于弟子，淑则称私。稽首涕泣，名同佛持。凡我同志，敬而仰之。此虽图像，因缘在兹。彼有愿力，难可议思。绘形所现，涌莲花枝。孰能顶礼，摄受以慈。亿众咸趋，西方宝池。</p>
<p>脱屣归安养，高风说至今。著书同佛偈，爱物寓婆心。身已超尘远，情还度世深。图摹遗像在，咳唾有余音。 （古吴）朱兆庚（吟白）</p>
<p>性月妙明，人人具足。矢诚积修，憬然先觉。一尘不染，在俗超俗。仰止居士，鹿城尊宿。运大悲心，造无量福。前摄龙舒，后引尺木。巍巍金台，独标高躅。普愿大千，脱离垢浊。善果圆时，同生极乐。 （元和）邱洪业（幼迟）</p>
<p>爱河流日深，苦海浪日溅。哀哉阎浮提，五浊习难变。维公起鹿城，独矢菩萨愿。手撰四种书，字字寓惩劝。譬如暗室中，光明烛流电。又如坠悬崖，援手垂白练。自度并度人，悲悯婆心现。一朝善果成，莲台金百炼。后生失准绳，私淑空怀念。贤哉石心翁，公裔访求遍。惊喜得真容，临摹妙手倩。余生亦苦晚，道貌无从见。则效具素心，披书如觌面。况今睹此图，顶礼生依恋。再拜默致词，愿借津梁便。接引娑婆众，共登不退转。 （元和）朱兆杓（薇卿）</p>
<p>三复先生书，再拜先生像。仁言利以溥，道貌睟而盎。多生菩萨行，一现居士相。出入儒佛间，究竟归安养。可怜阎浮提，生死苦流浪。遗书满人间，振若天鼓响。我生恨已晚，未及侍几杖。卌（＊四十）年鹿城道，徒切高山仰。敬爇一瓣香，翘勤礼华藏。娑婆愿回入，度众生无量。 （笠水）邱孙锦（画堂）</p>
<p>居士是吾乡先生，高山在望敬仰止。吾乡文笔秀玉峰，近代名人接踵起。庄渠理学得真传，柏庐继之各具体。文章独数归震川，考据亭林贯经史。居士更通儒佛关，觑破性命了生死。著书二种戒杀淫，当头一喝声震耳。度此众生出迷津，后举西方路直指。一心念佛向乐邦，十万亿土近如咫。七宝池内莲花开，笑语家人佛来矣。我生已后六十年，恨不亲见如来使。究竟私淑别无他，出世因缘在乎是。居士自号曰怀西，我之怀兮在居士。 （昆山）方步瀛（小湘）</p>
<p>现居士身，为法施者，龙舒而后，唯我先生。彼劝净土，开化初机，以欲钩牵，令入佛智。先生直指，三根均被，因缘譬喻，乃住其中。汪子深心，绣像供养，为告世人，各各敬信。 （吴县）周孝垓（心香）</p>
<p>善知识，大菩萨。冠儒巾，说佛法。扶木叉，戒淫杀。三乘教，意深括。将身心，奉尘刹。宏持名，扬莲宗。鲁阳戈，日再中。读公书，如见公。拜公像，道气充。前龙舒，后尺木。公中立，三鼎足。象教衰，公等作。息邪说，振颓俗。我后公，已百年。瞻遗像，抚遗编。心悲喜，涕泗涟。公怀西，我亦然。愿加被，公瓣莲。 （方外）释祖观（觉阿）</p>
<p>一榻茶烟扬鬓丝，几年故步笑蝇痴；而今了却周何累？长向寒林礼导师。 （东泖）朱大韵</p>
<p>曩读先生集，时怀尚友情；仁言沾庶物，确论醒群盲。像喜今朝睹，心应夙世倾；他年清泰国，翘首望相迎。 （杭州）冯旭升</p>
<p>一纸传图像，欣然见我师。后尘怀景仰，素志愿西驰。阐教遗书在，苏民奏议垂。焚香瞻道范，矍铄现庞眉。丝绣久成想，真容仔细看。迷津传宝筏，末劫挽狂澜。趋步摹犹易，顽廉感独难。十年酬宿愿，弁首付雕刊。（余于十年前，识公之玄孙，少蓉茂才，得此遗稿。又于汪石心丈处，临摹遗像。未几，少蓉物故。余拟将此稿付梓，久而不果。今始得汪心持、沉济之，助赀排印）。 （仁和）胡珽（挺臣）</p>
<p>果遂怀西愿，花开万劫春。垂慈拯民物，普利到天人。幻梦怜谁觉，迷途许问津。如公山海度，拟议总涓尘。尚有遗文在，刊行敢自怡。辨才雄不碍，潜德耀非迟。笔墨从心写，烟云向腕随。一编三复读，莲种定含滋（校印遗文工竣，敬题二律）。 　（古吴）汪凤章（心持）</p>
<p>悲猛极矣，如从吾佛世尊金口宣扬，而得六种为之震动。 　　汪大绅</p>
<p><span style="color:#333399">周安士居士传<span lang="EN-US"></span></span></p>
<p>周梦颜，一名思仁，字安士，昆山诸生也。博通经藏，深信净土法门，自号怀西居士。尝以众生造无量罪，唯淫杀二业，实居大半，因著戒杀戒淫二书。其戒杀书名《万善先知》，言多恳切深痛。自言每过一切神祠，必祝愿云：‘唯愿尊神，发出世心，勿受血食，一心常念阿弥陀佛，求生净土。思仁自今二十四岁，直至寿尽，中间若杀一小鱼虾，乃至家中眷属，若有一人伤蚊蚁，唯愿尊神是纠是殛，迅雷击碎所著书板；思仁自今二十四岁，直至寿尽，临河见鱼，仰面见鸟，不思救度，反萌杀机，亦同此誓；思仁自今二十四岁，直至寿尽，若梦寐中，见人杀生，不能至心称佛名号，发救度心，而反欢喜赞成其事，亦同此誓。’其戒淫书，名《欲海回狂》，劝诸淫者，先观胎狱，了种种苦，是为息淫原始方便；次观此身，诸虫猬集，宛转游行，食人脑髓，是为初开不净方便；次观男女，脓血涕唾，恶露中满，犹如溷厕，粪秽所都，是为息淫对治方便；次想死人正值仰卧，寒冰彻骨，黄水流出，臭不可闻，遍体生虫，处处钻啮，皮肉渐尽，骨节纵横，乃至冢破骨出，人兽践踏，而我此身，终亦如是；次念《法华》所说因缘，生相、灭相、与不生灭，是为断淫穷原方便；次观自身，在极乐世界，七宝池内莲花之中，莲花开敷，见阿弥陀佛，坐宝莲花，及诸种种庄严瑞相，亦见自身，礼拜供养于佛，作是观时，发愿往生极乐世界，永脱淫阱，是为究竟解脱方便。又著《阴骘文广义》三卷，《西归直指》四卷。乾隆四年正月，与家人诀，云将西归，家人请以香汤沐浴，却之曰：‘我香汤沐浴久矣！’谈笑而逝，异香郁然满一室，年八十四。</p>
<p><span style="color:#333399">西方有十种胜<span lang="EN-US"></span></span></p>
<p>莲花化生——较之生长胞胎者</p>
<p>相好端严——较之肉躯丑陋者</p>
<p>黄金为地——较之尘沙垢秽者<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>秽净有天渊之别</p>
<p>衣食自然——较之饥寒冻馁者</p>
<p>宫殿随意——较之创作艰难者</p>
<p>飞行自在——较之革囊多病者<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>苦乐有天渊之别</p>
<p>善友爱敬——较之怨家会聚者</p>
<p>寿命无量——较之乍生乍死者</p>
<p>永不退转——较之业缘障道者<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>难易有天渊之别</p>
<p>受记成佛——较之频入三途者</p>
<p><span style="color:#333399">莲池大师普劝念佛<span lang="EN-US"></span></span></p>
<p>若人—</p>
<p>富贵——受用现成</p>
<p>贫穷——家累甚小</p>
<p>有子——宗祀得托</p>
<p>无子——孤身自由</p>
<p>子孝——安受供养<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>—正好念佛</p>
<p>子逆——免生恩爱</p>
<p>无病——趁今健康</p>
<p>有病——切近无常</p>
<p>孤寡——孑然无碍</p>
<p>遇难——遭逢如此</p>
<p>若人—</p>
<p>年老——光景无多</p>
<p>年少——精神清利</p>
<p>处闲——心无事扰</p>
<p>处忙——忙里偷闲</p>
<p>出家——逍遥物外<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>—正好念佛</p>
<p>在家——知是火宅</p>
<p>聪明——通晓经义</p>
<p>愚鲁——别无所能</p>
<p>学禅——悟得唯心</p>
<p>修仙——求无量寿</p>
<p><span style="color:#333399">念佛九种胜<span lang="EN-US"></span></span></p>
<p>一、字少易念，不若经咒之难持。</p>
<p>二、随地可念，不必定在佛前。</p>
<p>三、随时可念，不论早晚闲忙。</p>
<p>四、随人可念，不分贵贱智愚。</p>
<p>五、增长福德。</p>
<p>六、消灭重罪。经云：至心念佛一声，能灭八十亿劫生死重罪。</p>
<p>七、天神恭敬。</p>
<p>八、恶鬼远离。</p>
<p>九、临终往生，必定蒙佛授记。</p>
<p><span style="color:#333399">三界<span lang="EN-US"></span></span></p>
<p>—欲界六天<span>&nbsp;&nbsp;&nbsp; </span>┌初禅三天</p>
<p>—色界十八天<span>&nbsp; </span>┼二禅三天</p>
<p>－无色界四天<span>&nbsp; </span>├三禅三天</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>└四禅九天</p>
<p><span style="color:#333399">四生<span lang="EN-US"></span></span></p>
<p>卵、胎、湿、化</p>
<p><span style="color:#333399">六道<span lang="EN-US"></span></span></p>
<p>—天<span>&nbsp; </span>道</p>
<p>—人<span>&nbsp; </span>道</p>
<p>—阿修罗道</p>
<p>—地狱道</p>
<p>—饿鬼道</p>
<p>—畜生道</p>
<p><span style="color:#333399">七种不净观<span lang="EN-US"></span></span></p>
<p>种子不净———从爱欲而生——┐</p>
<p>受生不净———从精血而成　　├在胎不净</p>
<p>住处不净———住脏腑之下　　｜</p>
<p>所食不净———食胎中之血——┘</p>
<p>初生不净———宛转恶露之中—┐</p>
<p>举体不净———腹中皆藏粪秽<span>&nbsp; </span>├出胎不净</p>
<p>究竟不净———命尽终归腐烂—┘</p>
<p><span style="color:#333399">三种人必定往生<span lang="EN-US"></span></span></p>
<p>《十六观经》云：修习观法者，复有三种人，必定得往生。</p>
<p>一者，孝养父母，慈心不杀，修十善业。</p>
<p>二者，受持三归，具足众戒，不犯威仪。</p>
<p>三者，发菩提心，读诵大乘，劝进同学。</p>
<p><span style="color:#333399">发五种心决定往生<span lang="EN-US"></span></span></p>
<p>厌离心——此界八苦交煎，怨家会聚故。</p>
<p>欣慕心——西方万福庄严，寿命无尽故。</p>
<p>报恩心——父母师长洪恩，唯佛可报故。</p>
<p>恐惧心——若不往生，必受三途业果故。</p>
<p>慈悯心——受苦众生，吾当发心救度故。</p>
<p><span style="color:#333399;">九想观<span lang="EN-US"></span></span></p>
<p>新死想——正直仰卧，寒气彻骨。</p>
<p>青瘀想——三四日后，变作青紫。</p>
<p>脓血想——青紫发溃，尽化脓血。</p>
<p>绛汁想——脓血消糜，流为绛汁。</p>
<p>骨臭想——恶臭熏天，至亲掩鼻。</p>
<p>虫啖想——千万蛆虫，姿意啮食。</p>
<p>筋缠想——肉已销完，惟筋连骨。</p>
<p>白骨想——筋复化尽，仅存白骨。</p>
<p>枯朽想——枯骨渐朽，转复消散。</p>
<p>（吾生将来必定如是，及早觉悟，念佛求生。）</p>
<p><span style="color:#333399">白骨观<span lang="EN-US"></span></span></p>
<p><span lang="EN-US"><img border="0" width="169" height="164" src="./1285.files/image002.gif" v:shapes="_x0000_i1026"></span></p>
<p>（此际一思量，件件带不去。何不早修行，作个西归计。）</p>
<p><span style="color:#333399">七可惜<span lang="EN-US"></span></span></p>
<p>弥陀有愿，竟虚彼国之金台；阎老无情，偏惹他家之铁棒。</p>
<p>盆花野草，百计营求，而永无凋谢之宝林，不求托处。</p>
<p>现在身受饥寒，却不思求生于衣食自然之所。</p>
<p>自古皆有死，却未曾算到死归何处。</p>
<p>一廛一宇，拮据经营，不求生于七宝庄严宫殿。</p>
<p>小小疾病，便求医卜，却不愿生永无疾痛死亡之国。</p>
<p>涉水登山，犹欲参访知识，弥陀现在说法，反不亲近瞻依。</p>
<p>玉峰周安士先生著述，传于世者，计有四种。一曰《阴骘文广义》，二曰《万善先资集》，三曰《欲海回狂》，四曰《西归直指》。凡有见者，莫不欢喜信受，以故各处刊板，流通最广。《西归直指》一书，经吴门江铁君删改，非复周氏原制。江君以为《纲要》一卷，撮举王龙舒所辑《大弥陀经》及‘四十八愿’等。今已先将魏译《无量寿经》及二林居士所著论，合刻流行，则《纲要》可以不列。不知周氏此书，全从各家撰集中摘来，若以他本所有者，概不重出，则此书不至删除净尽不止也。今于虞山朱君保之处，得胜莲居士施刻原本，见者庆喜无量，咸谓周君愿力所持，特留此本嘉惠后学也。亟授手民，以复旧观。周君有云：‘愿将东土三千界，尽种西方九品莲’。惟冀展转流通，以相传于无穷耳。</p>
<p>光绪十二年春正月，仁山杨文会识。</p>
<p><a name="a01"></a><span style="color:#333399">西归直指卷一<span lang="EN-US"></span></span></p>
<p><span style="color:#333399">净土纲要<span lang="EN-US"></span></span></p>
<p>［发明］世尊为一大事因缘，出现于世。怜悯众生，轮回六道，头出头没，受苦无量。故于十方佛土中，指出西方极乐世界，使人知所趋向。而又授以至简便法，使但念彼佛，即便往生，真生死海中大慈航也。吾辈宿福深厚，幸遇此法，不敢仰负如来厚恩，故将大小本弥陀要旨，节录其概，使阅者一览便知，名为《净土纲要》。</p>
<p><span style="color:#333399">阿难启请<span lang="EN-US"></span></span></p>
<p>大本《弥陀经》云：释迦如来，一日容颜异常，阿难问之。佛言：汝所问者，胜于供养一四天下声闻缘觉，及布施诸天人民，以至蜎飞蠕动之类。虽至累劫，犹百千万倍，不可以及。所以者何？以诸天帝王人民，乃至蜎飞蠕动之类，皆因汝所问，而得度脱之道。</p>
<p>［按］观此，则知净土法门，不独人类之梯航，亦诸天诸仙之宝筏。慎莫泛视。</p>
<p><span style="color:#333399">佛土双标<span lang="EN-US"></span></span></p>
<p>小本《弥陀经》云：尔时佛告长老舍利弗：‘从是西方，过十万亿佛土，有世界名曰极乐，其土有佛，号阿弥陀，今现在说法。舍利弗，彼土何故名为“极乐”？其国众生无有众苦，但受诸乐，故名“极乐”’。</p>
<p><span style="color:#333399">法藏因地<span lang="EN-US"></span></span></p>
<p>大本经云：无量无数劫前，有世自在王佛出世，化度众生。是时有大国王，往听说法，顿然觉悟，乃舍王位，而往修行，号曰法藏比丘，即今阿弥陀佛是。对世自在王佛，发四十八大愿，皆为济度众生，乃精进修行，入菩萨地。内则修慧，外则修福。于一切世间，无所不知，无所不见。且复托生于一切众生中，同其形体，通其语言，以施教化。故上自天帝，下至昆虫，无不欲令其超生极乐。</p>
<p><span style="color:#333399">愿满成佛<span lang="EN-US"></span></span></p>
<p>大本经云：阿弥陀佛，历大阿僧祇劫，行菩萨行，不计众苦，手中常出一切衣服、饮食、音乐，及最上所须之物，惠施众生，令其欢喜。发无上菩萨之心，历无数百千万亿劫，方得成就从前所发四十八愿，而入佛位。是以十方无量众生，一念归依，遂生其国。</p>
<p><span style="color:#333399">四十八愿<span lang="EN-US"></span></span></p>
<p>第一愿：我作佛时，刹中无地狱饿鬼禽畜，及蜎飞蠕动之类。</p>
<p>第二愿：刹中无妇女，无央数世界诸天人民，以至蜎飞蠕动，来生我刹者，皆于七宝池，莲花中生。</p>
<p>第三愿：我刹中人，欲食之时，七宝钵中，百味饮食，化现在前。食已，器用自然化去。</p>
<p>第四愿：我刹中人，所欲衣服，随念即至，不假裁缝捣染浣濯。</p>
<p>第五愿：我刹中自地以上，皆有宅宇、宫殿楼阁，池流花树，悉以无量杂宝，百千种香，而共合成。其香普薰十方世界，众生闻是香者，皆修佛行。</p>
<p>第六愿：我刹中人，皆心相爱敬，无相憎嫉。</p>
<p>第七愿：我刹中人，无淫佚嗔怒愚痴之心。</p>
<p>第八愿：我刹中人，皆同一善心，无惑他念。其所欲言，皆预相知意。</p>
<p>第九愿：我刹中人，不闻不善之名，况有其实。</p>
<p>第十愿：刹中人知身如幻，无贪著心。</p>
<p>第十一愿：刹中虽有天人之异，而其形容，皆一类金色，面目端正净好。</p>
<p>第十二愿：我作佛时，假令无央数世界诸天人民，尽为缘觉声闻，不能知我之年寿，当若干万亿劫。</p>
<p>第十三愿：假令十方各千亿世界诸天人民，皆为缘觉声闻，一心共计，亦莫知我刹中天人之数。</p>
<p>第十四愿：我刹中人民，寿命皆无央劫，莫知其数。</p>
<p>第十五愿：我刹中人，所受快乐，一如漏尽比丘（＊漏尽，没有烦恼）。</p>
<p>第十六愿：我刹中人，住正信位，离颠倒想，远离分别，诸根寂静，所止尽般泥洹（＊般泥洹：即涅槃）。</p>
<p>第十七愿：我作佛时，说经行道，十倍于诸佛。</p>
<p>第十八愿：刹中人尽通宿命，知百千亿那由他劫事。</p>
<p>第十九愿：刹中人，尽得天眼，见百千亿那由他世界。</p>
<p>第二十愿：刹中人尽得天耳，闻百千亿那由他诸佛说法，悉能受持。</p>
<p>第二十一愿：刹中人得他心智，知百千亿那由他世界众生心念。</p>
<p>第二十二愿：刹中人尽得神足，于一念顷，能超过百千亿那由他世界。</p>
<p>第二十三愿：我作佛时，名闻十方无数世界，诸佛称我功德，及国土之胜。诸天人民，乃至蜎飞蠕动，闻我名号，慈心喜悦者，皆令来生我刹。</p>
<p>第二十四愿：顶中光明绝妙，胜于日月百千万倍。</p>
<p>第二十五愿：我作佛时，光明照无数天下。诸天人民，乃至异类，见我光明，皆慈心作善，来生我国。</p>
<p>第二十六愿：众生蒙我光明，触其身者，过诸天人。</p>
<p>第二十七愿：十方诸天人民，有发菩提心，奉持斋戒，行六波罗，欲生我刹，我现其前，引为不退菩萨。</p>
<p>第二十八愿：十方世界天人，闻我名号，烧香散花，饮食沙门，起立塔寺，斋戒清净。一心系念于我，虽止一昼夜不绝，亦必生我刹。</p>
<p>第二十九愿：十方世界诸天人民，至心信乐，欲生我刹，十声念我名号，必遂来生，唯除五逆，诽谤正法。</p>
<p>第三十愿：十方世界众生，前世作恶，闻我名号，即忏悔为善，奉持经戒，寿终不经三恶道，得生我刹。</p>
<p>第三十一愿：十方天人，闻我名号，五体投地，喜悦信乐，修菩萨行，常为诸天世人之所敬。</p>
<p>第三十二愿：十方无央数世界女人，闻我名号，喜悦信乐，发菩提心，厌恶女身，寿终之后，不复为女。</p>
<p>第三十三愿：生我刹菩萨，一生将补佛处。若其本愿，欲往他方，摄化众生，我以神力，助其修种种行愿。</p>
<p>第三十四愿：刹中人欲生他方者，如其愿，不堕恶道。</p>
<p>第三十五愿：刹中菩萨，以香花幡盖，真珠璎珞，种种供具，往无量世界，供养诸佛。一食之顷，即可遍至。</p>
<p>第三十六愿：刹中菩萨，欲以万种供具，供养十方无央数佛。供养众具，自然在前。</p>
<p>第三十七愿：刹中菩萨，受持经法，必得辩才智慧。</p>
<p>第三十八愿：刹中菩萨，辩才智慧，不可限量。</p>
<p>第三十九愿：刹中菩萨，得金刚那罗延力（＊金刚那罗延力：身体像金刚那样坚硬，力量像那罗延神那样强大。那罗延，天上力士之名），身皆紫磨金色，具三十二相，八十种好。</p>
<p>第四十愿：我刹清净，照见十方无量世界，菩萨欲于宝树中，见十方一切佛刹，即时应现。</p>
<p>第四十一愿：刹中菩萨，虽少功德者，皆知见道场树。</p>
<p>第四十二愿：刹中一切万物，皆严净光丽，形色殊特，虽得天眼，不能辨其名数。</p>
<p>第四十三愿：刹中欲得闻法，随其志愿，自然得闻。</p>
<p>第四十四愿：刹中菩萨、声闻，顶中皆有光明，说经行道，无异于佛。</p>
<p>第四十五愿：他方菩萨，闻我名号，皈依精进，皆得清净解脱三昧，供养不可思议诸佛。</p>
<p>第四十六愿：他方菩萨，皈依精进，皆得普等三昧。</p>
<p>第四十七愿：他方菩萨，皈依精进，即得不退转地。</p>
<p>第四十八愿：他方菩萨，闻我名号，皈依精进，即得至第一忍、第二忍、第三忍，于诸佛法，永不退转。</p>
<p>佛言：尔时法藏比丘，于彼佛所，发斯弘誓。应时大地震动，天雨宝花，以散其上。空中赞言，决定成佛。</p>
<p><span style="color:#333399">如来得名<span lang="EN-US"></span></span></p>
<p>小本经云：彼佛何故号阿弥陀？舍利弗，彼佛光明无量，照十方国，无所障碍，是故号为阿弥陀。<span>&nbsp; </span>又云：彼佛寿命，及其人民，无量无边阿僧祇劫，故名阿弥陀。</p>
<p><span style="color:#333399">堂宇宝池<span lang="EN-US"></span></span></p>
<p>大本经云：阿弥陀佛，讲堂精舍，皆自然七宝，相间而成。复有七宝，以为楼观栏楯，胜于此世界中第六天上，天帝所居，百千万倍。其余菩萨声闻，所居宫殿，亦复如是。彼诸天及人，衣服饮食，微妙音乐，随意而现。所居宫宇楼阁，称其形色，高下大小，或以一宝二宝，乃至无量众宝，悉化现而成。然其宫宇，有随意高大，浮于空中者；有不能随意高大，止在宝地者；由其前世求道时，德有厚薄故。止有衣服饮食，则皆平等。宫宇内外，复有自然流泉，及诸池沼。若一宝二宝成者，其底沙亦以一宝二宝；如黄金池者，底白银沙；水晶池者，底琉璃沙。若三宝四宝，以及七宝成者，其底沙亦如是。池中皆八功德水，清净香洁，味如甘露。其间复有百种异花，枝皆千叶；光色既异，香气亦异，芬芳馥郁，不可胜言。</p>
<p><span style="color:#333399">天乐雨花<span lang="EN-US"></span></span></p>
<p>小本经云：彼佛国土，常作天乐，黄金为地。昼夜六时，雨天曼陀罗花。其土众生，常以清旦，各以衣襟，盛众妙花，供养他方十万亿佛。即以食时，还到本国，饭食经行（＊经行：在一定地方围绕行走，其目的在于避免坐禅时发生昏沉或睡眠）。</p>
<p><span style="color:#333399">池岸花树<span lang="EN-US"></span></span></p>
<p>大本经言：诸宝池岸，有无数旃檀香树，吉祥花果，香气流布。又有各色莲花，弥覆水上，又有七种宝树行列，其纯一宝树者，根茎枝叶花果，皆以一宝。二宝为一树者，根茎枝叶花果，亦以二宝。如是行行相值，枝枝相准，花花相顺，果果相当，乃至周遍世界，不可胜视。</p>
<p><span style="color:#333399">树网宣音<span lang="EN-US"></span></span></p>
<p>小本经云：彼佛国土，微风吹动诸宝行树，及宝罗网，出微妙音。譬如百千种乐，同时俱作，闻是音者，自然皆生念佛念法念僧之心。</p>
<p><span style="color:#333399">德水香花<span lang="EN-US"></span></span></p>
<p>大本经言：生西方者，若入七宝池中，澡雪形体，意欲令水没足，水即没足，欲令至膝、至腰、至颈，亦复如是。调和冷暖，无不顺适。既出浴已，各坐莲花之中，自然微风徐动，吹诸宝树，或作音乐。吹诸宝花，皆成异香，散诸菩萨声闻大众之上。极目明丽，花香无比。及至小萎，自然乱风吹去。大众有欲闻法者，有欲闻音乐者，有欲闻花香者，有皆不欲闻者，各如其意，不相违忤。</p>
<p><span style="color:#333399">鸟宣偈颂<span lang="EN-US"></span></span></p>
<p>小本经云：彼国常有种种奇妙杂色之鸟：白鹤、孔雀、鹦鹉、舍利、迦陵频伽、共命之鸟。是诸众鸟，昼夜六时，出和雅音，其音演畅，五根、五力、七菩提分、八圣道分，如是等法。其土众生，闻是音已，皆悉念佛念法念僧。又云：是诸众鸟，皆是阿弥陀佛，欲令法音宣流，变化所作。（＊五根：指信根、进根、念根、定根、慧根。这五法是生起圣道的根本，固比称‘根”。五力：五根坚固所发出的力量，包括信力、精进力、念力、定力、慧力。七菩提分：五根、五力所显发出来的七科觉悟，包括择法菩提分、精进菩提分、喜菩提分、轻安菩提分、念菩提分、定菩提分、慧菩提分。八圣道分：又名八正道，包括正见、正思维、正语、正业、正命、正精进、正念、正定’。</p>
<p><span style="color:#333399">景象殊胜<span lang="EN-US"></span></span></p>
<p>大本经言：刹中诸上善人，寿皆无央数劫，皆洞视彻听，遥相瞻见，遥闻语言。其面目，皆端正净好，无复丑陋。其体性，皆智慧勇健，无复庸愚。凡所存念，无非道德。形诸谈说，无非正事。各相爱敬，无或憎嫉。各通宿命，虽历万劫，已所从来，靡不知之。复知十方世界去来现在之事，复知无央数世界，天上天下一切众生心意所念，复知彼于何劫何岁，尽得度脱为人，得生极乐世界。</p>
<p><span style="color:#333399">自然饮食<span lang="EN-US"></span></span></p>
<p>大本经云：阿弥陀佛刹中，诸往生者，其饭食时，有欲银钵者，有欲金钵者，有欲水晶琉璃钵者，乃至有欲明月珠、摩尼珠者，皆随其意，化现在前。百味饮食，充满其中，多亦不余，少亦不缺。食已，自然消散，无有渣滓。或但见色闻香，自然饱满，既已食讫，器皿自去，再欲食时，复现如前。微妙快乐，次于泥洹。</p>
<p><span style="color:#333399">随宜修习<span lang="EN-US"></span></span></p>
<p>大本经云：彼国人民，有在地讲经者，有在地诵经者，有在地听经，思道、坐禅者。亦有在虚空中讲经者，有在虚空中诵经者，在虚空中听经、思道、坐禅者。于是未得须陀洹者，因此得须陀洹；未得斯陀含者，因此得斯陀含；乃至未得阿罗汉，及不退转菩萨者，因此得阿罗汉，及不退转菩萨，各随其质，欣然适意。（＊须陀洹：声闻乘四果中的初果名，意思是初入圣流。斯陀含：声闻乘中的二果名，意思是一来。修到此果位后，死后到天上做一世天人，再到此世界受生一世，便不来欲界受生死了。阿罗汉：这是声闻乘的最后果位，到此果位，了脱生死，不再受生。不退转菩萨：指进入菩萨的初地，在位、行、念三个方面都不会再向后退）。</p>
<p><span style="color:#333399">音容相貌<span lang="EN-US"></span></span></p>
<p>佛问阿难：譬如丐者，在帝王侧，形相容仪，可相类否？阿难答言：丐者赢陋丑恶，安可比拟帝王？佛言：帝王虽贵，然较之转轮圣王，犹如丐者；转轮圣王，仅王四天下，然比忉利天王，又百千万倍，不可以及；忉利天王，比第六天王，又百千万倍，不可以及；第六天王，比阿弥陀佛刹中，诸菩萨声闻，诸上善人，又百千万倍，不可以及。</p>
<p><span style="color:#333399">作观见佛<span lang="EN-US"></span></span></p>
<p>《十六观经》，载频婆娑罗王之后韦提希，因其子阿阇世王，弑逆，不愿住此娑婆浊恶世界，求生西方清净佛土，佛告以修十六种观想之法。至第七观，遂见西方琉璃宝池，遥睹阿弥陀佛，光明相好，伫虚空中，观音侍左，势至侍右，世尊遂授记韦提希，及五百侍女，皆生净土。此用观想之法，以往生也。然佛告韦提希：汝是凡夫，心想羸劣，如来有异方便教汝，故得往生。所以莲大师云：观法深玄，只应守约。守约者，持名之谓也。</p>
<p><span style="color:#333399">称名见佛<span lang="EN-US"></span></span></p>
<p>世尊说大《阿弥陀经》，备言极乐世界，种种庄严。告阿难曰：‘汝起整衣，合掌恭敬，面西为阿弥陀佛作礼。’阿难如教作礼，白佛言：‘愿见阿弥陀佛，及极乐世界，与菩萨声闻大众。’说是语已，阿弥陀佛，即放大光明，普照一切世界。尔时阿难，见阿弥陀佛，容貌巍巍，如黄金山。会中四众（＊四众：指出家男女二众及在家男女二众），悉皆睹见，并见国土一切庄严。是时盲者皆见，聋者皆闻，哑者皆语，跛者皆行，地狱饿鬼，皆获安乐，诸天乐器，不鼓皆鸣。</p>
<p><span style="color:#333399">持名往生<span lang="EN-US"></span></span></p>
<p>《阿弥陀经》云：若有善男子、善女人，闻说阿弥陀佛，执持名号，若一日、若二日、若三日、若四日、若五日、若六日、若七日，一心不乱，其人临命终时，阿弥陀佛与诸圣众，现在其前。是人终时，心不颠倒，即得往生阿弥陀佛极乐国土。又云：若有信者，应当发愿，生彼国土。</p>
<p>［按］此段乃一经之要旨，重在执持名号，一心不乱上。</p>
<p><span style="color:#333399">生非易事<span lang="EN-US"></span></span></p>
<p>佛告舍利弗：不可以少善根福德因缘，得生彼国。</p>
<p>［按］前云：若有信者，应当发愿。故信为入门之要务。人若不信，便不能念佛，不能念佛，便是无善根，无福德，无因缘矣。如此甘露法门，乃竟于我无分，岂不痛惜！余每诵经至此，不觉毛骨悚然，有时泪下如雨。既复幡然自慰曰：只愁不欲往生耳，果能信得阿弥陀佛真，便是我之善根；果能发得菩提心切，便是吾之福德；果能念得如来圣号，便是吾之因缘，安有不往生之理？《法华经》云：‘心生大欢喜，自知当作佛。’</p>
<p><span style="color:#333399">末后付嘱<span lang="EN-US"></span></span></p>
<p>佛告舍利弗：若有人已发愿、今发愿、当发愿，欲生阿弥陀佛国者，是诸人等，皆得不退转于阿耨多罗三藐三菩提，于彼国土，若已生、若今生、若当生。是故舍利弗，汝等皆当信受我语，及诸佛所说。</p>
<p>［按］人在三界中，如在围城内。急求出路，方能逃脱。及幸而开得一门，可以直达家乡，机缘岂可错过？净土法门者，透出围城，直达家乡之路也。释迦如来，大慈大悲，悯念被围之人，必受荼毒，所以开此捷径之门，招人速出。此段经文，是最后叮咛语，不独教人谛信如来自己之言，并示以信受十方诸佛之语，悲心亦甚切矣。吾辈身荷大恩，无由上报，惟有如说修行，立弘誓愿，求生净土而已。谨将修此法门等，开列于后。</p>
<p><span style="color:#333399">修持法门<span lang="EN-US"></span></span></p>
<p>每晨：盥漱焚香，合掌向西（如有佛像，即便向之），至心奉为四恩三有法界众生（＊四恩：指父母恩、众生恩、国土恩、三宝恩。三有：即三界，指欲界、色界、无色界），顶礼</p>
<p>南无娑婆世界本师释迦牟尼佛（或三拜或一拜）</p>
<p>南无十方尽虚空界一切诸佛（一拜）</p>
<p>南无十方尽虚空界一切尊法（一拜）</p>
<p>南无十方尽虚空界一切贤圣僧（一拜）</p>
<p>南无西方极乐世界大慈大悲接引导师阿弥陀佛（或十拜或七拜）</p>
<p>南无观世音菩萨（或三拜或一拜）</p>
<p>南无大势至菩萨（或三拜或一拜）</p>
<p>南无清净大海众菩萨（或三拜或一拜）</p>
<p>菩萨四弘誓愿</p>
<p>众生无边誓愿度（一拜），烦恼无尽誓愿断（一拜），法门无量誓愿学（一拜），佛道无上誓愿成（一拜）。礼拜讫，即诵《阿弥陀经》，或平日所诵经，或平日所持咒，皆不拘多寡，但须至心持诵。诵毕，即回向西方。略停，即一心念佛。</p>
<p>念佛起止仪</p>
<p>阿弥陀佛身金色，相好光明无等伦。白毫宛转五须弥，绀目澄清四大海。光中化佛无数亿，化菩萨众亦无边。四十八愿度众生，九品咸令登彼岸。</p>
<p>南无西方极乐世界大慈大悲阿弥陀佛。</p>
<p>随念六字名号，或四字名号，或几百声，或几千声，各随其力。念完，即念观音势至二菩萨名号，即念回向文一遍，回向西方。</p>
<p>若每日所课佛号，多至几千几万声，当分作几时念。每念一时，即回向一次。其回向文，有详有略。详者，云栖大师所定；略者，慈云忏主所定；最略者，即经偈十六句（见后），各随其力。</p>
<p><span style="color:#333399">十念法门（此为最忙者设）<span lang="EN-US"></span></span></p>
<p>每日清晨，盥漱焚香（若无香花，须心上观想，作无数香花，供养三宝），合掌面西，至心顶礼</p>
<p>南无本师释迦牟尼佛（一拜）</p>
<p>南无西方极乐世界大慈大悲接引导师阿弥陀佛（三拜）</p>
<p>南无观世音菩萨（一拜）</p>
<p>南无大势至菩萨（一拜）</p>
<p>南无清净大海众菩萨（一拜）</p>
<p>随合掌面西，至心念南无阿弥陀佛六字圣号。尽一口气，为一念，如是十口气，为十念。随气长短，不限佛数，气极为度，声不高不低，不缓不急，调停得中，十气连属，令心不散。专精为功，名十念者，是借气束心也。作此念已，即念十六句回向偈，偈曰：</p>
<p>我今称念阿弥陀，真实功德佛名号。唯愿慈悲哀摄受，证知忏悔及所愿。</p>
<p>我昔所造诸恶业，皆由无始贪嗔痴，从身语意之所生，一切我今皆忏悔。</p>
<p>愿我临欲命终时，尽除一切诸障碍。面见我佛阿弥陀，即得往生安乐刹。</p>
<p>我既往生彼国已，现前成就此大愿。普愿沉溺诸众生，速往无量光佛刹。</p>
<p><span style="color:#333399">报恩法门<span lang="EN-US"></span></span></p>
<p>修净土者，静想吾一生以来，受恩最深者，莫如父母。自十月怀胎，三年乳哺，以及教训养育，此恩此德，何能上报。又念吾从无量劫来，托生之数，不可穷尽。则父母之恩未报者，亦不可穷尽。此无量宿世父母，现今必有在地狱中，烧煮屠割者；必有在饿鬼中，饥火焦燃者；必有在畜生中，负重牵犁者。吾若不信有此，是犹母鸡被杀，而小鸡不信也。吾若不思救度，犹小鸡虽见母杀，而不知所以救度也。兴言及此，便当涕泪悲泣，举身投地，代为宿世今生父母，及受恩师长眷属，发菩提心，至心称念圣号若干声。念念中先免其八十亿劫生死重罪，俟我往生之后，回入娑婆，然后尽行度脱。若有至亲骨肉，新遭丧亡者，亦回向在内。</p>
<p><span style="color:#333399">助缘法门<span lang="EN-US"></span></span></p>
<p>修净土者，每日清晨，观想一阎浮提，推至大千世界中，所杀牛羊犬豕，禽兽鱼鳖之类，每日无算。积其尸，可以过高山之顶；收其血，可以赤江海之流。此等异类，止因宿生造业，不知有西方，故受轮回之苦。吾当代其发菩提心，至心称念佛号若干声，念念中先免其八十亿劫生死重罪；俟我往生之后，回入娑婆，然后尽行度脱。又观想一阎浮提，推至大千世界中，一切饿鬼，为饥渴所逼，咽喉出火，骨节出声，受苦无量。又念八寒八热大小地狱中，斩砍烧磨，一日一夜，万死万生，受苦无量。止因宿世广造恶业，不信有西方，故受轮回之苦。我当代其发菩提心，至心称念佛号，念念中先免其八十亿劫生死重罪，俟我往生之后，回入娑婆，然后尽行度脱。</p>
<p>又修净土者，每日之间，随力随分，所行善事，如布施贫穷，斋僧塑像，买物放生之类。一毫之福，即代为十方受苦众生，回向极乐世界。</p>
<p><a name="a02"></a><span style="color:#333399">西归直指卷二<span lang="EN-US"></span></span></p>
<p><span style="color:#333399">疑问指南<span lang="EN-US"></span></span></p>
<p>［发明］《华严经》云：‘信为道元功德母，长养一切诸善根。’故八万四千法门，无不从信而入。人若无信，便如焦芽败种，无药可施。何况念佛往生，尤为难信之法乎？往昔禅宗长老，暨博学鸿儒，皆有阐扬净业，设为问答之词，如天台智者大师之《十疑论》，天如老人之《净土或问》，王侍郎之《决疑集》，袁中郎之《西方合论》。其外复有为集为文，目不胜赏，无非欲人坚固信根，同归安养耳。兹特统汇群编，撮其领要，间亦窃附管窥，补所未逮，总名之曰《疑问指南》。敢曰制锦以成章哉，聊云酿花而作蜜尔。</p>
<p>第一疑<span>&nbsp;&nbsp;&nbsp; </span>［问］诸佛菩萨，以大悲为业。若欲救度众生，只应愿生三界，于五浊三途中，救苦众生，因何求生净土，专为自利，舍离众生，毋乃阙大慈悲，障菩提道耶？［答］菩萨有二种：一、久修行菩萨，已曾亲近诸佛，证得无生法忍者；二、初发心菩萨，未尝亲近诸佛，未得无生法忍者。久修行菩萨有大神通，有大威力，故能为天为仙，为帝为王，为鬼为畜，出入生死，广度众生。若初修行人，力量浅薄，虽发菩提之心，犹住凡夫之地，自疾不能救，焉能救他人？故《智度论》云：具缚凡夫，有大悲心，愿生浊世，救苦众生者，无有是处。何以故？五浊世中，声色货利，刻刻纠缠；烦恼怨家，重重密布。略一失足，便成堕落。纵使得生人中，难逢有佛之世；纵使有佛出世，难生信向之心。幸而信向佛乘，修行出家，转生若遇大富大贵，未免耽著尘缘，广造众恶。从此一失人身，何时更当解脱？所以有智慧人，将欲度生，先求见佛，果能一心不乱，念佛往生，业已为金刚不坏之身，然后可行随类度生之愿。譬如救溺，须自乘舟筏，方能引人出水，若徒从井救人，未有不与之俱溺者。非阙慈悲也，正善用其慈悲也。</p>
<p>第二疑<span>&nbsp;&nbsp;&nbsp; </span>［问］诸法体空，本来无生，平等寂灭，何乃舍此求彼，欲生西方？经云：‘心净则佛土净。’欲求净土，当先净心。何乃不求净心，而求净土？［答］欲生西方者，谓是舍此而求彼，则不欲生西方者，独非舍彼而求此耶？若云彼此两无所求，是执断见矣（＊断见：认为人死后身心断灭，这是一种邪见），若云彼此两无所舍，是执常见矣（＊常见：认为身心能够常住不灭，这也是一种邪见）。《维摩经》云：‘虽知诸佛国，及与众生空。而常修净土，教化诸群生。’故虽炽然往生，不碍无生之理。至于‘心净佛土净’之说，有理有事。若言乎理，何见求生者之心必非净，而不求生者之心反为净耶？若言乎事，与其净此心常居五浊恶世，何如净此心以居极乐莲邦耶？况居浊世者之求净而不净，在莲邦者之不求净而自净耶？</p>
<p>第三疑<span>&nbsp;&nbsp;&nbsp; </span>［问］十方诸佛土，功德皆平等，何不普念一切功德，生一切净土，而乃偏求一佛净土耶？［答］诸佛净土，固皆平等。但众生根钝，浊乱者多。若不专心一处，三昧难成。故专念阿弥陀佛，即是一相三昧。《随愿往生经》云：‘普广菩萨问佛：十方悉有净土，世尊何故偏赞西方弥陀净土，专遣往生？佛告普广：阎浮提众生，心多浊乱，为此偏赞西方一佛净土，使诸众生，专心一境，易得往生。’《严华经》云：‘一切诸佛身，即是一佛身。譬如净满月，普应一切水。’故知念一佛，即是念一切佛；生一净土，无异生一切净土也。</p>
<p>第四疑<span>&nbsp;&nbsp;&nbsp; </span>［问］十方佛土，无量无边，随念一佛，皆得往生，何为偏念阿弥陀佛？［答］有三因缘：一阿弥陀佛，与娑婆世界有缘故。无量劫前，发四十八种誓愿，皆欲接引念佛众生故。今娑婆世界人，信口念佛，必称阿弥陀。将来众生福薄，法欲灭时，诸经皆去，独有《阿弥陀佛经》，迟去百年，非其验何？一因本师释迦如来指示故。三藏十二部经，所说甚广，独有持名一法，不念他佛，但念阿弥陀。苟非至切至要，胡为再四谆谆？一因十方诸佛，皆作证明故。盖净土法门，系难信之法，故世尊每说阿弥陀佛，即有十方如来，共作证明，以见不可不信。然则欲修净业者，安得不专念弥陀哉？</p>
<p>第五疑<span>&nbsp;&nbsp;&nbsp; </span>［问］具缚凡夫，恶业厚重，一切烦恼未断，一毫福德未修，若西方净土，已是超出三界，过于天帝天仙百千万亿恒河沙倍。凡夫念佛，安能遂生其国？［答］此仗阿弥陀佛之力，非藉自己之力也。譬之跛人行路，终日不能数里，若乘转轮王之象宝，一朝能历四大天下。又如寒士，欲亲近帝王，倘从州县小试，以望登科甲，位通显，则难而未稳。若能托胎而为王子，不过旬月之间，便与帝王同为一家。往生者之专仗佛力，亦犹是也。修行人若不求生净土，仅在浊恶世界修持，则头出头没，不知经若干年劫，尚不能成一罗汉，何况至于菩萨地位！若修净土法门，只要精进修持，一心不乱，现世便可往生，竟从西方修行，永不退堕，直至成佛，最为捷径。譬如竹中之虫，向上欲出，必要咬穿无数竹节，不胜其苦。若识得从旁便可咬穿，则横出甚易。所以修净业者，谓之横出三界，而何疑凡夫之不能遂生也？</p>
<p>第六疑<span>&nbsp;&nbsp;&nbsp; </span>［问］九品之中（＊九品：西方极乐世界众生中的九处品位，即上、中、下三等，三等中又分上、中、下三品，一共九品），下三品，多是恶人，止因临终念佛，所以往生。万一既生彼国，仍有邪见三毒，奈何？［答］只愁不生，不愁生后复恶。其中盖有五因缘：一者阿弥陀佛，大悲愿力所持故；二者所愿如意，无所贪求故；三者宝树花鸟，咸宣妙法故；四者纯以菩萨为良友，恶缘永断故；五者寿命长远，历劫修持故。所以一生西方，直至成佛，永不退转，良有以也。</p>
<p>第七疑<span>&nbsp;&nbsp;&nbsp; </span>［问］继释迦而成佛者，即弥勒菩萨，今现在兜率天宫说法，人能修上品十善，便生其处。何不往生兜率天宫，亲侍弥勒，将来下生成佛之时，随之而下乎？［答］上品十善，固得生天。但欲必生兜率，恐亦未稳。不观《弥勒上生经》乎？经云：‘行众三昧，深入正定，方始得生。’试问修十善者能之乎？若阿弥陀佛，但得持名，无不摄受，较之广修十善者，其易数倍。况兜率天宫，多欲界退位天子，天女之多，不可胜计，天人见之，往往耽染，何况凡夫？《萨遮尼干子经》云：‘诸天大系缚，无过于女色。女人缚诸天，将至三恶道。’较之西方，万不及一，又况纵见弥勒，未获圣果，一生净域，永不退转乎？</p>
<p>第八疑<span>&nbsp;&nbsp;&nbsp; </span>［问］凡夫宿世今生，广造无量恶业，临终十念，云何遂得往生？［答］今生造恶，临终十念往生者，必其宿世修行，今生不过一念之迷耳。不然临殁之时，恶缘必至矣，安能反遇善知识，教以念佛乎？即教以念佛，彼安得而听信乎？况彼念佛之时，必其幡然觉悟，痛悔前非，大怖切心，万缘齐放，止认西方一条路，更无别处可回头。如此念佛，虽然一句，可当千声，所以《十六观经》云：‘念念中灭八十亿劫生死之罪’，果能办著此种精诚，又加以宿生福业，佛来接引，夫亦何疑？</p>
<p>第九疑<span>&nbsp;&nbsp;&nbsp; </span>［问］极乐国土，去此娑婆世界，尚有十万亿佛土。如此辽远，凡夫岂能即到？又闻女人根缺，及二乘人皆不得往生，信乎？［答］道远难去者，形也；一念可往者，心也。念佛者生彼国土，只在此心，非挟此形骸以往也。如人梦游他国，虽在千万里外，一呼便醒，岂因道近易觉，道远难觉耶？女人及根缺不生者，谓极乐国土，无有女人，及根缺之人也，非谓女人及根缺者不得往生也。若女人不得往生，则韦提希与五百侍女，世尊何以授记其悉得往生乎？《无量寿经》‘四十八愿’中，佛有一愿云：‘设我得佛，十方世界一切女人，称我名号，厌恶女身，舍命之后，更受女身者，不取正觉。’女人如此，根缺可知。且鸲鹆鹦鹉，尚因念佛而往生（一见《净土文》，一见《法苑珠林》）。岂根缺者，反不如异类耶？至于二乘，乃果位中人，凡夫尚得往生，岂有反摈二乘之理？《阿弥陀经》云：‘彼佛有无量无边声闻弟子，皆阿罗汉。’将谓独非二乘耶？故谓生彼国者，无二乘之执心，则可谓二乘不生；生彼国者，即无二乘，则不可。</p>
<p>第十疑<span>&nbsp;&nbsp;&nbsp; </span>［问］今欲决定求生西方，未知作何功行，何等发心，得生彼国？又世俗之人，皆有妻子，未知不断淫欲，得生彼国否？［答］欲决定生西方者，持名之外，当具二种念力，必得往生。一者当生厌离浊世之念，二者当生欣慕乐邦之念，又当发菩提心，随力作善以回向之，未有不往生者。至于妻子之缘，在俗亦所不碍，苟能使之共沾法味，断不因之而反种孽根。所谓厌离浊世者，浊恶世中，动生荆棘。世人只为衣食二字困苦一生，为名利两途奔波一世，手忙脚乱，甘为妻子做家奴；昼思夜梦，总为色身寻烦恼。自想七尺形躯，外面只因一片皮包，所以妄自尊大，若将天眼一观，中间不过满腹屎溺，及脓血恶露而已，所以《涅槃经》云：‘如是身城，愚痴罗刹（＊恶鬼），止住其中。’何有智慧者，当乐此身，而谓不当厌离乎？所谓欣慕乐邦者，西方之乐，非天宫之可比，不可以言语形容。每日但将经中所言，一一静想，以为吾将来必定到此，则欣慕之念自生，净土之缘自熟。何谓发菩提心？《往生论》云：‘菩提心者，誓愿成佛之心也。誓愿成佛者，怜悯一切众生轮回六道，受苦无极，是以发心救度，使其超出三界，同至西方极乐国土而后已也。’念佛之人，若能具此二种念力，又加以发菩提心，仰体如来度人之意，有不决定往生，蒙佛授记者，未之有也。</p>
<p>（以上十疑论）</p>
<p>客问天如老人曰：永明寿禅师，海内推为宗匠，而自修净土，且以教人。谓‘有禅无净土，十人九蹉路；无禅有净土，万修万人去。’无乃自屈其禅，而过赞净土耶？［答］永明大师，非过赞也。净土法门，至广至大，净土修法，至简至易。广大者，一切机缘，收摄都尽。上而等觉位中菩萨，下至愚夫愚妇，五逆十恶之徒（＊五逆：五种极大的罪恶，即杀父、杀母、杀阿罗汉、出佛之身血、破和合之僧。任犯其中一种，即堕无间地狱。十恶：又叫十不善，即杀生、偷盗、邪淫、妄语、恶口、两舌、绮语、贪欲、嗔恚、愚痴），临终念佛忏过，无不往生也。简易者，初无艰难劳苦之行，但持六字名号，即便往生，得不退转，直至成佛而后已也。试问修行出世，更有捷于此者乎？非寿禅师，不能以此自修；非寿禅师，不能以此教人也。</p>
<p>［问］广大简易，既闻命矣。但禅宗悟达之士，既曰见性成佛，何必复求净土耶？［答］惟其悟达，故愿求生，汝但未悟耳。使汝既悟，则净土之趋，万牛难挽矣。且汝谓一悟之后，结习已除，诸漏已尽，无量劫来之怨对已消，更不复受后有耶？抑或尚有结业未完，不免重报轻受耶？且谓一悟之后，遂具三十二相，八十随形好，降伏天魔救度十方世界乎？抑或神通威力，一时尚未具足，犹待他生后世也。倘谓只消一悟，大事已毕，则诸大菩萨之广修六度，动经尘劫者，反有愧于汝矣。《观佛三昧经》，载文殊菩萨，自叙宿因，谓得念佛三昧，世尊记之曰：‘汝当往生极乐世界。’《华严经》载普贤菩萨，以十大愿王，教善财童子，亦终之以导归极乐。《楞伽经》中，世尊授记龙树，亦有往生极乐之语。至于《大宝积经》，世尊印许净饭王及七万释种，同生安养。《十六观经》指示韦提希，及五百侍女，同觐弥陀。若夫东土之庐山远公，天台贤首，诸宗尊者，无不宣扬净业，共修西方。岂其所悟所证，反出今人下耶？</p>
<p>［问］净土摄机，诚哉广矣。然所谓净土者，在十万亿佛刹外，较之唯心净土，本性弥陀之说，似乎著迹矣。［答］《楞严经》云：‘色身外，洎山河虚空大地，咸是妙明真心中物。’又云：‘诸法所生，唯心所现。’安有佛土而在心外者哉！当知心外无土，土外无心，所谓十方微尘国土者，唯我心中之土也，三世恒沙诸佛者，惟我心中之佛也。知此，则知无一土不依我心而立，无一佛不因我性而现。然则十万亿刹外之极乐，独非唯心之净土？极乐国中之教主，独非本性之弥陀乎？</p>
<p>［问］净土之说，盖表法耳。智者当直悟禅宗，方为上著。若只赞扬净土，将毋执著事相，不明理性耶？［答］归元性无二，方便有多门。识得此意，则禅宗净土，殊途同归。中峰大师云：禅者净土之禅，净土者，禅之净土。虽互为阐扬，而修之者，必贵一门深入。故大势至菩萨，得念佛三昧，而曰以念佛心，入无生忍。普贤菩萨，入华严不思议解脱境界，而曰：‘愿我命终时，往生安乐刹。’是二大士，一侍娑婆教主，一侍安养导师，宜各立门户，而乃和会圆融，两不相碍，安得尚执偏见耶？且尔云净土表法者，岂不以净心即是净土，不复有七宝庄严之净土乎？果尔，则亦将谓善心即是天堂，不必更有夜摩忉利；恶心即是地狱，不必更有刀剑镬汤；愚痴即是畜生，不必更有披毛戴角耶？然则既有寂光净土，必有实报庄严等可知，况事外无理，相外无性，定要舍事求理，离相觅性，则理事尚不能无碍，安望其事事无碍乎？且尔虽具如来之性，现在犹是凡夫之身，若果能随处净土，试问能于厕溷之中，安之如衽席否？能与犬豕牛马，同槽而食否？能与腐烂尸骸，蛆虫钻啮者同寝同眠否？如其能之，任汝说高山平地总西方，任汝说纵遇锋刀常坦坦。若犹未也，则是秽净之见未空，爱憎之情犹在，而乃以过量境界，侈口高谈，使浅见之夫，略读几本经书，略看几则公案，便欲谤法造罪，伊谁之咎哉？</p>
<p>［问］修行求出生死，故贵无生，慕西方而愿往，得毋乘于无生之义乎？［答］以生为生者，常见之所失也；以无生为无生者，断见之所惑也。生而无生，无生而生者，第一义谛也。盖妙真如性，本自无生，因缘和合，乃有生相，以性能现相，故曰无生即生；以相由性现，故曰生即无生。知此则知净土之生，惟心所生。若疑远而难到，则心包太虚，量周法界，夫何远之有？</p>
<p>［问］十方佛土，净妙者多，今偏指极乐，又偏赞其境胜缘胜，何耶？［答］此间国土，众苦所归，纵有乐缘，皆招苦果。西方不然，所以经云：‘是诸众生，无有众苦，但受诸乐，故名极乐。’试以两土，略一较量，岂特天渊，只如此方投胎，必在胞十月，分娩之际，与鬼为邻。彼则质托莲房，安坐妙香宫殿，既不受胞胎之污秽，复不累母氏之劬劳，而人世之生苦谢矣。此方年老之人，发白面皱，腰曲背驼，坐起须人，奄奄一息。彼则法味资神，永无衰老，十方国土，瞬息往来，而人世之老苦免矣。此方一遇疾病，则呻吟床褥，宛转哀号。彼则具大神通，有大威力，国中不闻痛痒之名，而人世之病苦绝矣。此方人必有死，死必有罪，唯有低头就缚，押付阎罗。彼则一托莲胎，便成金刚不坏之体，相好光明，寿命无量，而人世之死苦捐矣。此方有合必有离，劬劳之父母，难保长存，恩爱之夫妻，类多各散。彼则法中眷属，永远相亲，宁有爱别离之苦乎？此方仇敌相寻，有怨必报，大怖切心，无可逃避。彼则相亲相敬，无非菩萨胜友，相与周旋，曾有怨憎会之苦乎？此方人类，皆为衣食奔波，妻子驱遣，困苦万状。彼则念衣衣来，想食食至，宫殿园林，无非七宝，各各受用自然，曾有所求阙绝之苦乎？不特此也，此方则丑秽形骸，根多缺陋。彼国则光明赫奕，相好庄严。此方则头出头没，轮转生死。彼国则一证无生，永不退转。此方则丘陵坑坎，荆棘成林。彼国则宝树参天，黄金为地。又此方则观音势至，徒仰嘉名。彼国则二大菩萨，亲为胜友。彼此较观，境缘迥胜。境胜者，可以摄取净之心；缘胜者，可以助修行之力也。</p>
<p>［问］欣厌之心，即爱憎之念，爱憎乃生死岸头事，非修行人所宜，奈何？［答］厌离娑婆，欣慕极乐，虽具爱憎之心，然非世间之爱憎，乃十方如来转凡成圣之爱憎也。若非厌离，何以脱此娑婆浊世？若非欣慕，安能生彼极乐莲邦？盖惟厌离而后能转凡，欣慕而后能成圣也。</p>
<p>［问］此间饮食衣服，宫室器皿，必待营为，方能受用。云何极乐世界，一应享福之事，皆可自然而来？［答］享福之事，皆从修福而来。北俱卢洲，其饮食衣服，皆能受用现成，何况阿弥陀佛，万福庄严之宝刹乎？《大阿弥陀经》云：‘此讲堂宫宇，初无作者，亦无所从来，以彼佛愿大德重，自然化生’。又云：‘他方佛刹，悉皆为善，无造恶之所。故其福德，亦皆自然。其次有世界，为善者多，为恶者少，亦有自然之福，不待修营。若此世界，为恶极多，为善极少，故不自修治，物无自有。’</p>
<p>［问］念佛往生者，临终之时，皆见佛与菩萨，亲来接引。经云：‘诵持往生咒三十万遍，阿弥陀佛常住其顶，卫护是人。’假令十方世界，皆诵真言，皆求佛与菩萨接引，阿弥陀佛安能皆住其顶，往而迎之乎？［答］天上日月之光，犹能普照世界，不患光之不足，何况佛之誓愿神通乎？</p>
<p>［问］华严会上，普贤菩萨，现坐道场，众菩萨尽其神力，不能得见。今往生者，皆博地凡夫，如何即能见佛？就其所见之佛，果与菩萨所见之佛，无以异乎？［答］佛相总如是，所见各不同。初生西方者，所见不过佛之粗相，如三十二相，八十随形好之类。若《华严经》所云：如来有十华藏世界海微尘数大人相，恐非大菩萨，不能见也。譬之诸天所食须陀之味（＊须陀：又译为首陀、苏陀，意为天食或天之甘露），一器之中，色味各别。又如有病人与无病人，共尝一物，甘苦迥殊。所以世尊佛土，本极严净，螺髻梵王，只见如自在天宫，余皆见其土石诸山，秽恶充满。见佛亦如是。</p>
<p>［问］此间念佛，西方七宝池中，即生莲花一杂，若能精进，其花渐大，徜或退惰，其花萎落，信乎？［答］此易明也。譬之大明镜中，凡有物来，必现其影。且如舍卫城中，树提伽楼阁，不过白银琉璃所成，然其墙壁中，犹能现出一城中事，何况阿弥陀佛清净庄严之宝刹乎？此间念佛，彼土生莲，固无疑也。</p>
<p>［问］带业往生，且得不退，则人于生前，世缘未了，何不且做世间事业，直待临终，然后念佛乎？［答］此邪说也。存此一念，自误多矣；发此一言，误人多矣。恶人临终，念佛往生者，必其宿有善根，又遇得善知识，所以临终有此侥幸，此乃千万人中之一，岂各人临终，皆有此侥幸哉！《群疑论》云：世间有十种人，临终不得念佛：一者善友未必相遇；二者业累缠身，不遑念佛；三者偏风失语；四者狂乱失心；五者或遭水火；六者遭遇豺狼；七者恶友坏其信根；八者饱食过度，昏迷猝死；九者阵亡，十者高岩失足。有一于此，便难念佛。纵使好病而死，当四大分离之候，亦未免风刀解体，恐怖慞惶，岂暇安心念佛？又或业缘未毕，世念未休，家私未明，后事未办，而且求医问卜，挠乱其心，子哭妻啼，惊惶其耳，方寸之内，一无主张，当此之时，求其从容念佛，望其一心不乱，万无此理。所以古人云：‘莫待老来方念佛，孤坟多是少年人。’又云：‘平时劝人念佛，皆说我忙，独至无常一到，极忙也休。’人生在世，能有几时，乘此未老未病，便当屏弃俗缘，干办要事，得一日光阴，念一日佛号，得一时工夫，修一时净业。不然，一失人身，万劫难复矣，危哉！</p>
<p>［问］待老修行，固无此理。但凡夫皆在世网中，有事不能拨弃，奈何？［答］人在世间，必有一死。修与不修，总不得免。与其坠落，孰若超升？苟其痛念无常，何患用心不切。无论处静处忙，顺境逆境，总与念佛求生，两不相碍。纵使世缘极重，亦当忙里偷闲，定为日课，或万或千，不可间断。其冗忙之极者，晨朝十念，定不可阙。</p>
<p>［问］一心不乱，一日至七日，即得往生。或一日七日内一心，此后不能一心，未知亦得生否？［答］既能一心，以后心即稍散，定不至于大散。如颜子三月不违仁，三月以内，固是仁人，岂三月以后，遂为恶人耶？苟能常自检点，屡发弘愿，无不生者。</p>
<p>［问］念佛者，念念相续，功方能密。但暑月之内，裸体时多，安得竟日衣冠。未知饮食坐卧，裸形盥漱时，皆可念佛否？［答］默念无妨，所谓‘造次必于是，颠沛必于是也。’</p>
<p>［问］一心称名时，又发求生净土之心，似乎杂以两念，如之何？［答］称名，固所以求生也。经云：‘应当发愿，愿生彼国。’又云：‘执持名号。’则知固一事，非两事也。譬之做举业家，其欲得功名，求生净土也；其读书作文，执持名号也。此处似有微分也。则求生之念，宜于早晚发愿时。若称名之刻，又当专一其心，不可使之以夹杂也。</p>
<p>［问］终日念佛，遇福则作，固是学人本分，但作福时，未免心在福事，不在佛号，未识有碍一心不乱否？［答］明镜本空，物来则现，于镜空何碍？人但事未至而将迎，事已过而留滞，乃为病耳。</p>
<p>［问］父母之恩，最难图报，若能往生西方，未识有法，可以报恩否？且人生一世，即有一父母，若百千万亿世，即有百千万亿父母，未知往生之后，能各记忆姓名，各知其所在，可以一一报之乎？［答］欲报之德，昊天罔极，此世俗之言也。以世俗之道报亲，诚无可报之法。若往生之后，欲报其亲，则易易矣。岂惟报一世之亲，即欲报百千万亿世以前之父母，亦有报之之法。盖人一至西方，必得神通天眼，能见无数世界之事；必得神通天耳，能听无数世界之声；必具他心通智，能知一切众生之心；必得宿命通智，能知无量劫前死此生彼之事。所谓某人在某处如是名、如是姓、如是种族、如是居里，纤悉皆知，可以惟我所为，尽其报效。岂有父母之恩，不能酬答者乎？昔孟子称舜之孝，曰为天子父，尊之至也；以天下养，养之至也。使吾往生为菩萨，俾父母为菩萨之父母，不更尊于人类乎？且使父母得生净土，念衣衣来，想食食至，受自然之福，享无极之寿，不更愈于以天下养乎？况一国土中，不过一天子，若有第二位孝子出来，也要想以天下养，则必谋为不轨，反做乱臣贼子矣。岂若净土法门之尽人可以展其孝，仍无碍于世法乎？</p>
<p>［问］异类众生，在三恶道中受苦者，其数无量，吾安能一一救之，而徒发此虚愿乎？［答］菩萨欲普度众生，则一应三恶道中受苦者，皆我分内应度之人。岂可因其多而有畏心，因其多而有厌心倦心乎？地藏菩萨云：‘地狱不空，誓不成佛’。普贤菩萨十大愿，愿愿以尽众生界为期。然则修净业者，欲生西方，不当以回入娑婆，誓拔三途为愿乎？</p>
<p>［问］微细物命，其类甚多。假令每见物类，即发救度之心，不识此心仅能毕我志愿乎？抑或仍有益于彼乎？［答］当观发心之诚否，苟能竭我之诚，无不有益于彼。观世尊往劫为忍辱仙人，目连往劫为樵夫事，便知发心之有益。释迦如来，于无量劫前，为忍辱仙人，在山中修道，遇国王出猎，逐一走兽，问道人：‘兽今何往？’此时若实告之，则害兽；不实告，又妄语。沉吟未对，国王怒，斫去一臂。又问之，亦沉吟不对，又斫去一臂，道人乃发愿云：‘我成佛后，当先度此人，勿使世人效彼为恶。’后首度比丘憍陈如，即当时国王也。　佛世有一城人难化。佛言：‘此辈人与目连有缘’。因遣之往，其人果皆向化，问佛因缘。佛言：‘目连往劫，曾为樵夫，惊起无数乱蜂，目连戒之曰：“汝等皆有佛性，他时我若成道，当来度汝。”今此城人，乃当日聚蜂也，因其曾发一念，故与有缘。’观此，不特见一切人类，皆当劝其念佛，发救度之想，即见一切异类，亦当代其念佛，发救度之想矣。</p>
<p>［问］念佛虽诚，然所念之数有限。假令百命而以千声佛号施之，百命自然隐沾其福。万一恒沙物命，而亦以千声佛号施之，其福转微，奈何？［答］譬如一炬，百人分去，此炬如故。千人万人分之，此炬亦如故。</p>
<p>［问］昔日有二僧，于念佛时，观想身坐大莲花内，作莲花开想合想，如是五月，皆得往生。不知念佛者，可以之为程式否？［答］可。然毕竟以念佛为主（以上天如老人二十二答问）。</p>
<p><a name="a03"></a><span style="color:#333399">西归直指卷三<span lang="EN-US"></span></span></p>
<p><span style="color:#333399">启信杂说<span lang="EN-US"></span></span></p>
<p>［发明］以净土之说，劝大智慧人，化导甚易，因其宿福深厚，根器不凡也。以净土之说，劝愚夫愚妇，化导亦易，因其胸无成见，如甘之可以受和，白之可以受采也。独是以其说告之吾辈读书人，却甚不易，由其先有一番肤浅套语牢结于胸，故虽有至道而不欲闻，虽有良言而不欲听也。爰集指迷归信之言，可与净土相发明者，摘录数条，以当法喜，名为《启信杂说》。</p>
<p><span style="color:#333399">如如居士颜丙《劝修行文》<span lang="EN-US"></span></span></p>
<p>人人爱此色身，谁信身为苦本。刻刻贪图快乐，不知乐是苦因。浮生易度，岂是久居；幻质匪坚，总归磨灭。长年者，偶至八九十而亡；短命者，不过二三旬而夭（＊旬：十年为‘一旬’）。更有今日不知来日事，又有上床忽别下床鞋，几多一息不来，便是千秋永别。叹此身无有是处，奈谁人不被他瞒。筋缠七尺骨头，皮裹一包肉块，发毛爪齿，聚若堆尘，涕泪痰涎，污如行厕。冬寒夏热，年年向疟疾里偷生，虱咬蚊噆（＊蚊虫叮咬），岁岁从蛆虫边混过。此身无可爱乐，诸人当愿出离。如何迷昧者尚逞风流，懵懂汉犹生颠倒。或有骷髅头上，簪花簪草；或有臭皮袋边，带麝带香。罗衣遍罩脓血囊，锦被悉遮屎尿桶。用尽奸心百计，将谓住世万年。不知头痛眼昏，阎罗王接人来到。加以鬓斑齿落，无常鬼寄信相寻。个个恋色念财，尽是失人身之捷径；日日耽酒嗜肉，无非种地狱之深根。眼前图快活一时，身后受苦辛万劫。一旦命根绝处，四大风刀割时（＊风刀：比喻人临命终时，体中风大动摇，支解其体，好像刀割一样痛苦），外则脚手牵抽，内则肝肠痛裂，纵使妻孥相惜，无计留君。假饶骨肉满前，有谁替汝？生者枉自悲啼痛切，死者但觉神识宾士。前途不见光明，举目全无伴侣。过奈何岸（＊奈何岸：古人认为人死后要经过一‘奈何桥’的地方才能魂散。因此‘奈何桥’、‘奈何岸’就是阴阳两界的交接处的代称），见之无不悲伤；入鬼门关，到者自然凄惨。弃世方经七日，投冥渐历诸司，曹官报案没人情，狱卒持叉无笑面。平生为善者，送归天道、仙道、人道；在日造恶者，押入汤途、火途、刀途。当初尽道因果荒唐，此际方知语言不谬，孽镜里件件分明，夜台中般般苦楚。刀山剑树，吃不尽万种煎熬；戴角披毛，填不了多少业债。任汝心雄胆泼，免不得向鬼卒而低头；凭他谤道毁僧，挨不过对阎君而屈膝。魂魄虽归阴界，身尸犹卧棺中，或隔三朝五朝，或当六月七月，腐烂则出虫出血，臭秽则熏地熏天。无钱财者，付之一堆野火；有体面者，埋诸万里荒山。昔时俏丽红颜，翻成灰烬；今日荒凉白骨，变作尘埃。从前恩爱，到此成空；自昔英雄，而今何在？青草边漫留碑石，绿杨内空挂纸钱。想到梢头结局，谁人能免如斯？若欲跳出轮回，须是皈心正觉。休向鬼窟里作活计，要知肉团上有真人。是男是女总堪修，若俗若僧皆有分。急求活路，当思身后之身；切莫依回，仍做梦中之梦。若明日更待明日，看看误尽青春；使后人复哀后人，累累增高白骨。弥陀好念，勿虚彼国之金台；阎老无情，莫惹他家之铁棒。舍恶从善，改往修来。对众为大众宣扬，归家为一家解说。使在在齐知觉悟，教人人共免沉沦。佛言不信，何言可信；人道不修，他道难修。各请直下承当，莫使此生空过。</p>
<p><span style="color:#333399">理障更甚于欲<span lang="EN-US"></span></span></p>
<p>生而盲者不识象。有一国王，集群瞽而问之曰：‘汝等欲知象之形否？’皆曰：‘愿知。’乃命象夫牵象于庭，唤群瞽以手摸之。摸讫，问曰：‘汝等已知象形否？’皆曰已知。乃各自揣度，摸其鼻者，曰象形如琴；摸其足者，曰象形如柱；摸其脊者，曰象形如屋；摸其胁者，曰象形如壁；摸其耳者，曰象形如箕；摸其尾者，曰象形如帚。各执一说，争论不已，继以殴击。王笑曰：‘汝等皆未知象。琴者，其鼻也；柱也，其足也；屋者，其脊也；壁者，其胁也；箕者，其耳也；帚者，其尾也。’由是群瞽默不敢言，然意中犹谓所摸之不谬，而大恨群说之皆非，于是瞽人终身不识象矣。向使不教以手摸，则象之形状，数语便知，夫何至于争执也。惟其有此一摸，彼遂谓亲验之于手，断无疑惑，是以牢固于中而不可拔也。不读书人，教以修净土，纵未能皆信，然必不至于诽谤。若一读举业之书，便自以为是，空腹高心，以为此不过佛氏之教，而诚实之语，反为荒唐，甘露之投，视为鸩毒矣。故曰：理之为障更甚于欲。</p>
<p><span style="color:#333399">先要知三世之说<span lang="EN-US"></span></span></p>
<p>读书人有不信前世后世，因而不信净土者。不知前世后世，即是昨日来朝，合下便有，并非佛家造出。譬如五脏六腑，原在病人自己腹中，奈何因其出诸医人之口，遂视为药笼中物乎？文昌帝君《劝士子文》，开口便谓‘吾一十七世为士大夫身’，是显然有三世矣。士子科名，皆经其掌管，岂其言不足信乎？</p>
<p><span style="color:#333399">又要明因果之理<span lang="EN-US"></span></span></p>
<p>儒者不信因果，非不信佛也，乃不信儒也。《易》曰：‘积善之家，必有余庆；积不善之家，必有余殃。’《书》曰：‘作善降之百祥，作不善降之百殃。’夫作善作不善，因也；降祥降殃，则果矣。譬之日与太阳，同是一物。故曰：‘欲知前世因，今生受者是。’人若信乎其说，自然不敢为恶，倘以报应为荒唐，是落得欺人诈人，无所忌惮矣。且如一邑之内，一人信之而作一善，万人即增万善；一人不信而造一恶，万人即增万恶。故曰：‘人人信因果，大治之道也；人人不信因果，大乱之道也。’</p>
<p><span style="color:#333399">三世之理孔子必定说过<span lang="EN-US"></span></span></p>
<p>三世之说，考之书史，所载甚多，即今世俗见闻，事亦不一。儒者止因孔子未尝言及，所以不敢出诸口。然而孔子岂有不言者乎？若云孔子不知三世，亦不得为圣人矣。一部《论语》中，孔子所言者，不过八千五百零三字，则言之不传于后者必多。若必待见之经书而后信，则四书五经中，孔子未尝自言其父母，儒者亦当隐讳其所生；未尝自言其昆弟，儒者不当道及其手足；未尝自言其室庐田畴，儒者不应居宫室而业恒产。不宁唯是，文房四宝，经书中未之及也，子之习字差矣。夏葛冬裘之外，未尝说及小衣，得毋今之穿裤者非乎？江南金锡，儒者不当为用；西蜀丹青，儒者不当作彩，何也？以孔子未尝出诸口也。独是经书所传，孔子教人孝友，儒者却不肯孝友；教人忠恕，儒者却不肯忠恕。并未尝劝人赌博，儒者偏好赌博；并未尝教人做某事某事，偏要去做某事某事，则又何也？一言以蔽之，曰弗思耳。</p>
<p><span style="color:#333399">智者勿以短命自待<span lang="EN-US"></span></span></p>
<p>人身初未尝有死，死之名，乃从肉躯得之。盖肉躯虽有变更，吾性本无变更，譬诸远行，或乘舟坐轿，或驰马驱车，舟车轿马，肉躯也；乘舟车轿马者，真性也。就肉躯论，长者不满百年，若言吾之本来面目，岂止天长地久，静言思之，何等快乐。今之不信后世者，知有肉躯，而不知有真性也。是明明以短命自待也，亦见之谬矣。</p>
<p><span style="color:#333399">有智者不可隘其见闻<span lang="EN-US"></span></span></p>
<p>农夫心眼中，不知富翁境界；富翁心眼中，不知帝王境界，同在人类中，而大小悬殊矣，况其由人而天，复由天而至于佛国乎？人谓读书之人，见闻必广。岂知越是读书人，见闻越小。由其执著先入之言，牢固不拔耳。盖彼所见闻者，不过此间一国土，而不知世界之多，不可穷尽；日月之多，亦不可穷尽。但知厥初生民，始于盘古，不知劫初，自大平等王开创后，目下已经第九小劫。但知此处，号为中华，不知就阎浮一洲中，其自号为中华者，已有十六大国，五百中国，十万小国。但知人生七十，便号古稀，不知劫初之人，皆从八万四千岁而始。但知此方衣食之源，必由耕织，不知天宫佛土，皆念衣衣来，想食食至。但知金银财宝，此方得之甚难，不知十方佛土，大地皆七宝所成。但见此方文字，止有苍颉所造六书（＊六书：造字的六种造字规则，即象形、指事、言意、形声、转注、假借），不知自开辟后，书法已有六十四种。但知《左》、《国》、《史》、《汉》，些微典籍，便称艺苑之宗，不知普光明殿上，秘笈琅函，同于山积。但知人类肉躯，必从男女精血而成，不知质托莲胎，生于上妙香洁之处，可以不由女人之腹。但知娶得一位黄瘦妇女，便爱之惜之，珍之玩之，唯其言之是听。岂知转轮王临御时，除玉女外，尚有二万妙丽夫人。至于忉利天王，其玉女之多，动以万亿计。每一玉女之旁，化一天王 ，以受娱乐。但知人为万物之灵，谓可赞化育，参天地，不知人类，不过六道中之一道，四生中之一生，十法界中之一法界。但知奉得一位两位圣人，便谓其尊无对，其余一应天神地祇人鬼，皆不足信，一应未曾目击之事，皆谓荒唐。岂知每一国土，即有几位圣人，主持教化。人类之多，阎浮提中，共有六千四百种，不独此间一处有圣人。嗟乎！此种境界，岂声色货利之徒，所能窥其毫末哉！譬如蚯蚓，但知尺土中食泥之乐，不知苍龙跃于大海，突浪冲波；譬如蜣螂，但知粪壤内转丸之乐，不知大鹏扶摇九万里，风斯在下。是故学佛人，当须大著眼。</p>
<p><span style="color:#333399">藏经不可不读<span lang="EN-US"></span></span></p>
<p>鸡犬牛羊，能鸣而不能语，较诸能言之人，人之能言者贵矣。一字不识之人，但能以口言语，不能以手言语，而略识几字者，能以笔通信于千里之远，则略识几字者贵矣。略识几字者，虽能以手代口，终不能化一手为百千手，并不能留其手以至百千年，若能博通古今，著书垂后，则能一书刷印百千书，一书留至百千年矣，其人不更贵乎？虽然此犹世间之书也，若于儒书外，更能博览佛藏，则一应天上天下，前劫后劫，以及龙宫海藏，皆可略知其概，见闻不更广乎？虽然，见闻固广，若不得捷径之方，超出三界，则于菩提种子，犹无分也。倘能博通三藏，复遇净土法门，能笃信而奉行之，斯其福德智慧所由来，非三世五世之事矣。　或曰：龙宫海藏之文，虽系如来诚实之语，其如儒者之不信何？曰：尧舜禹汤文武之事，若以告之不识字人，彼亦以为荒唐也。是故佛书，诚不可不读也。</p>
<p><span style="color:#333399">奘师善于启发<span lang="EN-US"></span></span></p>
<p>世俗或以僧无戒行，故轻之而不信净土，谬也。是以道士不肖，而轻老子；士人不肖，而轻孔子也。智者尚不以人废言，况可以其徒而轻其教乎？昔唐太宗谓玄奘法师曰：‘朕欲斋僧，但闻僧多无行，奈何？’玄奘法师曰：‘昆山有玉，混杂泥沙；丽水生金，宁无瓦砾。土木雕成罗汉，敬之则福生；铜铁铸就金容，毁之而有罪。泥龙虽不能行雨，祈雨须祷泥龙；凡僧虽不能降福，修福须敬凡僧。’太宗恍然曰：‘朕自今以后，虽见小沙弥，犹如敬佛。’嗟乎！太宗固自有宿福，一拨便醒，奘师亦可谓善于启发矣。</p>
<p><span style="color:#333399">当于肉躯生厌离心<span lang="EN-US"></span></span></p>
<p>人生在世，八苦交煎。而人不自知苦，反以为乐，宜乎以苦入苦，永无出期也。且以生苦言之，人在母胎，住肝膈之下，大肠之上，由膜而疱，渐渐成形，胞胎裹住，不得自由。母啖热食，如灌镬汤，母饮冷水，若卧寒冰。所居乃不洁之处，所食皆不净之血。其住胎也，不满三百日，其受苦也同于数十年。迨至弥月，便倒悬其体，头向产门，形质渐大，欲出无由。自毙之道，在此一刻；杀母机关，亦在此一刻。此时蓐母牵之，痛如车裂，所以一出胞胎，无不放声大哭。出胎之后，屎溺狼籍，不知羞愧。所谓大富大贵者，亦如此；所谓大圣大贤者，亦如此。人惟习为固然，所以不知不觉。若能清夜一思，岂不可哀可耻？如来大圣，怜悯世间，教人求生净土，莲花化生，免此患难。奈何耽染沉迷，不生厌离之想。</p>
<p><span style="color:#333399">大孝人不愿入胎<span lang="EN-US"></span></span></p>
<p>神识投胎，不独自己受苦，即为母者，亦大受其苦。无论在胎十月，度日如年，到出胎之际，为母者痛苦万状，惭惧难言。刻刻与鬼为邻，念念求生不得。幸而难过重生，便爱婴儿若宝。由是推燥就湿，顾复提携，一生精血，暗里消磨者多矣。昔有七岁沙弥，出家得道，自识宿命，因叹曰：‘吾之一身，累五母悲恼。为第一世母子时，邻家亦生，吾独短命，母见邻子长成，即生悲恼。为第二母子时，吾复早夭，母若见人乳儿，即生悲恼。为第三母子时，十岁即亡，母见他儿饮食类我，即生悲恼。为第四母子时，未娶而死，母见同辈娶妇，即生悲恼。今当第五世，七岁出家，吾母忆念，复生悲恼。吾念生死轮回，累亲如此，所以精进修道。’今街上摩肩接踵，往来不绝之人，大抵遗累于亲者多，能报亲恩者，曾有几人？夫托胎一世，即累一父母，则托胎百千万世，即遗累百千万世父母矣。若能超然出世，莲花化生，永远不累父母，岂非大孝之大孝乎！乃今之谤佛者，反谓出家不孝，是甘心常住胎中，而累及其亲者也。</p>
<p><span style="color:#333399">大贵人须知自惭<span lang="EN-US"></span></span></p>
<p>所谓贵人者，非爵尊位显，学富五车之谓也，谓其能去乎贱态也，谓其能去同乎禽兽之贱态也。贱何在？曰贪、曰淫、曰杀、曰盗是也，此禽兽所同有也。其外尚有可羞可恨者，莫如腹中化粪一事，无论珍馐百味，一入咽喉，便同津唾脑涎，随之而下，胃中即有黄色长虫，屈伸宛转于其内，经一昼夜，钻啮消化，流注大肠，臭不可近。积之既多，遂从大小便，分道涌出，丑恶之状，同于犬豕。此种贱态，偶一为之，已是可羞，何堪日日如此。若有此贱态，不自觉知，不求厌离，便与禽兽无异。故必自怨自艾，刻刻欲去此贱态，方是大贵之人。六天之中，虽食天须陀味，然皆香洁轻清，无纤尘渣滓，身上香云，涌现自在，百千万国，倏忽去来，无有涕泪痰涎，大小便利之秽，故天人一爪甲，价值阎浮提地，然不可称为大贵人者，以犹不免于轮回也。是必超然出世，莲花化生，而后可永绝此贱态也。此非孔孟之力，所能救吾也。</p>
<p><span style="color:#333399">蚕茧喻<span lang="EN-US"></span></span></p>
<p>蚕之作茧也，左之右之，上之下之，尽吐腹中所有以成之。方谓常住其中，可安然无恙。岂知所以自经自营者，适所以自缠自缚乎？岂知彼方恃其所吐以卫身，人即利其所吐以杀身乎？万万千千痴虫，谁得免于沸汤者，然彼方子复传子，孙复传孙，以入沸汤也，则惨莫惨于此也。世间两片大门内之家蚕，亦复如是。竭毕世之经营，刚刚为妻子谋衣食、设机械、结怨仇，无所不至，迨家业粗成，而此身已束缚其中矣。万万千千痴人，谁得免于偿报者，然彼方将子复传子，孙复传孙，以偿报也，则奇莫奇于此也。故《四十二章经》云：‘人系于妻子舍宅，甚于牢狱。牢狱有散释之期，妻子无远离之念。’</p>
<p><span style="color:#333399">簖篮喻<span lang="EN-US"></span></span></p>
<p>渔人设簖中流，使鱼不得越过。其傍浮以水草，示以可藏匿状，而密埋能进不能出之篮于草下。于是鱼争投之，以为可以栖托，而不知已在篮中矣。爱河中之簖篮，亦复如是。人但知无病无患时，家舍可安，妻子可托，悠悠忽过，不觉不知。一旦阎老之篮忽起，而平日最爱之父子夫妻，一一被其登簿勾取，思之岂不可恨。徒恨无益，唯有使其不敢勾取，乃为高著。</p>
<p><span style="color:#333399">马喻<span lang="EN-US"></span></span></p>
<p>马有四种：其最上良马，见鞭影而驰，不待驱策；次则一鞭即走；又次之鞭轻不走，鞭重方走；其最下驽马，鞭重亦不走，必锥入于肤，痛极而始走。人亦如是。有智慧者，易于醒觉，百里内闻人死，即当骇曰：百里内有人死矣，吾亦人也，死必及我。作速修行，以求解脱。此见鞭影而驰者也。其次则是亲戚死而觉悟，又其次见逼邻人死，而后觉悟。若待自己年老，或自己有病，而后觉悟，已是锥入肤而后走者。倘或年老犹不觉悟，或已病犹不觉悟，岂非并此而不若者乎？</p>
<p><span style="color:#333399">野狐喻<span lang="EN-US"></span></span></p>
<p>野狐黑夜入厨房，饱食睡去，天明不能逃窜，乃佯死而待人弃去。未几，果有欲弃之者，一人曰：‘狐尾甚佳，待我割之而后弃。’狐闻而惧，忍痛而听其割。俄有童子来，欲取其两耳，狐闻益惧，然思两耳无关于性命，仍复忍之。俄复有人曰：‘皮可补裘。’狐大骇曰：‘若取我皮，必至断头剖腹，其可忍乎？’于是奋然跳起向外狂奔，而此狐竟走脱矣。人在三界牢狱，无异厨房，业已托胎为人，已难逃于一死，只有念佛往生，乃可死里逃过。错过强壮之时，狐尾已经割去，若到桑榆迟暮，已将断头剖腹矣。苟非立弘誓愿，奋不顾身，其能跳出迷途，蒙佛接引乎？</p>
<p><span style="color:#333399">归咎冥王<span lang="EN-US"></span></span></p>
<p>一人死，见冥王，据孽受罪。其人曰：‘早知如此，大王何不先通一信？’冥王曰：‘通过信矣。汝发渐黄，是第一信；汝齿渐摇，是第二信；汝力渐衰，是第三信；汝之耳目渐昏聩，是第四第五信。信之通也屡矣。’有少年者泣曰：‘彼信通矣，我犹未也。’冥王曰：‘通于尔亦多矣。尔犹忆某少年，有病死疫亡者乎？某少年，有刀伤缢死者乎？某少年有水溺火焚，狼吞蛇螫者乎？皆汝信也。岂必呼名而告也？’任汝有拔山盖世之勇，掀天揭地之才，其能免于此间之对簿乎？独有超然事外，不唯免于此间之对簿，并能使冥王敬而礼之者，则唯念佛往生之人。</p>
<p><span style="color:#333399">扑灯蛾<span lang="EN-US"></span></span></p>
<p>灯蛾之死于油火也，非死于油火也，死于见也。人方怜而驱之，彼必乘隙而投之，以为我之所见者，必不谬。是以一往无前，死而后已也。人之嗜声色、嗜货利、嗜赌博者，亦因彼之所见者，止在于此。是以一往无前，直至死而后已也，何不借鉴于蛾也。</p>
<p><span style="color:#333399">窗内蝇<span lang="EN-US"></span></span></p>
<p>痴蝇之在窗也，有盘旋往复，竟日不能出者，由其拘于所见不能作一退步耳。若能翻然作一退步，处处海阔天空矣。娑婆世界，是一个大窗隔，自古及今，不知关闭多少痴蝇于内。吾今幸而忽作退步，向西飞去也，向西飞去也，快哉！</p>
<p><span style="color:#333399">调马四法<span lang="EN-US"></span></span></p>
<p>佛世有调御良马者，佛问其用几法，答言用四法：一恩，二威，三先威后恩，四先恩后威。佛言：‘四法不调，将如之何？’马师曰：‘便当杀之。世尊教化众生，当用何法？’佛言：‘亦用四法：其一用恩者，谓善信之人，教以修行学道；其二用威者，谓造恶之人，示以三途轮转；三则先教以修行学道，四则先示以三途轮转。’马师曰：‘四法不化，将如之何？’佛言：‘我亦杀之’。马师曰：‘如来大慈，何以行杀？’佛言：‘四法不化，教亦无益，遂不与言。不与之言，即杀之矣。’</p>
<p><span style="color:#333399">眼药<span lang="EN-US"></span></span></p>
<p>世尊之将入涅槃也，摩耶夫人（净饭王之后），在忉利天宫，得数种恶梦，内一梦云：梦下界日轮忽没，举世黑暗，有无数罗刹，手执利刀，挑去世人之眼。摩耶叹曰：‘此必吾子释迦如来，入涅槃之兆也。’俄而阿那律尊者，果然升天来报矣。世间诽谤三宝之书，皆挑去人之眼目者也。末劫之人，福力愈浅，则此种书籍愈多；智慧愈微，则奉此种书籍者愈众。故有福之人，必须早自觉悟，不被其挑，固为上也。倘或已经挑伤，宜速以妙药涂之。药何在？此书亦其一也。</p>
<p><span style="color:#333399">有愿必遂<span lang="EN-US"></span></span></p>
<p>宋吕文正公蒙正，字圣功，太宗时，举进士第一，封许国公。每晨兴礼佛时，必祝云：‘不信佛者，勿生吾家，愿吾子孙，世食天禄，护持三宝。’后从子（＊侄子）夷简，封申国公。每遇元日，拜家庙后，即叩礼广慧禅师。申公之子公著，亦封申国公，于天衣禅师亦如之。左丞好问，于圆照禅师亦如之，左丞之子用中，于佛照禅师亦如之。世世贵显奉佛，果符公愿。夫文正所期，不过世愿，犹能成就。何况发菩提心，愿生安养，而不遂其所求乎？</p>
<p><span style="color:#333399">为僧者不可不修净土<span lang="EN-US"></span></span></p>
<p>宋青草堂禅师，素有戒行，年九十余。曾氏常供养之，屡施衣物，僧感其德，许以托生其家。后曾氏妇人生子，使人看草堂，已坐化矣。所生子，即曾鲁公也。以前世曾修福慧，故少年登高科，后作贤宰相。又如明末浙江僧大成，为寺中收盏饭供众，道经饭店史家，其家奉佛，僧来化斋者必留。大成收饭回寺，史见其日饭少，辄以其饭凑满。史家素无子，后其妻忽有孕。分娩时，亲见大成走入卧房，急追问之，不得。而分娩者，竟产一男。是日大成僧不见来取饭，造寺问之，乃知即于是日谢世，于是即以大成名之。其子幼年，聪慧孝友，茹胎斋，终身不破戒，以顺治乙未，大魁天下。自世俗观之，此两公者，皆富贵而享大名，若修行人观之，两僧之自误者多矣。向使两师知有西方法门，以其所修者回向净土，纵或不能上品，犹或可以中品，何至仅以状元宰相竟其局哉？</p>
<p><span style="color:#333399">高僧亦宜修净土<span lang="EN-US"></span></span></p>
<p>隋相州释玄景，宗教俱通，道风遐播。大业二年六月，将欲示寂，沐浴端坐，两目上视，忽自言曰：‘吾欲生兜率内院，见弥勒菩萨，云何乃作夜摩天王？’众问之，曰：‘非尔所知也。’顷之又云：‘天上甚忙，宾客甚多。’遂坐而逝。嗟乎！师修行时，固发心见弥勒，到此不能见弥勒，而转作天王者也。自世俗观之，其位已在上帝之上矣，然较之生于西方，则远不逮也，是知高僧亦不可不修净土也。</p>
<p><span style="color:#333399">不可甘心作鬼<span lang="EN-US"></span></span></p>
<p>大千世界，一切人类，不问贵贱智愚，老幼男女，临终之后，若不出世，未有不为鬼者。劝人念佛，求生净土，是劝世人不去为鬼也。小儒不信佛法，反从而谤之，不唯自己甘心为鬼，并欲劝一切世人为鬼矣。其现在不为鬼者，特暂耳，目下林林总总一切人，即转盼后林林总总一切鬼也。人惟不知甚暂，所以疲形劳神以求富贵，无论不得富贵，纵是极富极贵，当临去之候，手内不能赍分文，一鬼呼之而辄去，安在其为富贵耶？独有念佛之人，到此无疾无灾，安然脱化，身无一切病苦厄难，心无一切贪恋迷惑，恶鬼睹影潜踪，阎老闻名顶礼，岂非超然出世之大丈夫乎！人惟如是，而后始能不作鬼也，则夫不作鬼者，诚非易事也。</p>
<p><span style="color:#333399">九类皆当往生<span lang="EN-US"></span></span></p>
<p>九类者，所谓胎生、卵生、湿生、化生、有色、无色、有想、无想、非有想非无想也。九类，则尽乎富贱幽明，及天上天下之数矣。九类之中，最苦者三恶道，最乐者三界二十八天。止因未出生死，所以轮回六道，是苦者固苦，乐者亦苦也。纵使长寿诸天现享无涯之乐，然而天福报尽，仍堕三途，岂若极乐国土之永脱轮回，长辞六趣乎？余尝于文昌、关帝、东岳庙中进香。礼拜之后，必祝云：‘愿帝君尊信三宝，发菩提心，往生西方，行菩萨道。’又尝顶礼斗母尊天及昊天上帝，虽诚惶诚恐，稽首顿首之后，亦愿至尊念佛往生，行菩萨道，广度一切。何以故？只因有智慧人，看得世间极高明事，无如念佛；最有福事，莫若往生。念佛往生，非一切福德所可比拟者也。斗母尊天，即经中摩利支天菩萨；昊天上帝，即经中所称忉利天王。世尊每说法时，忉利天王，无不恭敬礼拜，侍立左右。今日闻此默祝，必然欢喜，断无反开罪戾之事。吾辈幸而遇此法门，不思勇猛精进，回向菩提，岂非如来所称最可怜悯者乎？</p>
<p><span style="color:#333399">念佛无枉用之力<span lang="EN-US"></span></span></p>
<p>世俗之事，谋而不成，则前功尽弃。独有念佛，纵有始无终，而从前所念，亦决不枉费。昔有樵夫，遇虎登树，一称南无佛，多生多劫后，犹赖之以出家，渐至成佛者，何况精诚一世乎？即或现世不能往生，来世必出生死，非如世俗之读书不就，枉费精神；经营不就，反亏赀本也。</p>
<p><span style="color:#333399">人间胜事无如念佛<span lang="EN-US"></span></span></p>
<p>《譬喻经》云‘昔有夫妻二人，祷天求子，妇即怀娠，生四种物：一旃檀米斗，二甘露蜜瓶，三珍宝锦囊，四七节神杖。其人叹曰；“吾本求子，何用此物？”天神问曰：“汝欲得子何为？”其人曰：“吾欲得子，将来望其养育耳。”神曰：“斗中之米，取之复盈；甘露瓶中，能消百病；珍宝之囊，用之不竭；七节神杖，以备凶暴。人间孝子，岂能如是？”其人大喜，遂至殷富。后他国闻之，遣兵往夺，其人擎杖，飞行击退，保之终身。’世人孜孜汲汲，无暇修行者，不过为妻子耳。然妻子纵极趋奉，安能若此四物哉！至于往生西方，则超生死，万福庄严，所求如意，又岂四物之所可比哉！故天上人间，第一胜事无如念佛。</p>
<p>清光绪二三年，北方数省大旱，有蔚州僧莲某者，于村外小庙中住，有山东饥民突来，喊肚饥，要吃饭，僧云：‘我饭已吃过，无有余者。’其人要更急，僧云：‘我为汝另煮点。’其僧日课六万佛号。口虽许煮，欲将此一串珠掐完。其人意谓不与我煮，遂执斧，用背向头一打，僧遂跌倒，其人以挖煤铁勺，挖两勺脑肉，倒于煤中而去。其僧昏迷，不知人事。遂到钟前，急撞数十下。村中凡有官事，以撞钟为号令，遂通来庙中，见僧仍卧被打之处，血流滂沱。而从屋至钟前，来去皆流有血迹。按之，犹有气，因扶起唤醒，云：‘被饥民所打。’遂去数十人四路追之，其人被执，愿为偿命，拉至庙中，僧曰：‘我与彼前生定规有怨，彼今打我，诸君又难为他，岂不是令我白受打？不但宿怨不能解，更结新怨，我吃不起此亏，我尚有一千钱，与他令去。’其僧之顶遂长合，而且仍复如平人之坚硬。但全顶无一毛，而周围俱有伤痕，亦异矣哉。光绪十三年，（光）与其师弟莲如，由红螺山朝五台，回至其僧庙中，时已六十余矣，面目奕奕有光，一望即知其为有道之士也。莲如师指其顶，而为（光）言之。附之于此，以为启信之助。民国十一年，释印光记。</p>
<p><a name="a04"></a><span style="color:#333399">西归直指卷四<span lang="EN-US"></span></span></p>
<p><span style="color:#333399">往生事略<span lang="EN-US"></span></span></p>
<p>［发明］天下无凭无据者，其言不足信；有征有验者，其说必定真。念佛往生，有征有验者也。盖天下万事可假托，独死生之事，纤毫不可假托。古今来圣贤豪杰，讲道论德，修仁行义者，不啻千万，然其没也，不过以疾卧床，斯为考终命矣（＊考终命：老寿而死）。若要预知时至，沐浴端坐，或闻异香盈室，或见天乐迎空，自生民以来，未尝有一人也。独有念佛之人，此种祥瑞，不一而足，是莫受用于念佛之人，亦莫尊贵于念佛之人矣。夫临去之际，既如此安闲，则所到之方，必定是非常福地，人奈何不于此际动一念乎？固将此地生西之人摘录数十条，名为《往生事略》，亦欲见贤思齐，同生安养云尔。</p>
<p><span style="color:#333399">菩萨往生类<span lang="EN-US"></span></span></p>
<p>如来记往<span>&nbsp;&nbsp;&nbsp; </span>《大无量寿经》云：‘弥勒白佛言：“于此世界，有几菩萨，往生极乐？”佛告弥勒：“于此世界，有六十二亿不退菩萨，往生彼国。小行菩萨，不可称计。不但此国，他方佛土，如远照佛刹，有百八十亿菩萨，皆当往生，乃至十方佛刹，往生者甚多无数。我若具说，一劫犹未能尽。”’</p>
<p>文殊愿生<span>&nbsp;&nbsp;&nbsp; </span>《观佛三昧经》：佛记文殊，当生极乐。《文殊发愿偈》云：‘愿我命终时，灭除诸障碍，面见弥陀佛，往生安乐刹。生彼佛国已，满足我大愿。阿弥陀如来，现前授我记。’</p>
<p>普贤求往<span>&nbsp;&nbsp;&nbsp; </span>《华严经》，普贤菩萨，列十种大愿，普为众生，求生净土。偈云：‘愿我临欲命终时，尽除一切诸障碍，面见彼佛阿弥陀，即得往生安乐刹。’</p>
<p>偈论净土<span>&nbsp;&nbsp;&nbsp; </span>天亲菩萨，天竺人，广造诸论。升兜率天宫内院，见弥勒佛。著《无量寿经论》及《净土偈》、《五门修法》，普劝往生。</p>
<p>请佛形仪<span>&nbsp;&nbsp;&nbsp; </span>天竺鸡头摩寺五通菩萨，以神力往安乐国，见阿弥陀佛，陈云：‘娑婆众生，愿生净土，无佛形仪，请垂降许。’佛言：‘汝应先行，寻当现彼。’五通还，圣仪已至，一佛五十菩萨，各坐莲花，在树叶上。遂传写流布，见《感通传》。</p>
<p>造论起信<span>&nbsp;&nbsp;&nbsp; </span>马鸣菩萨，西天第十二祖，尝著《起信论》，后明求生净土，词皆切要。</p>
<p>龙树记生<span>&nbsp;&nbsp;&nbsp; </span>《楞伽经》云：‘大慧汝当知，善逝涅槃后，未来世当有，持于我法者，大名德比丘，厥号为龙树。能破有无宗，世间中显我。无上大乘法，得初欢喜地，往生安乐国。’</p>
<p>集善往生<span>&nbsp;&nbsp;&nbsp; </span>《大悲经》云：‘佛言：“我灭度后，北天竺国有比丘，名祁婆迦，修集无量种种最胜菩提善根。已而命终，生于西方，过百千亿世界，无量寿国。于彼佛所，种诸善根，后当作佛，号无垢光。”’</p>
<p>得忍往生<span>&nbsp;&nbsp;&nbsp; </span>《菩萨生地经》云：‘佛言：“时差摩竭，得不起法忍，五百清信士，二十五清信女，皆得不退转地，寿终俱生无量寿佛清净国。”’</p>
<p>胜会书名<span>&nbsp;&nbsp;&nbsp; </span>长庐赜禅师，遵慧远大师遗范，建莲花胜会，普劝念佛。一夕梦一少年，乌巾白衣，风貌清美，揖而曰：‘欲入公莲花胜会，乞书一名。’师问何名，答曰‘普慧’。书已，又云：‘家兄普贤，亦乞并书。’觉而异之，忽思《华严经·离世间品》有二菩萨名，普慧连发二百问，普贤连下二千答。此大菩萨也，何得荷冥加乃尔？遂书二菩萨为会首。　莲大师曰：‘凡僧结社，古圣书名。甚哉！净土之非小缘也，良由事出真诚，则冥通灵应尔，非可强致也。’</p>
<p><span style="color:#333399">高僧往生类<span lang="EN-US"></span></span></p>
<p>慧远大师<span>&nbsp;&nbsp;&nbsp; </span>晋慧远，雁门楼烦人。博通世典，尤善六经，闻安法师讲《般若经》，豁然大悟，因剃染事之。太元六年，过浔阳，见庐山闲旷，可以息心，遂感山神现梦，一夕雷雨，林木自至。刺史桓伊，乃为建殿，名曰神运。以慧永先住西林，故号所居为东林。建念佛社，三十年不入尘俗，专志西方。制六时莲漏，念诵不辍。高僧钜儒预社者百二十三人，澄心系念，三睹圣相，而沉厚不言。后十九年，七月晦夕（＊晦：每月的最末一天称‘晦’），于般若台，方从定起，见阿弥陀佛，身满虚空圆光之中，无量化佛，观音势至，左右侍立。又见水流光明，分十四支，洄注上下，演说妙法。佛言：‘吾以本愿力，来安慰汝。汝七日后，当生我国。’又见佛陀耶舍、慧持、慧永、刘遗民辈，已往生者，皆在佛侧。师喜，谓门人曰：‘吾始居此，已三睹圣相，今复再见，必生净土矣。’至期，端坐而逝，时义熙十二年八月初六日也。</p>
<p>慧永<span>&nbsp;&nbsp;&nbsp; </span>晋慧永，河内人。十二出家，既而与远公同依安法师。太元初，驻锡庐山，刺史陶范，舍宅为西林寺以居之。绝志尘嚣，标心安养。义熙十年示疾，忽敛衣欲起，众惊问，答曰：‘佛来迎我。’言讫而化，异香七日方灭。唐玄宗追谥觉寂大师。</p>
<p>僧睿<span>&nbsp;&nbsp;&nbsp; </span>晋僧睿，冀州人。游学诸方，远历天竺，还关中，从罗什师，禀受经义。后预庐山莲社，专心念佛。宋元嘉十六年，忽告众曰：‘吾将行矣。’面西合掌而化。众见师榻前一金莲花，倏然而隐，五色香烟，从其房出。</p>
<p>道敬<span>&nbsp;&nbsp;&nbsp; </span>晋道敬，琅琊人。祖王凝之，刺江州，因从远公出家。年十七，博通经论，日记万言，笃信念佛，早夜弗替。永初元年，谓众曰：‘先师见命，吾其行矣。’端坐念佛而化，众见光明满室，弥时方灭（＊弥时：满一个时辰）。</p>
<p>僧显<span>&nbsp;&nbsp;&nbsp; </span>晋竺僧显，南游江左，遇疾，专志西方，虔苦不替。忽见阿弥陀佛，光照己身，所患皆愈，即起沐浴，为旁人说所见，并陈诫因果，词意剀切，明晨端坐而化。</p>
<p>慧光<span>&nbsp;&nbsp;&nbsp; </span>齐慧光，居洛阳，著《华严》、《涅槃》、《十地》等疏。一日有疾，见天众来迎，光曰：‘我所愿生，唯净土耳。’遂专志念佛，已而见化佛空迎，光稽首曰：‘愿摄受我。’祷祝方毕，已化去矣。</p>
<p>道珍<span>&nbsp;&nbsp;&nbsp; </span>梁道珍，住庐山修净业，曾梦海中有舟西往，问之，曰往极乐国。珍乞随行，舟中曰：‘汝未营浴室，未诵《弥陀经》，不得遂往。’觉而浴僧诵经，历年不辍。后见池面降白银台。珍默记其瑞，秘而不言。一夕，邑人见半山，烈火千炬，交相辉映，谓是诸王礼觐。及旦访之，乃知珍已坐化。</p>
<p>神鸾<span>&nbsp;&nbsp;&nbsp; </span>后魏昙鸾，少游五台，感灵异出家，而性嗜长生，受陶隐居《仙经》十卷。后遇菩提流支，乃问曰：‘佛有长生不死术乎？’支笑曰：‘长生不死，吾佛道也。’乃授以《十六观经》，曰：‘学此，则三界无复生，六道无复往，其为寿也，河沙劫石，莫能比焉。’鸾大喜，遂焚《仙经》，而专修净业。寒暑疾痛，曾无少懈，魏主号为神鸾。一日见梵僧谓曰：‘吾龙树也。以汝同志，故来相见。’鸾自知时至，集众诫曰：‘地狱诸苦，不可不惧；九品净业，不可不修。’令弟子高声念佛，西向稽首而终。众闻天乐自西而来，良久乃已。</p>
<p>智者大师<span>&nbsp;&nbsp;&nbsp; </span>隋智顗，号智者大师。孩提时见像即礼，逢僧必拜，年十八，出家于果愿寺。后礼南岳思大禅师，著《观经疏》，及《十疑论》等，赞扬净土。将示寂，谓弟子曰：‘世缘毕矣。’唱《十六观经》经题竟，复曰：‘西方净土，易往无人，火车相现。一念改悔者，尚得往生，况戒定熏修者乎？’智朗曰：‘未知大师证入何位？’曰：‘但登五品。’又曰：‘观音大士来迎吾。’言讫，称三宝名，如入禅定。</p>
<p>登法师<span>&nbsp;&nbsp;&nbsp; </span>隋登法师，讲《涅槃经》于并州兴国寺。来听经者，普劝念佛往生。开皇十二年命终，异香满室。及殡，祥云香气，遍诸聚落。</p>
<p>善导和尚<span>&nbsp;&nbsp;&nbsp; </span>唐善导，贞观中见西河绰禅师九品道场，喜曰：‘此真入佛之津要。’遂殚志精勤，昼夜礼诵。每入室，胡跪念佛，非力竭不休。虽寒冰时，或至流汗。出则为人演说净土，三十余年，未尝睡眠。好食送厨，粗恶自奉。所得衬施（＊衬施：对僧道的施舍。），写《弥陀经》十万卷，净土变相三百壁（＊变相：绘佛相及经文中故事的图画），从其化者甚众。有诵《弥陀经》十万遍，至五十万遍者；有念佛日课万声，至十万声者；得念佛三昧，往生西方者，不可胜记。其劝世偈曰：‘渐渐鸡皮鹤发，看看行步龙钟。假饶金玉满堂，难免衰残病苦。任汝千般快乐，无常终是到来。惟有径路修行，但念阿弥陀佛。’一日忽谓人曰：‘此身可厌，吾其西归。’乃登柳树而化。高宗知之，赐其寺额曰‘光明’。</p>
<p>康法师<span>&nbsp;&nbsp;&nbsp; </span>唐少康，缙云人，十五通《法华》、《楞严》。贞元中，见白马寺内文字放光，探之，乃善导和尚《西方化导文》也。因祝曰：‘若净土有缘，乞更放光。’祝讫，光明转炽。遂诣长安善导和尚影堂瞻礼，忽见遗像升空。后至新定，先化小儿念佛。初时，念佛一声者，与一文。继而能念十声者，与一文。年余，无少长贵贱皆知念佛。复于乌龙山，建净土道场，策励学者。后二十一年十月三日，嘱道俗曰：‘当于净土，起欣乐心；于阎浮提，起厌离心。’遂放异光数道而逝。</p>
<p>怀玉<span>&nbsp;&nbsp;&nbsp; </span>唐怀玉，台州人。布衣一食，常坐不卧。诵《弥陀经》三十万遍，日课佛五万声。天宝元年，见圣像满虚空中，一人持银台至，玉曰：‘吾一生精进，誓取金台，何为不尔？’银台遂隐，三七日后，擎台者复见。云师以精进，得升上品，宜趺坐以俟。越三日，异光满室，谓弟子曰：‘吾生净土矣。’含笑而逝。郡太守段公，作偈赞曰：‘吾师一念登初地，乐国笙歌两度来。惟有门前古槐树，枝低只为挂金台。’</p>
<p>道昂<span>&nbsp;&nbsp;&nbsp; </span>唐道昂，魏郡人，常讲《华严》、《地论》，劝人求生西方。后预知时至，订以八月辞世，人未之信也。至八月朔，无所患，问斋时至未，即升高座，炉香自发，引四众说菩萨戒。说讫，见天众缤纷，管弦嘹亮，告众曰：‘兜率陀天迎我。然天道乃生死根本，非吾素愿。吾本求生西方，此诚不知何以不遂。’俄而天乐隐没，但见西方香花伎乐，充塞虚空，旋绕顶上。大众仰观，遐迩惊叹。昂曰：‘净土相现，吾当逝矣。’言讫，香炉忽坠于手，即于高座而化。</p>
<p>僧炫<span>&nbsp;&nbsp;&nbsp; </span>唐僧炫，并州人。初念慈氏，期上生兜率。年九十，遇道绰禅师，得闻净土，始回心念佛，日礼千拜，一心无怠。后有疾，告弟子曰：‘阿弥陀佛，授我香衣。观音、势至，共垂宝手，吾其行矣。’言讫而逝。七日异香不散。时有启芳圆果二法师，目击其事，亦发勇猛，誓必生西。昼夜念佛不辍，忽见七宝池边，佛及大士坐宝台，二僧作礼。佛云：‘念我名者，皆生我国。’复见三道宝阶，其一白衣，一则道俗相半，其一唯僧也。皆至心念佛，得生彼土之人。后五日，忽闻钟声，两僧同时化去。</p>
<p>寿洪<span>&nbsp; </span>唐寿洪，汾阳人。一心念佛，求生安养。将亡，见兜率天童子来迎。洪曰：‘我期西往，不生天上。’即令众念佛，未几，洪曰：‘佛从西来。’言讫而化。</p>
<p>大行<span>&nbsp;&nbsp;&nbsp; </span>唐大行，居泰山，修普贤忏法三年，感大士现身。晚岁入藏陈愿，随手得《弥陀经》，昼夜诵持至三七日。睹琉璃地上，佛及大士现身。僖宗闻之，诏入内，赐号常精进菩萨。后一年，琉璃地复现，即日而终。异香经旬，肉身不坏。</p>
<p>明瞻<span>&nbsp;&nbsp;&nbsp; </span>唐明瞻，晚岁刻志安养，念佛不辍。或讥其迟暮，瞻曰：‘十念成功，犹得见佛。吾何虑乎？’后因疾，于兴善寺具斋，别道俗。时仆射房玄龄、杜如晦，皆与焉。日过午，整威仪念佛，遽曰：‘佛来矣，二大士亦至。’竦身合掌而化。</p>
<p>永明寿禅师<span>&nbsp;&nbsp;&nbsp; </span>吴越延寿，余杭人。初为县库吏，取库银到西湖，尽买生放之，法当死。闻将刑，大喜曰：‘此番虽死，吾必往西方。吾所放生，不知几千万万矣。’钱穆王特命赦为僧，赐名延寿。依四明翠岩师出家，参天台韶国师，发明心要。后住永明，专修净业，夜往别峰，行道念佛。旁人时闻天乐鸣空，忠懿王叹曰：‘自古求西方，未有如此专切者。’乃建西方香严殿，以成其志。开宝八年，二月二十六日晨起，焚香告众，趺坐而化。后有僧来自临川，经年绕其塔。人问之，曰：‘吾病入冥，见殿左供一僧像，冥王朝夕礼拜，密询其人，曰：“此杭州永明寿禅师也。凡死者必经此处，此师生西方上上品矣，王重其德，故礼敬耳。”’</p>
<p>志通<span>&nbsp;&nbsp;&nbsp; </span>石晋志通，凤翔人。因见智者大师净土仪式，不胜欣忭。自是不向西唾，不背西坐，专心念佛。后见白鹤孔雀，成行西下，又见莲花开合于前，乃云：‘白鹤孔雀，净土境也；莲花光相，受生处也。净土现矣。’乃起礼佛而终。阇维时（＊阇维：梵文译音，意为火化），有五色祥云，环覆火上，舍利鳞砌于身。</p>
<p>圆净常法师<span>&nbsp;&nbsp;&nbsp; </span>宋省常，钱塘人，七岁出家。淳化中，住南昭庆，慕庐山之风，乃刺血书《华严经·净行品》，回向西方。士大夫预会者，称净行弟子，而文正公王旦为之首，一时公卿牧伯，共百二十人，比丘千人。翰林苏易简，作《净行品序》，至谓：‘予当布发以承其足，剜肉以请其法，犹尚不辞，况陋文浅学，而有惜哉！’天禧四年正月十二日，端正念佛。有顷，厉然唱云：‘佛来也。’泊然而化。</p>
<p>净观<span>&nbsp;&nbsp;&nbsp; </span>宋净观，住嘉禾寂光庵，修净土忏法十余年，谓弟子曰：‘我过二十七日行矣。’至期二日前，见红莲花，次日又见黄莲花满室，有化童子坐花上，仙带结束。至第三日，入龛端坐，命众念佛，顷之脱去。</p>
<p>慈云忏主<span>&nbsp;&nbsp;&nbsp; </span>宋遵式，台州临海县人。学行高古，名冠两浙。专修净土，常行般舟三昧（＊般舟三昧：又名佛立三昧，意谓修此三昧的人，能见十方诸佛，立于其前。修的时候，不坐不卧，从早到晚，又由晚到明，不走即立，以九十日为一期，专念阿弥陀佛名号）。九十昼夜不睡眠，两足皮裂，呕血不已。梦观音以手指其口，注甘露灌之，觉身心清凉，疾遂愈。著《净土决疑行愿》，及《净土忏法》行世。净化之日，炷香礼佛，愿生安养，至晚坐脱，人见大星陨于灵鹫峰。</p>
<p>圆照本禅师<span>&nbsp;&nbsp;&nbsp; </span>宋宗本，常州无锡人。初参天衣怀禅师，念佛有省，后迁净慈，奉诏入东京，召对称旨。平居密修净业。雷峰法师，神游净土，见一花殊丽，问之，曰：‘待净慈本禅师耳。’又资福曦公，亦来礼足施金，问其故，曰：‘定中见金莲花，是待本公者。’又见莲花无数，内有萎者，曰：‘此退堕人也。’因问：‘本公留心禅学，何以净土标名？’答曰：‘虽在宗门，亦兼修净土耳。’后临终，安坐而逝。谥圆照禅师。</p>
<p>久法华<span>&nbsp;&nbsp;&nbsp; </span>宋可久，居明州，常诵《法华》，愿生净土，时号‘久法华’。元祐八年，年八十一，坐化。三日后复苏，谓人曰：‘吾见净土境，与经所言符合，莲花台上，皆标合生者名。见一金台，标成都府广教院勋公，一标明州孙十二郎，一标可久。一银台，标明州徐道姑。’言讫复化，五年徐道姑亡，异香满室。十二年孙十二郎亡，天乐迎空，皆如所言。莲花标名，人或疑其太著，然言于坐化复苏之后，而又皆悬记于数年之前，岂其犹不足信与？</p>
<p>截流大师<span>&nbsp;&nbsp;&nbsp; </span>师讳行策，明末宜兴蒋司农第八子。父鹿长先生，梦憨山大师入卧内，忽报杨夫人得一公子，即师也。年十八，父没，丧葬毕，即投武林箬庵和尚出家。后应虞山普仁院请，阐扬净土法门，每日六时念佛，自谓佛号万声，虽忙不缺。尝著莲藏一集，劝缁素。以康熙十九年七月九日辞世。坐化之刻，有远乡童子正当午食，忽投箸仆地，半日方苏。问之，乃云：‘此刻有截流和尚往生，土地命我擎幡送耳。’又有城南姓吴者，已亡数日，忽附其家幼童言之，亦谓亲见冥王跪送，是日冥府停刑一日。</p>
<p><span style="color:#333399">尼僧往生类<span lang="EN-US"></span></span></p>
<p>尼大明<span>&nbsp;&nbsp;&nbsp; </span>隋尼大明，每入室礼念，先著净衣，口含沉香，文帝后甚重之。将终之日，众闻沉香满室，俄而光明如云，隐隐向西而没。</p>
<p>尼净真<span>&nbsp;&nbsp;&nbsp; </span>唐尼净真，居长安积善寺，衲衣乞食，诵《金刚经》十万遍，一心念佛。语弟子曰：‘五月内，十度见佛，两度见宝莲花上童子戏，吾已得上品生。’言讫，跏趺而化，祥光满庵。</p>
<p>尼悟性<span>&nbsp;&nbsp;&nbsp; </span>唐尼悟性，居庐山念佛，虔愿往生，忽闻空中乐音，谓左右曰：‘吾已得中品生，见同志念佛精进者，皆有莲花待之，汝等各自努力。’言讫而逝。</p>
<p>尼能奉<span>&nbsp;&nbsp;&nbsp; </span>宋尼能奉，钱唐人。专修净业，尝梦佛光照身，及闻空中善言开慰，告其徒曰：‘吾往生时至。’少顷，闻奉念佛声甚厉，视之则合掌面西坐逝矣，异香满室，乐音西迈。</p>
<p>尼法藏<span>&nbsp;&nbsp;&nbsp; </span>宋尼法藏，居金陵，勤志念佛，不管外务，夜见佛菩萨来，光明照耀，合掌念佛而逝。</p>
<p>［按］莲大师曰：‘佛以姨母出家，叹正法由此而灭。使女人出家者，皆如上五人，正法其弥昌乎？而势有所不能，佛之悬记，非过矣。’</p>
<p><span style="color:#333399">王臣往生类<span lang="EN-US"></span></span></p>
<p>乌苌国王<span>&nbsp;&nbsp;&nbsp; </span>乌苌国王，万机之暇，雅好佛法。尝谓侍臣曰：‘朕为国王，虽享福乐，不免无常。闻西方阿弥陀佛国，可以栖神，朕当发愿，求生彼国。’于是六时行道念佛，每供佛饭僧，王及夫人，躬自行膳，三十年不废。临崩，容色愉悦，共见化佛来迎，祥瑞不一。</p>
<p>宋世子<span>&nbsp;&nbsp;&nbsp; </span>宋魏世子，父子三人，与一郡主，俱修西方，惟妻不修。后郡主早夭，死七日复生，谓其母曰：‘儿见西方七宝池中，吾父及兄，三人皆有莲花，后当生彼。惟母独无，是以暂归相报，愿母及早念佛。’言讫，复瞑目逝。其母由是顿发信心，念佛不倦，以后相继坐脱，临终皆有瑞应。</p>
<p>刘遗民参军<span>&nbsp;&nbsp;&nbsp; </span>晋刘遗民，彭城人，楚元王之后。少孤，事母以孝闻。初为府参军，即隐去。谢安、刘裕交荐不就，入庐山，预远公莲社，专志念佛，积久弗懈。尝于定中，见佛光照地，皆作金色。居十五年，见阿弥陀佛玉毫光照，垂手慰接。刘拜恳曰：‘安得如来手摩我头，衣覆我体？’俄而佛如言慰之。一夕，又梦如来项有圆光，胸有卍字，指池中八功德水，令饮之，刘饮而甘美，觉来异香发于毛孔，乃告众曰：‘净土缘至矣。’焚香对像祝曰：‘我以释迦如来遗教，知有阿弥陀佛，以香先供释迦如来，次供阿弥陀佛，及《妙法华经》。愿一切有情，俱生净土。’言讫，合掌面西而逝。</p>
<p>马子云县尉<span>&nbsp;&nbsp;&nbsp; </span>唐马子云，举教廉，为泾邑尉。押租赴京，遭风舟溺，被系，乃专心念佛五年，遇赦，入南陵山寺隐居。一日谓人曰：‘吾一生精勤念佛，今净业已成，行将往生矣。’明日沐浴整衣，端坐合掌，异香满户。喜曰：‘佛来迎吾。’言已而化。</p>
<p>张迪助教<span>&nbsp;&nbsp;&nbsp; </span>宋张迪，钱塘人。官助教，从圆净律师，受菩萨戒。咨问净业法门，笃志修持，誓生安养。每念佛时，勇猛扬声，至失声犹不已。一日谓圆净曰：‘定中见白色频伽鸟，翔舞于前。’又三年，西向端坐，念佛而化。</p>
<p>王龙舒进士<span>&nbsp;&nbsp;&nbsp; </span>宋王日休，龙舒人。端净简洁，博极经史。一日捐之，曰：‘是皆业习，非究竟法，吾其为西方之归。’自是精进念佛。年六十，布衣蔬食，日课千拜，夜分乃寝。作《净土文》劝世。将卒三日前，遍别知识，至期读书罢，如常礼念，忽厉声称阿弥陀佛，唱言：‘佛来迎吾！’屹然立化。邦人有梦二童子，引公西行者，于是家家画像，供之如神云。</p>
<p>葛繁大夫<span>&nbsp;&nbsp;&nbsp; </span>宋葛繁，澄江人。少登科第，官至朝散。凡公署私居，必营净室、设佛像。尝入室礼诵，舍利从空而下。平时以净业普劝道俗，多服其化。有僧定中神游净土，见繁在焉。后无疾，面西端坐而化。</p>
<p>杨无为提刑<span>&nbsp;&nbsp;&nbsp; </span>宋杨杰，无为州人，号无为子。少年登科，官尚书主客郎，提点两浙刑狱。尊崇佛法，明悟禅宗，谓众生根有利钝，唯有西方净土，易知易行。尝作《天台十疑论序》、《净土决疑集序》，阐扬修净法门。晚年绘丈六弥陀像，随行供养。感佛来迎，端坐而化。</p>
<p>文彦博潞公<span>&nbsp;&nbsp;&nbsp; </span>宋文彦博崇信三宝，专修净业。居京师时，与净严法师结社念佛。尝劝万人，当时士大夫曾有偈赠之曰：‘知君胆气大如天，愿结西方十万缘。不为一身求活计，大家齐上渡头船。’临终无疾，安然念佛而化。</p>
<p>钟离少师<span>&nbsp;&nbsp;&nbsp; </span>宋钟离瑾，提刑浙西日，遇慈云忏主，遂笃信净土。后知开封，出则尽瘁国事，入则不寐念佛。忽夜促家人起，索浴更衣坐逝。举家见瑾乘青莲花，仙乐迎引西去。</p>
<p>钱象祖郡守<span>&nbsp;&nbsp;&nbsp; </span>宋钱象祖，号止庵。守金陵日，公事外，唯念佛不辍。尝于乡州，建接待庵院十余处，皆以净土极乐等名之。自左相辞归，益专心于净业。嘉定四年二月，有微疾，索笔书偈，趺坐而化。后有人梦公生西为慈济菩萨。</p>
<p>王敏仲侍郎<span>&nbsp;&nbsp;&nbsp; </span>宋王古，字敏仲，官礼部侍郎。慈仁爱物，七世不杀，深契禅宗，又栖心净土。著《直指净土决疑集》三卷，普劝念佛，行住坐卧，唯以念佛作观为事，数珠未尝去手。后安坐念佛，沐浴更衣而脱。有僧神游净土，见古与葛繁同在，往生益有征矣。</p>
<p><span style="color:#333399">居士往生类<span lang="EN-US"></span></span></p>
<p>周续之<span>&nbsp;&nbsp;&nbsp; </span>晋周续之，雁门人。十二通五经五纬，号‘十经童子’。公卿交辟，皆不就。事庐山远法师，预莲社。文帝践祚（＊践祚：皇帝即位），召对辨析，帝大悦，时称通隐先生。后居钟山，专心念佛，愈老愈笃。一日向空云：‘佛来迎我。’合掌而逝。</p>
<p>宋满<span>&nbsp;&nbsp;&nbsp; </span>隋宋满，常州人。计豆念佛，积三十石。开皇八年九月，饭僧毕，坐逝。人见天花，并闻异香，满乘空西去。</p>
<p>郑牧卿<span>&nbsp;&nbsp;&nbsp; </span>唐郑牧卿，举家念佛，开元中病笃，有劝进鱼肉者，严拒不许。手执香炉，愿求往生，忽异香充蔚，寂然而逝。尚书苏颋，其舅也，梦宝池莲开，牧卿坐其上。</p>
<p>元子才<span>&nbsp;&nbsp;&nbsp; </span>唐元子才，居润州观音寺，通《弥陀经》，念佛。忽小疾，闻空中香气乐音，似有人言：‘粗乐已过，细乐续来，君当行矣。’念佛而化，异香数日不散。</p>
<p>孙良<span>&nbsp;&nbsp;&nbsp; </span>宋孙良，钱塘人。隐居阅大藏，尤得《华严》之旨。依大智律师，受菩萨戒，日诵佛万声，二十年弗辍。忽命家人请僧念佛，以助往生。僧集，念佛方半晌，望空合掌云：‘佛及菩萨，已荷降临。’退坐而化。</p>
<p>王阗<span>&nbsp;&nbsp;&nbsp; </span>宋王阗，四明人，号无功叟。凡禅林宗旨，天台教门，无不洞达。著《净土自信录》，晚年专心念佛，西向坐化。异香芬郁，焚龛时，获舍利如菽者百八粒。</p>
<p>孙忠<span>&nbsp;&nbsp;&nbsp; </span>宋孙忠，四明人。早慕西方，筑庵念佛。后因病，请僧百人念佛，忽仰空合掌，手结双印，怡然而化。合城闻天乐异香，渐向西没。二子亦专心念佛，相继坐化。</p>
<p>沈铨<span>&nbsp;&nbsp;&nbsp; </span>宋沈铨，家钱塘，同妻施氏，专修净土。平时诸善，悉用回向。后与妻先后命终，皆感化佛来迎，天乐彻耳之瑞。</p>
<p>唐世良<span>&nbsp;&nbsp;&nbsp; </span>宋唐世良，会稽人，持戒念佛，诵《弥陀经》十万遍。一日忽曰：‘佛来迎我。’言讫作礼，即便命终。有人在道味山，梦西有异光，幡华天乐，空中声云：‘唐世良已归净土。’</p>
<p>陆俊<span>&nbsp;&nbsp;&nbsp; </span>宋陆俊，钱塘人。少事公门，久之弃去，以净土为业。每对佛忏悔，垂泪交颐。临终请圆净律师，开示西方，讽《观经》至‘上品’，净曰：‘可以行矣。’俊曰：‘众圣未齐，姑待之。’少顷，忽起就竹床，面西端坐而逝。</p>
<p>吴子章<span>&nbsp;&nbsp;&nbsp; </span>元吴子章，苏州人。世业医，与兄子才，同参云屋和尚，精勤念佛，合门奉法。至正间，无疾合掌称佛名，安然脱化。</p>
<p>莲花太公<span>&nbsp;&nbsp;&nbsp; </span>明莲花太公者，越人。一生拙朴，唯昼夜念佛不绝，命终后，棺上忽生莲花一枝，亲里惊叹，以是知其必往生云。</p>
<p>华居士<span>&nbsp;&nbsp;&nbsp; </span>明华某，江干人。醇朴无伪，但知求生西方。中年，以家业托子，独处一室，不涉世事，朝暮唯孜孜念佛。后将卒，自知时至，更衣整冠，别众而逝。</p>
<p>吴居士<span>&nbsp;&nbsp;&nbsp; </span>吴毛，青阳吴六房家人。持戒修善，念佛不辍。顺治初年，值左氏兵渡江，举家避出，独吴毛代主守宅，被贼七枪而死。少顷，其弟来看，又复苏曰：‘吾有宿业，当受猪身七次，以斋戒力，将七枪散其怨，从此径生西方矣。’后其主恍惚见空际有一神人，前后幢幡，尊严无比，曰：‘吾即吴毛也。缘到天界，偶过此耳。’言讫不见，主为画其像而敬礼焉。</p>
<p>周益生<span>&nbsp;&nbsp;&nbsp; </span>周益生，昆山世族也。住后市桥，业医，不与贫人计利，病者招之辄往。日间唯念佛不绝，一意求生西方。康熙乙巳间，年已望七，忽欲辞世，谓家人曰：‘取笔砚来，吾欲书偈而往。’书毕，遂怡然念佛而化。</p>
<p>沈承先<span>&nbsp;&nbsp;&nbsp; </span>昆山沈承先，住宣化坊，以木作为业。年七十余，持斋念佛，专修净土，手不停斧斤，而佛声亦不绝口。康熙十年三月，预知时至，三日前，遍别亲族道友，谓：‘吾当往生西方，此后不复相见’。告子媳曰：‘吾明日十五将往生矣。’明晨浴毕更衣，向西端坐，取一净几置前，凭而念佛，焚香趺坐而逝。</p>
<p>王孟邻<span>&nbsp;&nbsp;&nbsp; </span>王孟邻，昆山儒家子也，一生授徒，诚实无伪。生一子，号湘臣，事亲甚孝。孟邻日间惟以念佛为事。康熙四十一年，已七旬外。初冬，有微疾，余于十一月初旬问之，孟邻曰：‘十七，世俗所谓弥陀圣诞也，予于是日行矣。’余曰：‘届期，某当来送先生。’至十七，清晨往候，虽卧病，神色怡然。余曰：‘先生当发菩提心。经云：“修行不发菩提心，譬如耕田不下种”。’因以四弘誓愿，与之细论，孟邻首肯。余曰：‘某暂别，少停再来。’因密嘱其子湘臣曰：‘尊人倘谢世缘，切莫呼唤啼哭。’迨饭后，复往，孟邻已念佛脱化矣。　孟邻族中，有贞生者，余内戚也。其父彦敷，为昆庠善友，崇奉三宝。贞生美少年，能书，多习气，不甚信奉。一日得病，见有长大黑鬼，谓是前世怨仇，贞生怖甚，遂勇猛念佛，求生西方。念佛稍懈，鬼形遂现。临没时，气竭力尽，其声渐低，隐隐向西去，据理断之，虽无异香天乐，必定生于安养。</p>
<p>苏岐山<span>&nbsp;&nbsp;&nbsp; </span>昆山苏岐山，名起凤，幼年矢志宗乘，遍参知识，有所悟入。一生戒杀，虫蚁不伤。晚年笃修净土，四威仪中，未尝间断。康熙己卯，年已八十，时值严寒，拥被而坐，十一月廿六日午间，谓其孙甸方曰：‘净土之缘熟矣，三日前，即见佛来。吾不欲显言耳，今夜子时，吾当往生矣。’更余披衣而起，焚香燃烛，端坐向西，命家中亦各念佛以助往生。将及三更，声音渐低，寂然而化。</p>
<p>吴敬山<span>&nbsp;&nbsp;&nbsp; </span>吴敬山与苏岐山，居同里，为莲社友，年逾七十，发愿参学。善友苏甸方以其年老，劝其专修西方，可以一生成就。吴信之，昼夜念佛不辍。未及一载，吴之至戚来，谓甸方曰：‘今早敬山，见护法神现，接引往生。临行时安然坐脱，特嘱我致谢，是以来耳。’</p>
<p>王君荣<span>&nbsp;&nbsp;&nbsp; </span>太仓王君荣，自幼持戒参学，见地超卓。后修净土，日课佛号万声，寒暑无间。康熙五十六年八月初二日，预知时至，请净名庵乾行长老至，欲令开示，兼作证明。日方午，干师曰：‘归期盍于后日。’王曰：‘吾已决定今日矣。’索笔作偈后，命其女备好龛，遂合掌念佛而逝。女抱以入龛，力不能胜，因默祷之，忽然轻举。世寿八十有一。</p>
<p><span style="color:#333399">童子往生类<span lang="EN-US"></span></span></p>
<p>二沙弥<span>&nbsp;&nbsp;&nbsp; </span>隋汶州二沙弥，同志念佛。长者忽亡，至净土见佛，白言：‘有小沙弥同修，可得生否？’佛言：‘由彼劝汝，汝方发心，汝今可归，益修净业，三年之后，当同来此。’至期二人俱见佛来，大地震动，天花飘舞，二僧同化。</p>
<p>童子愿往<span>&nbsp;&nbsp;&nbsp; </span>唐惟岸师，修净土忏法，精勤不倦。见观音势至二菩萨，现于空中，岸喜，欲觅画工图之。忽有二人，自言能画，画毕不见。岸乃告众弟子曰：‘吾今往生，谁偕行者？’有童子愿往，岸令归辞父母，父母谓是戏言，不之信。顷之，沐浴更衣，先行坐化。岸因索笔作赞，书赞毕，亦兀然坐逝。</p>
<p>师赞 <span>&nbsp;&nbsp;&nbsp;</span>宋师赞，雍州人。为僧童，年十四，念佛不绝。忽遇疾暴亡，俄而复苏，谓师及父母曰：‘阿弥陀佛在此，当随行。’邻人见空中宝台，五色异光，向西而没。</p>
<p>何昙迹<span>&nbsp;&nbsp;&nbsp; </span>元何昙迹，年十八，持菩萨戒，终日念佛。一日四鼓即起，人云太早。答云：‘吾见金相淩空，幡花来迎耳。’遂坐脱。</p>
<p>吴某<span>&nbsp;&nbsp;&nbsp; </span>吴某，浙人，祖父俱庠生。顺治元年，大兵围城，父母失散。吴被掠，送张将官标下服役，时方十三，自叹吾本儒家子，今下贱若此，必是宿业。遂于佛前立誓，持斋念佛，日诵《金刚经》一遍，回向生西。年十六，本官发粮充丁，即将粮银，买香供佛，跪诵阿弥陀圣号。至丁酉年十月廿二，忽告本官，欲往西方。本官不信，诃为妖言。次日，又到提督前乞假，提督怒，批送本官捆打十五，毫无怨言。又向各营作别，自限十一月初一日归西。是日五更，沐浴焚香，拜佛毕，仍至本官船上叩辞。本官大怒，差兵随至焚身之所，见其西向三拜，端坐说偈。偈毕，自吐三昧火出，焚化其躯。合营官长，皆遥望罗拜，本官合门斋戒。赞曰：‘身披铁甲，足步金莲，愿诸将士，各著一鞭。’</p>
<p><span style="color:#333399">妇女往生类<span lang="EN-US"></span></span></p>
<p>隋皇后<span>&nbsp;&nbsp;&nbsp; </span>隋文帝后独孤氏，虽处王宫，深厌女质，常念阿弥陀佛，求生净土。八月甲子，辞世之日，异香满室，一切音乐，自然震响。帝问阇提斯那，是何祥瑞，答曰：‘皇后专修净业，得生其国，故有斯瑞。’</p>
<p>温静文妻<span>&nbsp;&nbsp;&nbsp; </span>唐温静文妻，并州人。久患在床，夫劝以念佛，乃至心称念者一年。一日忽见净土圣境，告其夫曰：‘吾已见佛，后月当去。并嘱父母，亦生西方。’言讫，吉祥善逝。</p>
<p>李氏<span>&nbsp;&nbsp;&nbsp; </span>宋胡门李氏，上虞人。夫丧后，日夜高声念佛，及诵《弥陀经》，十余年不替。一日见僧覆以绯盖，曰：‘汝十五日子时往生’。问师何人，曰：‘是汝所念者。’李乃遍别姻亲，端坐而逝。众见异样光明照耀夺目，七日焚化，六根不坏，舍利不可数计。次日焚化处，生一花，状如白罂粟。</p>
<p>郑氏<span>&nbsp;&nbsp;&nbsp; </span>宋郑氏，钱塘人。日课《观音经》，念佛不辍。后病中索浴，浴毕，向西坐，问家人：‘闻磬声乎？佛与菩萨且至’。已而喜曰：‘佛菩萨皆至矣。’合掌而化。</p>
<p>王氏夫人<span>&nbsp;&nbsp;&nbsp; </span>宋荆王夫人王氏，专修净业，晓夕勤至。给侍之人，无不则效。惟一妾懈慢，夫人责之，遂悔悟精进。忽无疾而逝，后致梦他妾云：‘蒙夫人诲，已生安养。’夫人未信也。未几，梦与妾同游宝池，见一花天衣飘扬，题曰杨杰，一花朝服而坐，题曰马圩。复见金台，光明晃耀。妾指曰：‘此夫人生处也。’既觉，弥加精进，年八十一，庆诞之晨，左右方献寿仪，而夫人手秉香烛，向观音大士前立化矣。</p>
<p>陆氏宜人<span>&nbsp;&nbsp;&nbsp; </span>宋宜人陆氏，朝请王玙妻也。常诵《法华》，笃意净土，每一礼忏，必念佛万声，如是者三十年。一日忽闻天鼓自鸣，人方惊异，即面西端坐，双手结印而逝。</p>
<p>龚氏<span>&nbsp;&nbsp;&nbsp; </span>宋钱塘龚氏，昼夜念佛，诵《弥陀经》。后有疾，请亨律师指示，陈说未终，端坐而化。老妾于氏，亦念佛不辍。一夕梦龚氏告云：‘我已生净土，汝七日当生。’至期果无疾而逝。</p>
<p>项氏<span>&nbsp;&nbsp;&nbsp; </span>宋项氏，名妙智，寡居，有二女，悉令为尼，精勤念佛。终时异香满室，西向结印，微笑而脱。</p>
<p>裴氏女<span>&nbsp;&nbsp;&nbsp; </span>宋汾阳裴氏女，专志念佛，寒暑无间。报尽日，索火焚香，言‘佛以莲台迎我，我当往生。’已而天花飞坠，安坐而终。</p>
<p>沈氏<span>&nbsp;&nbsp;&nbsp; </span>宋沈氏，自幼茹斋念佛，归章氏（＊归：旧时称女子出嫁为‘归’），济人冻馁。因小恙，念佛尤力。忽见菩萨诸天圣众，普现目前，即日吉祥善逝。</p>
<p>孙氏<span>&nbsp;&nbsp;&nbsp; </span>宋四明孙氏，寡居念佛，三十年不懈。后微疾，梦同八僧礼忏。既觉，沐浴更衣，请僧礼忏，于大众前，端坐诵经，至一心不乱。左手结印而逝，远近皆闻空中乐音。</p>
<p>楼氏<span>&nbsp;&nbsp;&nbsp; </span>宋楼氏慧静，适寺簿周元卿（＊适：女子出嫁）。尝披玩《传灯》，发明见地。尤以净土为指归，念佛不辍。晚年有疾，忽见莲花紫色，化佛无数，异香满庭。语家人，急助我念佛，俄顷坐逝。</p>
<p>秦氏<span>&nbsp;&nbsp;&nbsp; </span>宋秦氏净坚，厌恶女身，与夫各处，精持斋戒。阅《华严》、《法华》、《光明》、《般若经》，无虚日。晨昏修弥陀忏，礼佛千拜。久之，见有光明入室，面西安坐而终。</p>
<p>梁氏女<span>&nbsp;&nbsp;&nbsp; </span>宋梁氏女，居汾阳，两目俱盲，遇沙门劝令念佛。越三年，双目开明。后忽见佛菩萨幡盖来迎，即日坐脱。</p>
<p>蒋氏<span>&nbsp;&nbsp;&nbsp; </span>兴化蒋氏，年四十岁，夫亡，葬毕，向子泣曰：‘无常到来，莫能替代。譬如我今亦死，汝亦无奈。从今以后，我发心持斋念佛，不管闲事矣。’子顺母命，宅旁盖一茅舍，禁足念佛，寒暑无闻，经历五载。至顺治庚子年，五月二十日，忽向子云：‘可买木作龛，吾于二十三日午时，西方去矣。’遂往邻家辞别。届期，念佛而逝。自放三昧火，以焚其龛。</p>
<p>贺氏<span>&nbsp;&nbsp;&nbsp; </span>毗陵贺氏，善士潘向高之室也。向高雅好佛，贺与夫同修净业，日诵《金刚经》。晨夕，则礼拜念佛，回向西方。康熙庚申七月，有疾，预期二十九日午刻辞世。届期，子女毕集，又请诸善友至，齐声念佛，合掌而逝。</p>
<p>陆氏<span>&nbsp;&nbsp;&nbsp; </span>太仓陆氏，大西关外张季思妻也。年十七，即长斋念佛，且诵《金刚经》、《大悲咒》，回向西方。见杀物命者，即发愿救度。康熙四十二年九月，空中见舆舟往西，其肩舆运舟者皆僧。不三日，安然念佛而逝，时为九月廿六。</p>
<p><span style="color:#333399">恶人往生类<span lang="EN-US"></span></span></p>
<p>张善和<span>&nbsp;&nbsp;&nbsp; </span>唐张善和，杀牛为业。临终见群牛，作人语索命，于是大怖，唤其妻云：‘速延僧为我忏悔。’僧至谕之曰：‘《观经》中说：临终恶相现者，至心念佛，即得往生。’和云：‘地狱至急，不暇取香炉矣。’即以右手擎火，左手拈香，面西专切念佛，未满十声，自言‘佛来迎我’，即化去。</p>
<p>莹珂<span>&nbsp;&nbsp;&nbsp; </span>宋莹珂，虽经出家，不忌酒肉。自念我为僧人，如此作事，将来堕落奈何？令同住取《往生传》读之，每读一传，辄一首肯，乃向西而坐，绝食念佛。越三日，梦佛告曰：‘汝寿尚有十年，当自勉。’珂白佛言：‘阎浮浊恶，易失正念，所愿早生安养，奉事众圣’。佛言：‘如是，后三日当迎汝。’至期，请众诵《弥陀经》，乃曰：‘佛及大众俱至。’寂然而化。</p>
<p>仲明<span>&nbsp;&nbsp;&nbsp; </span>宋仲明，居山阴报恩寺，素无戒检。因感疾，谓同学道宁曰：‘我今心识散乱，何药可治？’宁教以随息念佛，明如所教至心持念。至七日，力已困惫，宁又令想目前佛像，久之，忽见二菩萨，次复见佛，瞑目而逝。</p>
<p>恶人往生，须念佛之心，百倍勇猛，方能十念成功，不然，稍一泛缓，失足三途矣。</p>
<p><span style="color:#333399">恶趣往生类<span lang="EN-US"></span></span></p>
<p>龙子<span>&nbsp;&nbsp;&nbsp; </span>《菩萨处胎经》云：‘有一龙子，谓金翅鸟曰：“我自受龙身，未曾杀生，触挠水性，寿终之后，当生阿弥陀佛国。”’</p>
<p>鹦鹉<span>&nbsp;&nbsp;&nbsp; </span>唐贞元中，河东裴氏畜一鹦鹉，常念佛，过午不食，临终十念，气绝。火化之，得舍利十余粒，炯然耀目。僧慧观者，建塔以旌之。成都尹韦皋为之记。</p>
<p>鸲鹆<span>&nbsp;&nbsp;&nbsp; </span>宋黄岩正等寺观公，畜一鸲鹆，能言。常念佛不辍。一日立化笼上，穴土葬之。未几，舌端出紫莲花一朵。</p>
<p>又<span>&nbsp;&nbsp;&nbsp; </span>潭州有人养一鸲鹆，常念佛。既毙，以棺葬之。忽生莲花一朵，发其根，乃自其口中出。</p>
<p>莲大师曰：‘鹦鹉、鸲鹆，人教以念佛，盖常事耳。今胡不见往生。噫，譬诸世人，均闻念佛之教，有信心念者，有轻心念者。是以念佛人多，往生人少。彼鹦鹉鸲鹆，何独不然乎？’</p>
<p><span style="color:#333399">附：胜莲罗居士传<span lang="EN-US"></span></span></p>
<p>胜莲居士者，娄东罗子允枚也。初号无偏居士，曷以复称胜莲也？康熙四十年秋，允枚病且革，将作偈辞世，忽闻空中语曰：‘胜莲居士，尚余寿一纪，偈可无作。’自此顿痊，亲戚咸异之，以故群目为胜莲居士也。居士处胎时，父梦有僧来寄居，厥明遂产。早知具夙根，年四五岁，犹忆前世父母容貌里居。一日绕柱走，头晕仆地，母挞之，哭而寝，醒而遂不复忆。乃知史称羊叔子、董青建、苏东坡，已事诚不妄。就傅后，不事游戏，无少年童子习。既而学日益进，咸拟为科第中人。而父席之，以其多病，怜爱之，不令应试。居士善体亲心，虽从事诗书，不求闻达，惟手一编以自娱。所著有《黄叶草》，以心性宗旨，发为李杜文章。由其少时留心导引之术，继参檗严老人，透彻宗门一著故也。席之中年后，居士即仔肩门户，不以家务累亲，尽劳尽养，没齿不衰，君子莫不贤之。五十二年秋，居士复病，屈指一纪之数已满。人方忧之，居士绝不介意。先是，州中修净业者少，居士倡莲社三四处，自是人多念佛。一日梦人告曰：‘汝劝人修净，厥功甚大，寿犹未尽，今且勿来。’疾复顿愈，由是人益异之。居士性慈乐善，凡放生、育婴、赈饥诸善事，无不领袖乐助，实心举行。康熙已丑，道殣相望。当事知其贤且能，聘以襄事，于是大中丞于公，给匾示奖，居士却之，不得。乙未冬，有同里二人，从居士贷百金，质以与之，其人欲往崇川收花，舟至天妃宫，视银已失。同舟七人皆返，将拟赴官庭鞠，居士恻然曰：‘到官必夹讯，此极刑也。盗者犹可，如未盗何？且七人中尚有嘉兴二客，如此严寒羁禁，谁为送食？必有因而陨命者。’于是遂许贷者以勿偿，而寝其事。其他立心制行，类多若此。今岁端阳，居士见余往晤，大喜曰：‘某欲著《西归直指》，劝修净业，非先生之笔不能，幸为我速成，以光梨枣。’余诺之，乃遍采净土经书，并附以鄙意，编作四卷，至六月十四日告竣。望后，赍书到娄，而居士已于书成之刻，端然坐脱矣。居士之西归矣，于六月初二日，即遍别亲友，订初六午刻辞世，处分后事甚悉，复嘱其子，刊行《西归直指》一书。至期，沐浴端坐，说偈而逝。已阅逾时，而眷属号泣，呼唤不已。忽然开目曰：‘奈何累我更迟七日耶？’十四日黎明，复曰：‘今日吾必行矣。’是日有乾行长老，暨道友数人，各称佛号，以助其西归。至辰刻，忽耸身曰：‘大士来矣。’遂合掌向西，念佛而脱。嗟乎！世人万事皆可伪为，独死生不可伪为，居士临行之际，如此安详，岂一朝一夕之故哉！居士有子一人，曰兆址，原配媳沈，继配媳朱，皆贤孝。孙三人，已翩翩露头角。<span>&nbsp;&nbsp;&nbsp; </span>附《辞世偈》：‘七十一年，拖著皮袋。今日撇下，何等自在！’</p>
<p align="right" style="text-align:right;text-indent:24.0pt;word-break:break-all">玉峰年家眷同社弟周梦颜顿首拜撰<span>&nbsp; </span></p>
<p>西归直指卷四终</p>
<p><a name="a05"></a><span style="color:#333399">省庵法师劝发菩提心文（附）<span lang="EN-US"></span></span></p>
<p>不肖愚下凡夫僧实贤，泣血稽颡，哀告现前大众，及当世净信男女等，惟愿慈悲，少加听察。尝闻入道要门，发心为首；修行急务，立愿居先。愿立则众生可度，心发则佛道堪成。苟不发广大心，立坚固愿，则纵经尘劫，依然还在轮回；虽有修行，总是徒劳辛苦。故华严经云：‘忘失菩提心，修诸善法，是名魔业’。忘失尚尔，况未发乎？故知欲学如来乘，必先具发菩萨愿，不可缓也。然心愿差别，其相乃多；若不指陈，如何趋向？今为大众略而言之。相有其八：所谓邪正真伪大小偏圆是也。云何名为邪正真伪大小偏圆耶？</p>
<p>世有行人，一向修行，不究自心，但知外务。或求利养，或好名闻，或贪现世欲乐，或望未来果报。如是发心，名之为邪。</p>
<p>既不求利养名闻，又不贪欲乐果报，唯为生死，为菩提。如是发心，名之为正。</p>
<p>念念上求佛道，心心下化众生。闻佛道长远，不生退怯；观众生难度，不生厌倦。如登万仞之山，必穷其顶；如上九层之塔，必造其颠。如是发心，名之为真。</p>
<p>有罪不忏，有过不除，内浊外清，始勤终怠。虽有好心，多为名利之所夹杂；虽有善法，复为罪业之所染污。如是发心，名之为伪。</p>
<p>众生界尽，我愿方尽；菩提道成，我愿方成。如是发心，名之为大。</p>
<p>观三界如牢狱，视生死如怨家；但期自度，不欲度人。如是发心，名之为小。</p>
<p>若于心外见有众生，及以佛道，愿度愿成；功勋不忘，知见不泯。如是发心，名之为偏。</p>
<p>若知自性是众生，故愿度脱。自性是佛道，故愿成就。不见一法，离心别有。；以虚空之心，发虚空之愿，行虚空之行，证虚空之果，亦无虚空之相可得。如是发心，名之为圆。</p>
<p>知此八种差别，则知审察；知审察，则知去取；知去取，则可发心。云何审察？谓我所发心，于此八中，为邪为正？为真为伪？为大为小？为偏为圆？云何去取？所谓去邪、去伪、去小、去偏，取正、取真、取大、取圆。如此发心，方得名为真正发菩提心也。</p>
<p>此菩提心，诸善中王；必有因缘，方得发起。今言因缘，略有十种。何等为十？一者念佛重恩故，二者念父母恩故，三者念师长恩故，四者念施主恩故，五者念众生恩故，六者念生死苦故，七者尊重己灵故，八者忏悔业障故，九者求生净土故，十者为令正法得久住故。</p>
<p>云何念佛重恩？谓我释迦如来，最初发心，为我等故，行菩萨道，经无量劫，备受诸苦。我造业时，佛则哀怜，方便教化，而我愚痴，不知信受。我堕地狱，佛复悲痛，欲代我苦，而我业重，不能救拔。我生人道，佛以方便，令种善根，世世生生，随逐于我，心无暂舍。佛初出世，我尚沉沦，今得人身，佛已灭度。何罪而生末法？何福而预出家？何障而不见金身？何幸而躬逢舍利？如是思惟，向使不种善根，何以得闻佛法？不闻佛法，焉知常受佛恩？此恩此德，丘山难喻。自非发广大心，行菩萨道，建立佛法，救度众生，纵使粉身碎骨，岂能酬答？是为发菩提心第一因缘也。</p>
<p>云何念父母恩？哀哀父母，生我劬劳。十月三年，怀胎乳哺；推干去湿，咽苦吐甘，才得成人。指望绍继门风，供承祭祀。今我等既已出家，滥称释子，忝号沙门。甘旨不供，祭扫不给；生不能养其口体，死不能导其神灵。于世间则为大损，于出世又无实益。两途既失，重罪难逃。如是思惟，惟有百劫千生，常行佛道；十方三世，普度众生。则不惟一生父母，生生父母，俱蒙拔济。不惟一人父母，人人父母，尽可超升。是为发菩提心第二因缘也。</p>
<p>云何念师长恩？父母虽能生育我身，若无世间师长，则不知礼义；若无出世师长，则不解佛法。不知礼义，则同于异类；不解佛法，则何异俗人？今我等粗知礼义，略解佛法，袈裟被体，戒品沾身。此之重恩，从师长得。若求小果，仅能自利；今为大乘，普愿利人，则世出世间二种师长，俱蒙利益。是为发菩提心第三因缘也。</p>
<p>云何念施主恩？谓我等今者，日用所资，并非己有。二时粥饭，四季衣裳，疾病所需，身口所费，此皆出自他力，将为我用。彼则竭力躬耕，尚难糊口；我则安坐受食，犹不称心。彼则纺织不已，犹自艰难；我则安服有余，宁知爱惜？彼则荜门蓬户，扰攘终身；我则广宇闲庭，悠游卒岁。以彼劳而供我逸，于心安乎？将他利而润己身，于理顺乎？自非悲智双运，福慧二严，檀信沾恩，众生受赐，则粒米寸丝，酬偿有分，恶报难逃。是为发菩提心第四因缘也。</p>
<p>云何念众生恩？谓我与众生，从旷劫来，世世生生，互为父母，彼此有恩。今虽隔世昏迷，互不相识，以理推之，岂无报效？今之披毛带角，安知非昔为其子乎？今之蠕动蜎飞，安知不曾为我父乎？每见幼离父母，长而容貌都忘，何况宿世亲缘，今则张王难记。彼其号呼于地狱之下，宛转于饿鬼之中，苦痛谁知？饥虚安诉？我虽不见不闻，彼必求拯求济。非经不能陈此事，非佛不能道此言，彼邪见人，何足以知此？是故菩萨观于蝼蚁，皆是过去父母，未来诸佛，常思利益，念报其恩。是为发菩提心第五因缘也。</p>
<p>云何念生死苦？谓我与众生，从旷劫来，常在生死，未得解脱。人间天上，此界他方，出没万端，升沈片刻。俄焉而天，俄焉而人，俄焉而地狱、畜生、饿鬼。黑门朝出而暮还，铁窟暂离而又入。登刀山也，则举体无完肤；攀剑树也，则方寸皆割裂。热铁不除饥，吞之则肝肠尽烂；烊铜难疗渴，饮之则骨肉都糜。利锯解之，则断而复续；巧风吹之，则死已还生。猛火城中，忍听叫嗥之惨；煎熬盘里，但闻苦痛之声。冰冻始凝，则状似青莲蕊结；血肉既裂，则身如红藕华开。一夜死生，地下每经万遍；一朝苦痛，人间已过百年。频烦狱卒疲劳，谁信阎翁教诫？受时知苦，虽悔恨以何追？脱已还忘，其作业也如故。鞭驴出血，谁知吾母之悲？牵豕就屠，焉识乃翁之痛？食其子而不知，文王尚尔；啖其亲而未识，凡类皆然。当年恩爱，今作怨家；昔日寇仇，今成骨肉。昔为母而今为妇，旧是翁而新作夫。宿命知之，则可羞可耻；天眼视之，则可笑可怜。粪秽丛中，十月包藏难过；脓血道里，一时倒下可怜。少也何知，东西莫辨；长而有识，贪欲便生。须臾而老病相寻，迅速而无常又至。风火交煎，神识于中溃乱；精血既竭，皮肉自外干枯。无一毛而不被针钻，有一窍而皆从刀割。龟之将烹，其脱壳也犹易；神之欲谢，其去体也倍难。心无常主，类商贾而处处宾士；身无定形，似房屋而频频迁徙。大千尘点，难穷往返之身；四海波涛，孰计别离之泪？峨峨积骨，过彼崇山；莽莽横尸，多于大地。向使不闻佛语，此事谁见谁闻？未睹佛经，此理焉知焉觉？其或依前贪恋，仍旧痴迷；只恐万劫千生，一错百错。人身难得而易失，良时易往而难追。道路冥冥，别离长久；三途恶报，还自受之。痛不可言，谁当相代？兴言及此，能不寒心？是故宜应断生死流，出爱欲海；自他兼济，彼岸同登。旷劫殊勋，在此一举。是为发菩提心第六因缘也。</p>
<p>云何尊重己灵？谓我现前一心，直下与释迦如来无二无别，云何世尊无量劫来早成正觉，而我等昏迷颠倒，尚做凡夫？又佛世尊则具有无量神通智慧，功德庄严，而我等则但有无量业系烦恼，生死缠缚。心性是一，迷悟天渊，静言思之，岂不可耻？譬如无价宝珠，没在淤泥视同瓦砾，不加爱重。是故宜应以无量善法，对治烦恼。修德有功，则性德方显，如珠被濯，悬在高幢，洞达光明，映蔽一切。可谓不孤佛化，不负己灵。是为发菩提心第七因缘也。</p>
<p>云何忏悔业障？经言：犯一吉罗，如四天王寿五百岁，堕泥犁中。吉罗小罪，尚获此报，何况重罪，其报难言！今我等日用之中，一举一动，恒违戒律；一餐一水，频犯尸罗。一日所犯，亦应无量，何况终身历劫，所起之罪，更不可言矣。且以五戒言之，十人九犯，少露多藏。五戒名为优婆塞戒，尚不具足，何况沙弥、比丘、菩萨等戒，又不必言矣。问其名，则曰我比丘也；问其实，则尚不足为优婆塞也，岂不可愧哉！当知佛戒不受则已，受则不可毁犯；不犯则已，犯则终必堕落。若非自愍愍他，自伤伤他，身口并切，声泪俱下，普与众生，求哀忏悔，则千生万劫，恶报难逃。是为发菩提心第八因缘也。</p>
<p>云何求生净土？谓在此土修行，其进道也难；彼土往生，其成佛也易。易故一生可致，难故累劫未成。是以往圣前贤，人人趣向；千经万论，处处指归。末世修行，无越于此。然经称少善不生，多福乃致。言多福，则莫若执持名号；言多善，则莫若发广大心。是以暂持圣号，胜于布施百年；一发大心，超过修行历劫。盖念佛本期作佛，大心不发，则虽念奚为？发心原为修行，净土不生，则虽发易退。是则下菩提种，耕以念佛之犁，道果自然增长；乘大愿船，入于净土之海，西方决定往生。是为发菩提心第九因缘也。</p>
<p>云何令正法久住？谓我世尊，无量劫来，为我等故，修菩提道，难行能行，难忍能忍，因圆果满，遂致成佛。既成佛已，化缘周讫，入于涅槃。正法像法，皆已灭尽，仅存末法，有教无人。邪正不分，是非莫辨；竞争人我，尽逐利名。举目滔滔，天下皆是。不知佛是何人？法是何义？僧是何名？衰残至此，殆不忍言；每一思及，不觉泪下。我为佛子，不能报恩。内无益于己，外无益于人；生无益于时，死无益于后。天虽高，不能覆我；地虽厚，不能载我。极重罪人，非我而谁？由是痛不可忍，计无所出。顿忘鄙陋，忽发大心。虽不能挽回末运于此时，决当图护持正法于来世。是故偕诸善友，同到道场，述为忏摩，建兹法会。发四十八之大愿，愿愿度生；期百千劫之深心，心心作佛。从于今日，尽未来际，毕此一形，誓归安养。既登九品，回入娑婆，俾得佛日重辉，法门再阐。僧海澄清于此界，人民被化于东方；劫运为之更延，正法得以久住。此则区区真实苦心。是为发菩提心第十因缘也。</p>
<p>如是十缘备识，八法周知，则趣向有门，开发有地。相与得此人身，居于华夏。六根无恙，四大轻安；具有信心，幸无魔障。况今我等，又得出家，又受具戒，又遇道场，又闻佛法，又瞻舍利，又修忏法，又值善友，又具胜缘。不于今日发此大心，更待何日？惟愿大众，愍我愚诚，怜我苦志，同立此愿，同发是心。未发者今发，已发者增长；已增长者，今令相续。勿畏难而退怯，勿视易而轻浮；勿欲速而不久长，勿懈怠而无勇猛。勿委靡而不振起，勿因循而更期待；勿因愚钝而一向无心，勿以根浅而自鄙无分。譬诸种树，种久则根浅而日深；又如磨刀，磨久则刀钝而成利。岂可因浅勿种，任其自枯？因钝弗磨，置之无用？又，若以修行为苦，则不知懈怠尤苦。修行则勤劳暂时，安乐永劫；懈怠则偷安一世，受苦多生。况乎以净土为舟航，则何愁退转？又得无生为忍力，则何虑艰难？当知地狱罪人，尚发菩提于往劫；岂可人伦佛子，不立大愿于今生？无始昏迷，往者既不可谏；而今觉悟，将来犹尚可追。然迷而未悟，固可哀怜；苟知而不行，尤为痛惜。若惧地狱之苦，则精进自生；若念无常之速，则懈怠不起。又须以佛法为鞭策，善友为提携；造次弗离，终身依赖，则无退失之虞矣。勿言一念轻微，勿谓虚愿无益；心真则事实，愿广则行深。虚空非大，心王为大；金刚非坚，愿力最坚。大众诚能不弃我语，则菩提眷属，从此联姻；莲社宗盟，自今缔好。所愿同生净土，同见弥陀，同化众生，同成正觉。则安知未来三十二相，百福庄严，不从今日发心立愿而始也。愿与大众共勉之。幸甚幸甚！</p>
<p><span style="color:#333399">附<span lang="EN-US"></span></span></p>
<p>一、解一切饮食毒</p>
<p>生甘草，荸荠（一名地力，不必去皮）。煎汤饮，入口即活。</p>
<p>二、治肺病二良方</p>
<p>１、莼菜佐膳，久之自愈（此菜多产江浙湖泽中，叶椭圆，茎及叶背皆有黏液，作羹甚美。若治病勿同荤菜煮）。</p>
<p>２、枇杷叶去毛，煎茶日日饮之，一月后大便中见小虫即愈。</p>
<p>三、备荒（见《潜斋丛书》）</p>
<p>糯米煮饭，晒至干透，永远不坏。饥者嚼一撮，得米气便可不死。每年各家留饭一斗，晒饭入瓮，置干燥处，甚不费力。若得家家如此，远胜积谷备荒多矣。或以糯米一斗淘净，屡蒸屡晒，捣细入瓮封口，放干燥处，经久不坏，至用时日服三勺，渴则饮之。</p>
<p>四、救饥方（见《周氏集验方》）</p>
<p>核桃仁去皮，茯苓去皮，薄荷各四两，杏仁去皮尖一两，煮甘草去皮一两，嫩桔梗一两，小茴、炒贯众各四两，共研细末，或晒或烘干，候冷，瓶收。每用一匙含口中，再食草木枝叶，细嚼至饱为度，依旧气力不减。若食树皮，必与稻草节同食，否则胀死，不可不知。久饿后大忌骤饱，缘饥则食肠细薄，骤饱则伤及围肠矣。宜先少食稀粥，并忌过热之物，渐渐由稀加稠，细心调理。</p>
<p>五、解砒毒方（见《劝戒录类编》）</p>
<p>歙医蒋紫垣有秘方，解砒毒立验，然必索取重资，不满所欲，坐视其死。一日行医邻县，中夜暴卒，见梦于主人曰：‘吾以耽利之故，误人九命，死者诉于冥司，冥司判世世服砒死，今将赴转轮，我赂鬼卒，来以解砒毒方相授，君为我活一人，则我少受一业报。弱得遍传利世，君更获福无量。吾悔晚矣。其方如下：</p>
<p>防风一两研末　　药仅一味，用水调服，并无他药。言讫，涕泣而去。</p>
<p>南城邓葵卿《异谈可信录》又载：冷水调石青，解砒毒如神，幸善知识心存普济也。</p>
<p>六、治疟疾</p>
<p>１、凡患虐者，忌饮冷水、冷茶，并一切生冷之物。唯以姜汤乘热饮之最良。　热未全退不宜进食。　服截虐之药，必俟发虐过后。</p>
<p>２、又截虐神方　　乌梅两个，红枣两个，胡豆（＊即蚕豆）一岁一粒，按岁数多少定之。此三种书之于纸，于未发之前一小时，男左女右系于手腕，勿令人知，即不复发，灵验之极，不可轻视。</p>
<p>七、戒烟神方</p>
<p>鸦片流毒受害者不知凡几，有志同胞每欲力戒而苦无良方，近来市上所售戒烟丸药，多参以吗啡，毒质虽可抵瘾，受害尤甚。今此神方简便易办，有利无弊，望有志戒烟诸君从速。百发百中，万勿轻忽。</p>
<p>药方：甘草八两，川贝母四两，杜仲四两（药止三味，千万不加他药，加则不灵）。此药三味，用清水六斤熬至一半，将药用布去渣，加好红糖一斤成膏，每日服三钱，温水冲下，或三、四次均可。</p>
<p>服法：初三天每药膏一两，加入烟一钱；第四、五、六天一两药膏加烟八分；第七、八、九天一两药加烟六分；第十天至十二天一两药加烟四分；第十三十四十五天一两药加烟二分；第十六十七十八天一两药加烟一分；十八天后每两药加烟一分再服七日；以后不须加烟服完此膏。其瘾自断，并无难受及一切毛病，真奇方也。断瘾后切忌再吸，爱惜名誉，保养精神，至为盼祷。正戒烟服药时忌食酸味。</p>
<p>防法：倘戒烟期内发生别种毛病，每两药膏照期多加烟一分，不可过多，自然病愈，万无一失。</p>
<p>附启：此方治好多人，有每日吸二、三两烟者，均服一料断瘾。不但不生毛病，而且精神强健，极灵极效。</p>
<p>近若干年来厉行禁烟，但余毒尚存，实玷国誉而促民生。尚望见者闻者流布此方，庶于短时期内扑灭鸦片余存毒害。</p>
<p><a name="a06"></a><span style="color:#333399">蕅益大师示念佛法门<span lang="EN-US"></span></span></p>
<p>念佛法门，别无奇特，只深信力行为要耳。佛云：若人但念弥陀佛，是名无上深妙禅。天台云：四种三昧，同名念佛；念佛三昧，三昧中王。云栖云：一句阿弥陀佛，该罗八教，圆摄五宗。可惜今人，将念佛看做浅近勾当，谓愚夫愚妇工夫。所以信既不深，行亦不力，终日悠悠，净功莫克。设有巧设方便，欲深明此三昧者，动以参究谁字为向上。殊不知现前一念能念之心，本自离过绝非，不消作意离绝。即现一句所念之佛，亦本自超情离计，何劳说妙谈玄。只贵信得及，守得稳，直下念去，或昼夜十万，或五万三万，以决定不缺为准。毕此一生，誓无变改。若不得往生者，三世诸佛便为诳语。一得往生，永无退转，种种法门，咸得现前。切忌今日张三，明日李四。遇教下人，又思寻章摘句；遇宗门人，又思参究问答；遇持律人，又思搭衣用钵。此则头头不了，帐帐不清。岂知念得阿弥陀佛熟，三藏十二部极则教理，都在里许。千七百公案，向上机关，亦在里许。三千威仪，八万细行，三净聚戒，亦在里许。真能念佛，放下身心世界，即大布施；真能念佛，不复起贪嗔痴，即大持戒；真能念佛，不计是非人我，即大忍辱；真能念佛，不稍间断夹杂，即大精进；真能念佛，不复妄想驰逐，即大禅定；真能念佛，不为他歧所惑，即大智慧。试自检点，若身心世界犹未放下，贪嗔痴念犹自现起，是非人我犹自挂怀，间断夹杂犹未除尽，妄想驰逐犹未永灭，种种他歧犹能惑志，便不为真念佛也。要到一心不乱境界，亦无他术。最初下手，须用数珠，记得分明，刻定课程，决定无缺。久久纯熟，不念自念，然后记数亦得，不记亦得。若初心便要说好看话，要不著相，要学圆融自在，总是信不深，行不力。饶汝讲得十二分教，下得千七百转语，皆是生死岸边事，临命终时，决用不著。珍重。</p>
