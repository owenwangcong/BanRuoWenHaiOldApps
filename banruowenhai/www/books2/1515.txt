<p align="center" style="text-align:center"><b><span style="font-size:36.0pt;color:#FF6600">佛说阿弥陀经讲义</span></b><b><span lang="EN-US" style="font-size:36.0pt;font-family:&quot;Academy Engraved LET&quot;;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">圆瑛法汇序一</a></span></p>
<p align="center" style="text-align:center"><span lang="EN-US"><a href="#a02">圆瑛法汇序二</a></span></p>
<p align="center" style="text-align:center"><span lang="EN-US"><a href="#a03">圆瑛法汇序三</a></span></p>
<p align="center" style="text-align:center"><span lang="EN-US"><a href="#a04">圆瑛法汇序四</a></span></p>
<p align="center" style="text-align:center"><span lang="EN-US"><a href="#a05">佛说阿弥陀经讲义卷上</a></span></p>
<p align="center" style="text-align:center"><span lang="EN-US"><a href="#a06">佛说阿弥陀经讲义卷下</a></span></p>
<p align="center" style="text-align:center"><span lang="EN-US">&nbsp;</span></p>
<p>民国三十六年农历五月十二日，为</p>
<p>圆瑛老法师七十初度之辰，弟子辈以祝暇请；</p>
<p>师曰：吾侪修出世法，尔等欲以世俗陋习相渎，修持谓何矣？顾弟子辈以师德腊俱高，无以将意，若有不能已者。斌曰：法师一生，说法度人，愿力弥广。所著阿弥陀经讲义乃度生宝筏。原阿弥陀佛大愿，普摄十方念佛众生，同往西方授记作佛；与佛同一无量光寿命。法师讲义，即宏此义，以此言寿，何寿如之！以此为祝，则世法转成佛法，且可宏法于无尽。吾侪印送此书，以当祝暇，庶几不违诰诫，而弟子尊师之意，亦可得达。乃以此意请，幸蒙首肯，弟子亦欢喜无量。乃书其缘起于此，即以为</p>
<p>老法师寿。</p>
<p align="right" style="text-align:right;text-indent:24.0pt;word-break:break-all">民国三十六年孟春乐慧斌敬述<span>&nbsp; </span></p>
<p><a name="a01"></a><span style="color:#333399">圆瑛法汇序一<span lang="EN-US"></span></span></p>
<p>圆瑛上人，吾闽产也。幼失怙恃，依季父教养，颖悟绝人。甫成年，即受牒度，于石鼓山之涌泉寺，早参三昧，夙擅谭经，素以宏化利生为本愿。初主宁波接待寺，倡办宁波佛教孤儿院；次至泉州，重兴开元寺，创办开元慈儿院，孤露子弟，薰育者众。旋历内地，并南洋群岛，周流说法，于大乘教义，多所阐明。生平著作，编成法汇。近被推为宁波天童、七塔，二大丛林及中国佛教会首席。去年天童寺不戒于火，上人则奔走四方，募化重修，规模闳敞，为四明道场之冠。间亦稍治生产，为发展化育基金，是皆躬行实践，以求达其利济宏愿，固不仅以舌粲莲花见称也。今秋上人，莅京说法，持示所讲‘仁王护国般若波罗密经讲义’。其所发挥演绎，皆切于护国爱人，旨趣之宏，足维风化，爰乐而为之序。</p>
<p>民国二十二年十月</p>
<p align="right" style="text-align:right;text-indent:24.0pt;word-break:break-all">闽侯林森敬撰<span>&nbsp; </span></p>
<p><a name="a02"></a><span style="color:#333399">序二<span lang="EN-US"></span></span></p>
<p>如来知见，众生同具，佛若不说，谁能自知？故我</p>
<p>世尊，示生世间，成等正觉；普为九界众生，随机宣说妙法，必使机理双契，解行俱圆，以致断惑证真，复本心性而已。又以钝根众生，断证难期，一经再生，进一退万；一乘上士，亲证法身，不历僧祇，速成佛道等因缘；特开一信愿念佛求生西方法门。俾九法界上圣下凡，同于现生往生西方。上士则圆满菩提，下根亦亲登不退。其保护抚育之恩，穷劫说不能尽矣。是知净土一法，乃十方三世一切诸佛，上成佛道，下化众生，成始成终之总持法门也。当此末法，人根陋劣，寿命短促，知识希少，魔外纵横；若无此法，其何能淑？以故法流震旦二千年来，所有智识，或专或兼，或显或潜，各修此法，以期究竟自利利他也。圆瑛法师，宿具慧根，久研教观。迹虽住持宗门，心实注重净土。然圆人受法，无法不圆；随人意乐，为讲诸经。佛学书局，汇集诸著，排印流通，名为圆瑛法汇，首以阿弥陀经注，以示法师注重净土之意。窃以浙江昔有云栖法汇，近有谛闲讲录，圆瑛法汇，同为险道之导师，苦海之慈航；有缘遇者，何幸如之！光粥饭庸僧，除念佛外，一无所知；承师不弃，命为序引。只得略陈所知，以塞其责。而文不贴题，一任大通家之指斥讥诮云尔。</p>
<p>民国二十二年癸酉首夏</p>
<p align="right" style="text-align:right;text-indent:24.0pt;word-break:break-all">古莘常惭愧僧释印光 谨撰<span>&nbsp; </span></p>
<p><a name="a03"></a><span style="color:#333399">序三<span lang="EN-US"></span></span></p>
<p>闽中山川磅礴，灵气所钟，高僧辈出，黄□心要，百丈清规，古德流风，至今犹有存者。圆瑛法师，籍隶古田，蚤岁脱俗，真参实学，孜孜弗懈，卒能成就其德业，光明俊伟，与先哲同揆，乡人士皈依座下者，如水趋壑。比岁卓锡浙东，先后住持七塔、天童二寺，法雨覃敷，三根普被。余今夏会诣天童，参承道席，是时方演讲楞严，缁素翕集，法师阐明义趣，机辩纵横，听者无不悦服！又以持戒为学佛之要，每反复诰诫而不已。信乎宗说兼通，行解相应，足为学者之模楷也。今海上佛学书局，以法师平生撰著，汇刻行世，征序于余。夫我佛设教，法门虽广，无非使人解黏脱缚，明心见性而已。学道之士，真积力久，有悟于第一义谛，灵光独耀，迥脱根尘，虽不立文字可也；其或明宗弘教，发为文辞，等身著作，亦可也。何以故？此心既空，则文字与实相，不相违异，故法师愿力宏毅，所至修废举坠，钜细靡遗；至于挺身卫道，处事变艰危之会，不怵不挠，尤为难能可贵！惟其真理既彻，应物无方，虽炽然有为，而不著有为之相。故观法师之文，即事即理，圆融无碍，而佛法之体用彰明，具可于言外得之。呜呼！魔说害教，鱼目混珍，大法之陵夷甚矣！有如法师言句，引经据论，涵义深广，而归于平实，是能灿真灯于既昏，续慧命于将坠者，余安得不为之往复赞叹也哉！</p>
<p>民国二十二年十月</p>
<p align="right" style="text-align:right;text-indent:24.0pt;word-break:break-all">闽侯林翔敬撰<span>&nbsp; </span></p>
<p><a name="a04"></a><span style="color:#333399">序四<span lang="EN-US"></span></span></p>
<p>金刚般若波罗密经云：‘须菩提言：如我解佛所说义，无有定法名阿耨多罗三藐三菩提，亦无有定法如来可说’。中观论云：‘诸佛或说我，或说于无我，诸法实相中，无我无无我’。由是观之，可知佛之对机设教，原无定法之可言也。是故众生中有应闻四谛而得度者，佛即为之说四谛。有应闻十二因缘而得度者，佛即为之说十二因缘。有应闻六度万行而得度者，佛即为之说六度万行。乃至有应闻空而得度者，佛即为之说空。有应闻有而得度者，佛即为之说有。佛法自汉明帝以后，传至东土，迄今二千余年，各宗次第建立。大乘教中，三论宗、禅宗，多属空之法门，法相宗、天台宗、华严宗、净士宗、真言宗中，多属有之法门。如金刚般若经、仁王护国般若经、心经等，则空之类也。阿弥陀经、法华经、大乘起信论等，则有之类也。以俗谛言：说空则不应说有，说有则不应说空。然而以真谛言：则说空正不妨说有，说有正不妨说空。此则超情离见之旨，非凡夫思量所能测度者也。圆瑛法师，既具智慧，复有辩才。于金刚般若经、仁王护国般若经、心经、阿弥陀经、法华经及大乘起信论，演讲之余，并加注释，陈义精深，属词雅畅。不知者观之，以为空有并谈，未免矛盾。而知者观之，则赞叹其空有双融，正符我佛对机设教，无有定法之深旨矣。今上梅佛学书局，取法师之名著述，汇刻而流通之，宏法功德，曷其有极哉！</p>
<p>中华民国二十三年仲秋</p>
<p align="right" style="text-align:right;text-indent:24.0pt;word-break:break-all">南昌梅光羲序<span>&nbsp; </span></p>
<p><a name="a05"></a><span style="color:#333399">佛说阿弥陀经讲义卷上<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">闽泉州大开元寺 沙门圆瑛 讲<span>&nbsp; </span></p>
<p><span style="color:#333399">讲解此经分为三科<span lang="EN-US">&nbsp;&nbsp;甲初释题目&nbsp;&nbsp;二&nbsp;&nbsp;叙译人&nbsp;&nbsp;三&nbsp;&nbsp;解经文&nbsp;&nbsp;今初</span></span></p>
<p><b><span style="color:teal">佛说阿弥陀经<span lang="EN-US"></span></span></b></p>
<p>此六字题目，为一经之总纲；下全卷经文，乃一题之别目。故解经者，必宜先释题目；如提纲者则众目自彰，揭领者则众缕自直。本题具有能说所说、能诠所诠，两种能所。按古德七种立题，当判属第一种、单人立题。佛是此土娑婆教主，能说的入；阿弥陀是彼方极乐导师，所说的人。能说所说，二皆是人；以佛是已证究竟极果之人故。题中并无法喻。二、单法立体，如大涅槃经，涅槃是不生不灭之法，并无人喻。三、单喻立题，如大宝积经，题中惟喻，并无人法。四、人法立题，如地藏菩萨本愿功德经，题中无喻。五、人喻立题，如如来说狮子吼经，题中无法。六、法喻立题，如妙法莲华经，题中无人。上三单三复为六种。七、人法喻具足立题，如大方广佛华严经，大方广是法，佛是人，华严是喻；以万行之因华，庄严一乘之果德。本题无法无喻，故属单人立题。</p>
<p>佛是觉义，自觉、觉他、觉满，方称为佛。何谓自觉？自觉者，对不觉而说。一切众生，具有本觉真如佛性，由无始无明所蔽，迷而不觉。一但闻经领解，或承知识开导，豁然觉悟：自己及与众生，本来是佛，与佛无二无别。诸佛如已磨之镜，众生如未磨之镜，虽是未磨，光明本具，从此磨之，垢尽明生，自可与佛之镜，同其照用，此即是自觉；自觉异于凡夫。何谓觉他？自觉之后，怜悯一切众生沉迷不觉，即以自觉之道，广演流布，觉悟一切众生，欲令各各反迷还悟，舍妄归真，此即是觉他；觉他异于二乘。何谓觉满？此有二种：一、自觉智慧圆满；最初发菩提心，起始觉智，依智断惑，先断我执，次断法执，终破无明；惑尽智圆，而得慧足。二、觉他功德圆满；自从觉悟之后，惟依最上乘，发菩提心（利他道心），利生为事业，宏法是家务。经三祇劫，修六度行；六度者：一、布施度悭贪，二、持戒度诸恶，三、忍辱度嗔恨，四、精进度懈怠，五、禅定度散乱，六、智慧度愚痴；功圆果满，而得福足。福慧两足，二利圆满，此即是觉满；觉满异于菩萨。三觉圆，万德具，乃称为佛。</p>
<p>佛有三身：一、法身佛，梵语毗卢遮那，此云遍一切处。在有情分上，谓之佛性，即众生本具自性天真佛。在无情分中，谓之法性，即一切诸法实相。古德云：山河及大地，全露法王身者此也。二、报身佛，梵语卢舍那，此云净满。烦恼惑净，权实智满，能现自他受用之身者此也。三、应身佛，梵语释迦牟尼，此云能仁寂默。能仁是姓，寂默是名。若约佛德，能仁属利他德，寂默属自利德。随可度机缘，示现八相成道，如月印水，无处不现者此也。</p>
<p>说者：乃释迦如来金口之所亲宣也。经通五人共说，一佛，二弟子，三天，四仙，五化人。此经拣非余人所说，乃佛无问自说。因净土法门，至方便，至直捷，至圆顿，不可思议，无人能问。佛智鉴机，鉴定众生，能信是法，故无问自说。又说者悦也，悦所怀故。因观众生机熟，于此圆顿法门，自能信愿受持，是以畅悦本怀而说也。</p>
<p>阿弥陀：译云无量寿；经云：彼佛寿命，及其人民，无量无边阿僧祇劫，故名阿弥陀。又译无量光；经云：彼佛光明无量，照十方国，无所障碍，故名阿弥陀。实则弥陀非但光寿无量，而智慧神通功德，一一皆无量也。弥陀因中，为大国王；闻世自在王佛说法，即捐王位，发心出家，名曰法藏比丘。对佛发四十八愿，庄严极乐依正二报。第十二愿云：设我得佛，光明有限量，下至不照百千亿那由他诸佛国者，不取正觉。第十三愿云：设我得佛，寿命有限量，下至百千亿那由他劫者，不取正觉。行满果圆，随愿所成，故光明寿命，悉皆无量。此约事相而论，若约理性：弥陀法身理体，常住不变，即无量寿义。弥陀根本实智，遍照法界，即无量光义。极乐净土，即众生唯心之净土；弥陀如来，亦众生自性之弥陀。果明此理，则亲见弥陀矣。</p>
<p>经者：梵语修多罗，此云契经；谓上契诸佛所说之理，下契众生可度之机。此一字是通题，通于经藏故，属能诠。上五字是别题，别在本部故，属所诠。此为第二重能所。能诠不出声名句文；佛说此经以音声而作佛事；阿难结集，以名句文而为教体；以此四法，皆能诠也。所诠不出信愿持名；佛说此经，先详陈依正庄严以起信，次特劝应求往生以发愿，三正示执持名号以立行；以此三法，皆所诠也。合能所二诠，无非如来被下之教，为教经。教中所依实相之理，竖穷三际，无始无终，横遍十方，无障无碍，即无量光寿义，为理经。依理所起持名妙行，一心不乱径登不退，为行经。</p>
<p>又经具贯摄常法四义：贯则如线贯珠，贯穿所应知之义，令不散失。摄则如经持纬，摄持所应度之生，令皆得度。常则三世不易，经云过去诸佛，法皆如是。法则十界同遵，论云：一切菩萨，皆依此法到如来地。又经者，径也，持名念佛法门，真修行成佛，径中捷径也。初释显目竟。</p>
<p><span style="color:#333399">甲二<span lang="EN-US">&nbsp;&nbsp;叙译人</span></span></p>
<p><b><span style="color:teal">姚秦三藏法师鸠摩罗什译<span lang="EN-US"></span></span></b></p>
<p>姚秦：纪时也。周时有嬴秦，周孝王封非子于秦，是为嬴秦。东晋时，有苻秦、姚秦。苻秦即苻坚僭据关中，国亦号秦，谓之苻秦。时太史奏曰：有异星现于西域分野，当有大德智人入辅中国。坚云：朕闻龟玆国有罗什者，得非其人耶？遂遣大将吕光率兵伐龟玆，谓曰：朕非贪地用兵，闻罗什深解法相，为后学宗。若克龟玆，宜驰驿送什以归。后果得什载归，中途，闻苻坚为姚苌所害，光即据凉不返。姚苌亦据关中僭号，是谓姚秦，又名后秦。苌亦闻师名，要请入关，而光不允。苌卒，子兴复请，不允。发兵讨之。光侄吕隆降秦，方得迎师入关。今云姚秦，拣非余秦也。</p>
<p>三藏法师：显德也。有二释：一、通达经律论三藏之法，依法为师故。二讲演经律论三藏之法，以为人师故。鸠摩罗什出名也。具云鸠摩罗耆婆什，上五字此云童寿，谓童年而有耆德也。什者，深善此方文字之谓也。若华梵合举，称为罗什。按师本传：父名鸠摩罗琰，家世相国，弃荣出游龟玆，王以妹妻之，生师，幼而神异，七岁随母入寺，见铁钵试取加顶，俄念钵重，我何能举？遂力不胜。豁悟万法唯心。博通三藏，人莫能及，故以三藏法师称之。译者，易也。易梵语为华言，音字俱翻，不同咒等。汉时掌四方之语，各有其官。北方之官曰译，兼善西语，腾兰初至，由其证译，故至今皆称译。什师入关之后，秦主礼遇特隆，延入西明阁，敕肇睿等八百沙门，咨受什旨，于草堂寺参订众经。后道宣律师问天人陆玄畅曰：什师一代所译经论，至今若新，受持转胜何耶？答曰：其人以悟达为先，得佛遗寄之意，七佛以来，为译经师。又什师所译经论，三百九十余卷，咸共流通。临终对众发诚实誓：若所传无谬，当使焚身，舌不焦烂。后弘始十五年八月廿日卒于长安，阇维火化也薪尽形灭，舌根俨然。此经译于什师，足证实语可信。○问：此经共有几译？答：更有唐三藏玄奘法师所译，名称赞净土佛摄受经。二经文义，大同小异。时所宗尚，皆弘秦本。二叙译人竟。</p>
<p><span style="color:#333399">甲三<span lang="EN-US">&nbsp;&nbsp;解经文分三&nbsp;&nbsp;乙初&nbsp;&nbsp;序分&nbsp;&nbsp;二&nbsp;&nbsp;正宗分&nbsp;&nbsp;三&nbsp;&nbsp;流通分&nbsp;&nbsp;此三，始于道安法师，证于亲光菩萨论，世称弥天高判。故后代解经，悉皆依之。&nbsp;&nbsp;序分分二&nbsp;&nbsp;丙初&nbsp;&nbsp;通序通于诸部故&nbsp;&nbsp;二&nbsp;&nbsp;别序别在本经故&nbsp;&nbsp;通序又分二&nbsp;&nbsp;丁初&nbsp;&nbsp;标法会时处&nbsp;&nbsp;二&nbsp;&nbsp;列圣凡听众&nbsp;&nbsp;今初</span></span></p>
<p><b><span style="color:teal">如是我闻，一时佛在舍卫国祇树给孤独园。<span lang="EN-US"></span></span></b></p>
<p>经首通序，亦名证信序；以有六种成就，证明此法可信，故曰证信。六种成就者：信、闻、时、主、处、众也。如是，为信成就；凡事相信，则言如是。我闻，为闻成就；面命耳提，机教相扣。一时，为时成就；际遇良时，师资道合。佛，为主成就；人天教主，以法利生。祇园，为处成就；不有精蓝，安成法会。下大比丘等，为众成就；圣凡毕集，如星拱北。如是六事，阙一不可，具足六事，方成法益；故以成就名。</p>
<p>又如是指法之词，乃阿难结集者之语气；云如是持名念佛，圆顿妙法，乃我阿难亲从佛闻。彼一时，释迦牟尼佛在舍卫国祇园所说，有若干人在会。阿难唱此六成就，内含四义：一、遵佛旨，佛将临涅槃，阿难问佛：结集之时，一切经首，当安何语？佛云：如是我闻等，后则谨遵佛旨。二、断众疑，阿难结集经藏，高升法座，忽感相好同佛，众起三疑：一疑释迦再来，二疑阿难成佛，三疑他方佛至；迨唱如是我闻，三疑顿断。三、息诤论，阿难位居罗汉，既曰如是我闻，则法有所宗，显非臆说，故止息诤论。四、拣邪教，外道经典，首用阿忧二字，阿者言无，忧者言有，以一切法不出有无，故用此冠顶。佛经用如是我闻，则拣异邪教也。</p>
<p>下更分解：如是二字，古解甚多，玆不繁引。但据本部经义，如者不异之义，是者无非之义；以显念佛法门，心不异佛，佛不异心；心佛虽有二名，心佛无非一体，故曰如是。又万法俱寂，一心不乱，为如；是心是佛，是心作佛，为是。</p>
<p>我者：阿难自称，非同凡夫妄执实我。一切凡夫，因执四大妄身，以为实我。我执既起，贪嗔痴慢无不从之而生。贪财为我受用，贪色为我娱乐，贪名图我荣耀，贪食养我形体，贪睡为我安息。由此诸贪，则靡恶不造。若人妨碍我所贪，或剥夺我所贪，则嗔痴慢，炽然并作。是我执，乃诸恶根本。身心因此不得安乐；世界因此不得和平。阿难已得无我，故不同彼妄执之我，亦非同外道妄计神我。外道有二十五谛，最后曰神我。彼妄计有一神我，周遍十方。阿难已证罗汉，能破外道，故不同彼妄计之我。乃同菩萨假我，及如来法身真我，不妨随顺称我。</p>
<p>闻者：从耳根亲闻如来声教。入耳达心，忆持不忘。阿难本是多闻第一，忆持如来秘密法门，受领无失。今以闻慧，闻持净土无障碍法门也。一时，乃说听始终，心境俱一之时。佛字，梵语具足应云佛陀。译为觉者，即大觉悟之人。此方好略，单称为佛，乃十号之一。从本觉理，起始觉智，觉至心源，为究竟觉。五住烦恼断尽，二种生死不受，方得称佛。此指释迦牟尼佛。在，即住也。</p>
<p>舍卫国译云丰德，是波斯匿王所都。古解谓国丰四德：解脱、多闻、财宝、五欲是也。愚意财宝五欲，不可言德。当以具足财宝五欲曰丰，人多解脱多闻曰德。祇树者，只即只陀，乃匿王太子名，译云战胜。树，即园中所种花果林木。给孤独，是须达多长者之善名，长者生平乐善，周给孤独，令得饱暖，故得是名。园，即金砖布地，所买只陀太子之园。因树根金砖铺不到，故树属太子，园属长者，因共成请佛功德，故并存嘉名也。一标法会时处竟。</p>
<p><span style="color:#333399">丁二<span lang="EN-US">&nbsp;&nbsp;列圣凡听众分三&nbsp;&nbsp;戊初&nbsp;&nbsp;声闻众&nbsp;&nbsp;二&nbsp;&nbsp;菩萨众&nbsp;&nbsp;三&nbsp;&nbsp;天人众初分三&nbsp;&nbsp;己初&nbsp;&nbsp;明类标数&nbsp;&nbsp;二&nbsp;&nbsp;表位叹德&nbsp;&nbsp;三&nbsp;&nbsp;列上首名&nbsp;&nbsp;今初</span></span></p>
<p><b><span style="color:teal">与大比丘僧，千二百五十人俱。<span lang="EN-US"></span></span></b></p>
<p>自此至诸天大众俱，即六成就中众成就。与者，共也。大比丘，拣非小机初心之侣，具大、多、胜三义，异余比丘故。能为天王大人所共敬仰，曰大，非小德也。如梵王师陈如，帝释师迦叶也。博通内外典籍，多闻广识，曰多，非寡解也。超出九十六种外道，法高德重，曰胜，非劣器也。比丘梵语，此含三义：一、乞士，外乞食以养色身，内乞法以资慧命。二、怖魔，受具足戒时，登坛白四羯磨，地行夜叉称善；于是空行夜叉，天行夜叉，以及天人，各皆称善。辗转传唱，声达六天。魔王闻已，心生怖畏；怖惧佛界增多，魔众减少。三、破恶，正慧观察，修持出世净法，破除一切烦恼之恶。含此三义，故存梵语。即五不翻中，多含不翻也。</p>
<p>僧，梵语具云僧伽，译云和合众。四人以上，多至无量，同一羯磨，不相违诤；犹如水乳相和，函盖相合，故名和合众。有理和事和：理和惟一，同证无为解脱道故。事和有六：身和同住，口和无诤，意和同悦，见和同解，戒和同修，利和同均。出家人称六和僧，自当顾名思义也。○千二百五十人者，于鹿苑初度陈如等五人。于木瓜林度优楼频螺迦叶师资五百人。于象头山度伽耶迦叶，于希连河度那提迦叶二人，师资合五百人。度舍利弗目犍连二人师资合二百人。度耶舍长者子朋友等五十人。合计一千二百五十五人。今但言一千二百五十人者，略零数也。○问：佛出世间，所度之众，其数无量，何以独举此数？答：以此等最先归佛，直至佛灭，常随不离，故独举也。一明类标数竟。</p>
<p><span style="color:#333399">己二<span lang="EN-US">&nbsp;&nbsp;表位叹德</span></span></p>
<p><b><span style="color:teal">皆是大阿罗汉众所知识。</span></b><b><span lang="EN-US" style="color:teal"></span></b></p>
<p>上句表位，下句叹德，皆是者，纯一无杂也；即法华经所云：此众无枝叶，惟有诸贞实。阿罗汉亦含三义，比丘为因，罗汉为果，与比丘三义因果相对。一、应供，梵行已立，为世福田，堪受人天供养；即乞士果。二、杀贼，四住已空，见思惑断，杀尽烦恼之贼；即破恶果。三、无生，所作已办，不受轮回，超出三界生死；即怖魔果。始则受戒愿出生死，令魔生怖，今证无生。故云怖魔果。阿罗汉，有实行、权示、定性、回心之别。今云大者，非专求己利得少为足之实行阿罗汉。乃大权示现，内秘菩萨行，外现声闻身，深本难思者是也。又非厌有趣空，耽寂灭乐之定性阿罗汉，乃回小向大，发大乘心，求菩提道，助佛转轮者是也。众所知识者：众、即天人大众。知识二字，有两解：一、约大众说：闻名仰德曰知，见面聆教曰识。诸阿罗汉，道高望重，为天人大众所共知共识者，洵是人天师范。二、约罗汉说：深解谛理曰知，博通法相曰识。诸阿罗汉，断惑证真，为天人大众中多知多识者，堪作人天眼目。二表位叹德竟。</p>
<p><span style="color:#333399">己三<span lang="EN-US">&nbsp;&nbsp;列上首名</span></span></p>
<p><b><span style="color:teal">长老舍利弗，摩诃目犍连，摩诃迦叶，摩诃迦旃延，摩诃俱絺罗，离婆多，周利槃陀伽，难陀，阿难陀，罗侯罗，憍梵波提，宾头卢颇罗堕，迦留陀夷，摩诃劫宾那，薄拘罗，阿那楼驮，如是等诸大弟子。<span lang="EN-US"></span></span></b></p>
<p>长老，德腊俱尊之号。或但具一，亦可通称。如年高腊久，位居上座，是谓耆年长老。若智深德重，证罗汉果，是谓法性长老。此二字，贯下十六尊宿，非独指舍利也。此中有有德有腊者，有无腊有德者，并无无德有腊者。</p>
<p>舍利弗：舍利是其母名，译云鹙鹭。弗、即子也。鹙鹭眼目伶俐，其母如之。连母为名，故曰鹙子。诸弟子中，智慧第一。初在母胎，已能寄辩母口。八岁登座，论胜十六大国论师。七日之内，遍达佛法，故称智慧第一。亦姑显一德，非身子之外，余皆无智；亦非身子不具余德。以表法门无量，各举一长而已。</p>
<p>摩诃目犍连：摩诃译云大，目犍连译釆菽氏，姓也。先人入山修道，采菽而食，因是命族。本名拘律陀，系树名，祷此树而生故。其族出家者多，故以大别之。诸弟子中，神通第一。如化身大小，降伏毒龙，一城释种举之梵天等。</p>
<p>摩诃迦叶：译云大龟氏，其先世学道，感灵龟负图而应，因以为姓。本名毕钵罗，亦树也。又云大饮光，由宿世为冶金师，与一贫女，将黄金庄严塔像。自尔以来，九十一劫，身常紫金光聚。金光晃耀，吞乎余光，故名饮光。加以大者，拣余迦叶。此尊者财富无量，看破出家，常行苦行，头陀第一。梵语头陀，此云抖擞，以十二行头陀，抖擞尘劳烦恼。迦叶年老，不舍头陀；佛悯其衰，劝令休息；迦叶头陀如故。佛赞有头陀行，我法久存。此尊者未曾入灭，佛嘱传衣弥勒；现在鸡足山入灭尽定，待弥勒佛出世。</p>
<p>摩诃迦旃延：译云文饰，南天竺婆罗门族，论议第一。凡人论议，若无文采而修饰之，终非善于论议。此尊者才藻词华，纵横善巧，外道闻之，无不悦服。外道问：恶人死后受苦，应当回还；死而不还，知无他世。答言：如世罪人，被系牢狱，宁得归否？又问：善人生天，何亦不归？答言：堕厕得出，肯再入否？如是善论，故称论议第一。</p>
<p>摩诃拘絺罗：译云大膝。舍利弗母舅，平日论辄胜姊，自姊怀身子后，机辩迅发，论不及姊。知所怀必是智人，寄辩母口。遂发愤游学，往南天竺读十八经，四围陀典，不暇剪爪，世呼长爪梵志。繇精勤故，得四无碍辩，触问能答，故称答问第一。</p>
<p>离婆多：译云星宿，父母祷星宿而生故。又译假和合。释论云：夜宿空亭，见二鬼争尸，告其分判。设依理枉理，皆不免害，故据实答。大鬼怒拔其手足食之，小鬼取尸手足补之。因此烦恼，遂疑此身非我；若我本身，眼见拔去食讫。若他身者，云何复随我行？逢人即问：汝见我否？众僧云：此人易度。语云：此身本是他遗体，非己有也。遂悟此身假和合，即得道果，无倒乱第一。</p>
<p>周利槃陀伽：周利是兄名，译大路边，槃陀伽是弟名，译继道，相继周利于道路而生故。西域风俗，女人欲产，当同娘家。其母生二子，皆在路边。继道性愚钝，出家诵一偈，经一百日，得前遗后，得后遗前。兄遣还俗，哭泣不已，佛怜而录之，使诵扫帚，日久忽悟，得阿罗汉，义持第一。</p>
<p>难陀：译云喜，即佛胞弟孙陀罗难陀，连妻为名，曰艳喜。四月九日生，身黄金色，其三十相，短佛四指。若入众中，有不识者，谓言佛来。此尊者仪容第一。摩竭提国有裸形外道，世称智者，与身子论议结舌，深信佛法，有欲出家。见难陀色貌殊伟，叹曰：短小比丘，智慧难概，况堂堂者乎？遂从出家。</p>
<p>阿难陀：译云庆喜，是佛从弟，佛成道日生；王闻奏欢喜，故字庆喜。至二十岁，佛度出家，为佛侍者，多闻第一。迦叶译云：佛法大海水，流入阿难心。悉能记忆受持，后结集经藏也。</p>
<p>罗侯罗：译云覆障，因塞鼠穴六日，报感在胎六年，故云覆障，是佛之子。佛为太子时，十七岁纳妃，十九岁出家，并未行欲事，何以有子？因太子请愿出家，王到宫中苦留，语曰：汝若有子，当许出家。时太子以手指耶输陀罗腹曰：已有子，耶输一惊，即觉成孕。后太子出家，在胎六年乃生；恶声盈路，诸释皆嗔，欲治欲杀。耶输虽能自信，欲雪不白之冤，请焚火坑，发大誓言：我若为非，母子俱灭，若真遗体，天当为证。抱子投坑，火化为莲，捧耶输体，母子无损；国人始信，从此息谤。罗侯罗出家，密行第一。</p>
<p>憍梵波提：译云牛司。司者，牛虽不食，恒事虚哨，由过去世，轻弄圣僧诵经如牛吃草，从此五百世为牛，今余报未尽，犹事虚哨。佛恐世人睹形不知观德，讥笑遭愆，饬居天上，诸天敬奉，受天供养第一。</p>
<p>宾头卢颇罗堕：上三字译不动，名也；下三字译利根，姓也。先名后姓，以别同族。昔树提长者，以旃檀钵置刹顶上，号于众曰：能以神力取者，即与之。尊者现通取钵，佛呵责不许入灭，留身应末世供，福田第一。</p>
<p>迦留陀夷：译云黑光。身形粗黑有光，夜行人见惊骇，佛禁夜行因之而始。此尊者，为佛使者，教化第一。</p>
<p>摩诃劫宾那：译云房宿，父母祷房宿而生；知星宿第一。</p>
<p>薄拘罗，译云善容。由昔持不杀戒，九十一劫寿不中夭，颜貌端正。又昔会施一病僧诃梨勒果，感五不死报；初生现异，母以为怪，置之熬盘不死；复置釜中不死；复置水中；巨鱼吞之；鱼为人获，刀破子现；竟无所伤。火不能炮，汤不能煮，水不能淹，鱼不能噬，刀不能割，名五不死。享寿一百六十岁，寿命第一。</p>
<p>阿冕楼驮：一名阿那律陀，译云无贫，亦云如意；由昔饥世，以稗饭施辟支佛，九十一劫不受穷贫之报，得如意乐，故以名焉。亦是佛之从弟。佛说法时，常好睡眠，佛呵云：咄咄何为睡，螺蛳蚌蛤类，一睡一千年，不闻佛名字。闻呵发愤，经七昼夜，眼不交睫，精进失目；佛教修习乐见照明金刚三昧，遂得半头天眼。观大千世界，如观掌中庵摩罗果，是为天眼第一。</p>
<p>如是等诸大弟子者：如是、指上十六尊宿，等者、等余未列之众。学在师后曰弟，解从师生曰子。弟子以大称者，即大比丘大阿罗汉，堪称佛子，从佛口生，从法化生，皆是助佛转轮，当绍佛位也。一声闻众竟。</p>
<p><span style="color:#333399">戊二<span lang="EN-US">&nbsp;&nbsp;菩萨众</span></span></p>
<p><b><span style="color:teal">并诸菩萨摩诃萨，文殊师利法王子，阿逸多菩萨，乾陀诃提菩萨，常精进菩萨与如是等诸大菩萨。<span lang="EN-US"></span></span></b></p>
<p>首句明类。并者及也，承前起后，言佛说此经，而在会听众，不仅声闻弟子，更有许多菩萨，亦所同闻也。菩萨，梵语具足应云：菩提萨埵，此方好略，称菩萨。译云觉有情，当作三义解释：一、约自利释，虽证佛觉，识情未尽故，即使等觉菩萨，八识中一分生相无明未破，犹属有情。二、约利他释，发心觉悟一切有情故。有情，即六道众生之通称。菩萨视大地众生，犹如一己，不分人我，罔闲亲疏。观众生之苦，即己之苦，平等普觉，悉令离苦。三、约两利释，上求觉道，下度有情故。即所发四宏誓愿，断无尽之烦恼，求无上之佛道，学无量之法门，度无边之众生。烦恼未尽，法身不显，佛道不得圆成，法门未学，自救不了，众生焉能普度？故必四宏并发，六度齐修，方成两利。</p>
<p>梵语摩诃，此云大。摩诃萨，即大菩萨也。拣非权教菩萨，一一皆实教菩萨，破无明见法身，亲证真如实理。发大心、运大悲、修大行、求大果，故称大菩萨。又称大道心众生，大具四义。清凉疏谓：一者愿大，求大菩提故。二者行大，二利成就故。三者时大，经三无数劫故。四者德大，具足一乘诸功德故。菩萨于十法界中，属第二法界，超过诸天二乘之上。世间神祇与之比较，则相去远矣。今世人不知，称土地、城隍、亦称菩萨者，非也。若世人能解大理，能发大愿，能修大行；志在利他，不求利己；难行能行，难舍能舍，难忍能忍；亦可谓修习菩萨之道矣。</p>
<p>文殊师利法王子：文殊师利亦云曼殊室利，译为妙首，又云妙吉祥，又云妙德。准华严宗，此三名，表信、行、智、三法门。妙首者信也，信为万行万德之首故。妙吉祥者行也，真谛云：于冤亲中平等利益，不为损恼故。妙德者智也，由其智德内充，能为七佛之师故。法王子者，佛为法王，于法自在。菩萨入法正位，绍隆佛种，当继佛位；犹如太子，今在东宫，当绍王位。又不仅文殊独当此称，即弥勒等，亦可称法王子。此中以文殊居首者，表净土不思议法门，若非第一勇猛根本大智，不能证解。前身子属权智，此文殊属实智；以此权实二智，为净土法门自化化他之本也。</p>
<p>阿逸多菩萨：即弥勒菩萨，弥勒姓也，译慈氏，阿逸多名也，译无能胜。昔为婆罗门，号一切智，于八千岁修习慈行。又弗沙佛时，与释迦如来，同发菩提心，常习慈定。悲华经云：发愿于刀兵劫中，拥护众生。是则慈隆即世，悲臻后劫，至极之慈，一切权小皆无能胜，故以名焉。</p>
<p>乾陀诃提菩萨：译云不休息菩萨。谓常修万行，广度众生，尽未来际，不休不息。如金刚经所云：若卵生，若胎生，若湿生，若化生，乃至若非有想，非无想，我皆令入无余涅槃，而灭度之。又如楞严阿难愿偈云：如一众生未成，佛，终不于此取泥洹，是也。</p>
<p>常精进菩萨：即经历多劫，修行六度，精进度生，常不退转。如宝积经云：此菩萨，为一众生，经无量劫，随逐不舍，犹不受化，曾无一念弃舍之心。若为多众生，经多劫，随逐教化，犹未为难；今为一众生，若一众生，经多劫而肯受化，亦未为难；今犹不受化，若不受化，不遽舍，犹未为难；今无一念弃舍之心，是真精进，是真善行菩萨之道。</p>
<p>与如是等诸大菩萨：如是者结上，等者例余。前所举四位菩萨，表净土信、愿、行、三资粮也。文殊表信，以文殊为根本大智，今净土不思议法门，惟智能信故。弥勒表愿，以弥勒昔遇大慈如来，愿同此号，即得慈心三昧。念佛众生，各各愿生西方，同佛无量光寿故。不休息、常精进，表行，以二菩萨常修利生之行，长时无间。今执持名号，实在念念相续，精进无疲，一心不乱故。等者，等余万行，庄严净土也。二菩萨众竟。</p>
<p><span style="color:#333399">戊三<span lang="EN-US">&nbsp;&nbsp;天人众</span></span></p>
<p><b><span style="color:teal">及释提桓因等无量诸天大众俱。<span lang="EN-US"></span></span></b></p>
<p>及者并及，以净土法门，圣凡同秉，承前言，不独诸圣在会，并及凡众，亦皆均沾法益。释提桓因：译云能为主；即忉利天主。忉利天此云三十三天，系欲界第二层天，在须弥山顶。天主居中一天，东西南北各八天，合成三十三天；如中国二十二行省，是约横论。若约竖论，三界共二十八天；俗云天有三十三层者，讹也。忉利天主宿因：迦叶佛时，是一女身；发心修塔，欲令高广庄严，为世福田，三十二人助之。塔成，作福者众，以此福德，同生此天。等者下洎四王天，上洎夜摩、兜率、化乐、他化、四禅、四空等无量诸天。曰大众者，该尽修罗八部，人及非人，一切众生。俱字，通结菩萨以下诸天人等，俱会一处。初通序竟。</p>
<p><span style="color:#333399">丙二<span lang="EN-US">&nbsp;&nbsp;别序，亦名发起序。持名念佛，圆顿不思议法门，无人能问。由如来权智，鉴众生机宜，应闻净土妙门，而得四益。故无问自说，直唱净土依、正名字，以为发起也。</span></span></p>
<p><b><span style="color:teal">尔时，佛告长老舍利弗：从是西方过十万亿佛土，有世界名曰极乐；其土有佛号阿弥陀；今现在说法。<span lang="EN-US"></span></span></b></p>
<p>尔时：即六种成就之时。时至机熟，宜开法会。而持名念佛，净土妙门，四益普施，三根普摄，不可思议，甚深难信之法；非第一智慧者，不能直下承当，故特告舍利弗：从是娑婆世界，西方经过十万亿佛土，彼处有世界，名曰极乐。此自唱依报，为下正宗广陈依报妙果之发起序也。依报属世界，即佛愿行所成，众生净业所感，公共依止之报土，故名依报；亦名佛土。土字，当读度字音。合三千大千世界，为一佛土。世界有小千、中千、大千之别。先从一小世界说起，小世界大海之中，有一须弥山译云妙高山；须弥山外，七重香水海，七重金山；七山之外，即碱水海。现世界，在须弥四面，碱水海中，浮有四大部洲。一洲中，有无量小洲，无量国土。海外围以铁围山，同一日月所照，名四天下，亦名小世界。上有六欲天，覆以初禅天。合集一千个小世界，覆以二禅天，为小千世界。合集一千个小千世界，覆以三禅天，为中千世界。合集一千个中千世界，覆以四禅天，为大千世界。因三次言千，故曰三千大千世界。共有万亿须弥山，万亿四天下，为一佛化土。</p>
<p>有世界名曰极乐者：世以迁流为义，约时分说；有过去、现在、未来。界以方位为言，约处所说；有四方四维上下。时、处，合称为世界。彼世界名极乐，梵语须摩提，此云极乐，亦云安乐，亦云安乐，亦云清泰；名虽小异，义则大同。 其土：指西方极乐世界。有佛者：有一界，必有一界之教主。号阿弥陀：<span style="font-size:10.0pt;">解在前</span>即教主万德洪名。此自唱正报，以为下正宗广陈正报妙果之发起序也。正报属根身，即佛愿行所成，众生净业所感，各别正受之报体；故名正报。</p>
<p>今现在说法者：彼佛度生之轨，亦不外说法也。大本云，彼佛非过去，非现在，非未来，但以酬其志愿，现在西方。大云经，佛告大云密藏菩萨言：‘西方世界，有国名安乐，佛号无量寿，现在说法，告一菩萨言：“娑婆世界，释迦牟尼佛，今说大云经，汝可往听。”今彼菩萨将来至此。’则正当释迦说法时，弥陀亦在彼说法，故曰现在说法。以上依正二皆现有，非同化城权现，的标实境也。胜缘难遇，可不深信、愿求往生亲觐乎？但欲冀往生，当持名号，以符彼佛本愿，接引往生。此中寓有劝信、劝愿、劝行之意；故判为发起序。发起正宗三资粮即信愿行故。</p>
<p>蕅益大师云：二有现在，劝信序也；世界名极乐，劝愿序也：佛号阿弥陀劝持名妙行序也。复次弥陀序佛；说法序法；现在海会序僧。佛法僧同一实相序体；从此起、信、愿行序宗；信愿行成，往生见佛、闻法序用；唯一佛界为所缘境，不杂余事，序教相也。释迦如来彻底悲心，不待启请，自唱依正，良繇此经，急救众生，横截生死，唯恐不及，故不待请。即十二部中，无问自说部。初序分竟。</p>
<p><span style="color:#333399">乙二<span lang="EN-US">&nbsp;&nbsp;正宗分，为一经所宗之正义也。本经以信、愿、行、三资粮为宗。交分为三。</span></span></p>
<p><span style="color:#333399">丙初<span lang="EN-US">&nbsp;&nbsp;详陈依正庄严以起信&nbsp;&nbsp;二&nbsp;&nbsp;特劝应求往生以发愿&nbsp;&nbsp;三&nbsp;&nbsp;正示执持名号以立行&nbsp;&nbsp;初分二&nbsp;&nbsp;丁初&nbsp;&nbsp;征释极乐&nbsp;&nbsp;二&nbsp;&nbsp;别示庄严&nbsp;&nbsp;今初</span></span></p>
<p><b><span style="color:teal">舍利弗，彼土何故名为极乐？<span lang="EN-US"></span></span></b></p>
<p>此即征起发问之词。呼当机舍利弗之名，征云：彼佛国土，因何之故，名为极乐，汝其知之乎？</p>
<p><b><span style="color:teal">其国众生，无有众苦，但受诸乐，故名极乐。<span lang="EN-US"></span></span></b></p>
<p>此先约正报众生释极乐。众生者，和合众缘而生。极乐众生，则以多善根福德因缘，得生彼国，无有一切苦事，但受种种乐报，故名极乐。苦者，逼恼身心之义。众苦，谓三苦、八苦无量诸苦。三苦者：一、苦苦，人洎修罗地狱鬼畜，现受有漏之身，不得自在，已名为苦；更加种种逼恼，仍属苦中之苦。二、坏苦，六欲天受衣食如意，宫殿随身之乐；初禅天，得离生喜乐定；二禅天，得定生喜乐定；三禅天，得离喜妙乐定；但属有漏之禅，总有变坏终尽之时，犹如仰箭射空，势力尽箭还堕；乃属坏苦。三、行苦，四禅天以上，苦乐双亡，舍定现前。虽然无苦无乐，难免行阴念念迁变流转；乃属行苦。又云：欲界具三苦，色界除苦苦，无色界惟行苦。</p>
<p>八苦者，约人间说：一、生苦，居于胎狱之中。二、老苦，现其衰朽之像。三、病苦，诸根痛患。四、死苦，四大分散。五、爱别离苦，欲合偏离。六、冤憎会苦，欲避偏逢。七、求不得苦，欲得偏失。八、五阴炽盛苦，五阴烦恼之火，昼夜炽然，焚烧功德之林，而坏菩提之种。是为八苦。无量诸苦，说之不尽。而极乐众生，众苦皆无，但受一切诸乐，故名极乐。</p>
<p>问：乐者苦之对也，极乐既无众苦，何以显乐？答：正以娑婆极苦，对彼西方极乐；二土较量，令知胜劣，而生忻厌。如三苦者，则彼国众生，但受身心安泰之乐，而无苦苦。但受依正庄严之乐，而无坏苦。但受三昧寂定之乐，而无行苦。如八苦者，则彼国众生，但受莲华化生之乐，而无胎狱生苦。但受相好具足之乐，而无衰朽老苦。但受自在晏安之乐，而无痛患病苦。但受寿命无量之乐，而无分段死苦。但受海会相聚之乐，而无爱别离苦。但受上善俱会之乐，而无冤憎会苦。但受所欲如意之乐，而无求不得苦。但受观照蕴空之乐，而无烦恼炽盛之苦。二土对较，苦乐悬殊，净秽自分，取舍宜定。</p>
<p>慈云忏主，开此土彼土修行难易十种，今以苦乐对之：一者、此土有不常值佛苦，彼土但受华开见佛常得亲近之乐。二者、此土有不闻说法苦，彼土但受水鸟树林皆宣妙法之乐。三者、此土有恶友牵缠苦，彼土但受诸上善人，俱会一处之乐。四者、此土有群魔恼乱苦，彼土但受诸佛护念，远离魔事之乐。五者、此土有轮回不息苦，彼土但受横截生死，永脱轮回之乐。六者、此土有难免三涂苦，彼土但受恶道永离，名且不闻之乐。七者、此土有尘缘障道苦，彼土但受用自然不俟经营之乐。八者、此土有寿命短促苦，彼土但受寿与佛同更无限量之乐。九者、此土有修行退失苦，彼土但受入正定聚永无退转之乐。十者、此土有佛道难成苦，彼土但受一生行满所作成办之乐。</p>
<p>问：厌秽忻净，舍苦求乐，全同凡夫心行，何得称圆顿法门？菩萨不取涅槃之乐，不舍度生之苦；苦乐见泯，取舍情亡，方合大乘之道。而念佛往生者，何独不然？答：未得无生法忍，必定不能度生，喻如破船拯溺，难免自他俱陷。念佛求生净土，见佛闻法，得无生忍已，普入尘刹，救度众生，方成自他两利。据此则舍苦者，正欲拔众生之苦，即菩萨之大悲心。求乐者，正欲与众生以乐，即菩萨之大慈心。岂小乘独善其身者所可及耶？</p>
<p><b><span style="color:teal">又舍利弗！极乐国土，七重栏楯，七重罗网，七重行树，皆是四宝；周匝围绕。是故彼国，名为极乐。<span lang="EN-US"></span></span></b></p>
<p>此次约依报世界释极乐。栏楯、罗网、行树，皆西方庄严之乐境。横曰栏，直曰楯，即栏干也。此方园林胜地，多亦有之，但为防护，或壮观瞻。彼土则不然，人皆尚道，全无侵损之行为，亦无玩好之思想。皆为弥陀愿行功德之所成就。罗网行树，亦复如是。行者，次第行列而不杂乱。七重者，一重行树，一重栏楯，重重相间，而至于七。上覆以七重罗网。此方栏楯行树，虽然亦有，其质不出木石铜铁；彼则一一皆是金、银、琉璃、玻璃、四宝所成。七重宝，亦但略言而已。七重，表七科道品三十七分；四宝，表常、乐、我、净、四四德。实则重重无尽，宝宝交错，周匝围绕，佛菩萨等无量住处也。大本云：七宝诸树，遍满世界，所谓金根金茎，枝叶花果，亦皆以金，则名一宝。金根银茎，枝叶花果，亦分金银，则名二宝。如是三宝四宝，其宝间错，辗转增多，乃至七宝。又法藏第四十愿云：设我得佛，国中菩萨，随意欲见十方无量严净佛土，应时如愿，于宝树中，皆悉照见，犹如明镜？睹见面像。</p>
<p>观经云：七宝行树，一一高八千由旬，一一花叶，作异宝色，琉璃色中出金色光，玻璃色中出红色光等。又云：妙真珠网，弥覆树上，一一树有七重网，一一网间，有五百亿妙华宫殿，如梵王宫；诸天童子，自然在中。三经核对，详略稍异。此但言四宝，彼言七宝。此但言行树，彼言树中照见十方无量严净佛土。此但言罗网，彼言网间现妙华宫殿。此中文略，以约该博也。末句结名，以是种种依报庄严之故，名为极乐。初征释极乐竟。</p>
<p><span style="color:#333399">丁二<span lang="EN-US">&nbsp;&nbsp;别示庄严分二&nbsp;&nbsp;戊初&nbsp;&nbsp;依报&nbsp;&nbsp;二&nbsp;&nbsp;正报初中二&nbsp;&nbsp;己初&nbsp;&nbsp;明所受用境&nbsp;&nbsp;二&nbsp;&nbsp;明能所受境&nbsp;&nbsp;初又二&nbsp;&nbsp;庚初&nbsp;&nbsp;各出其相&nbsp;&nbsp;二&nbsp;&nbsp;结由佛力</span></span></p>
<p><b><span style="color:teal">又舍利弗！极乐国土，有七宝池，八功德水充满其中，池底纯以金沙布地。<span lang="EN-US"></span></span></b></p>
<p>此释迦如来重呼舍利弗之名，告以极乐国中所受用境。即池水之类，亦皆殊胜庄严。池称七宝者，拣非土石所成。大本云：内外左右，有诸浴池，或十由旬，或二十三十，乃至百千由旬，犹如大海。一宝二宝乃至七宝所共合成。今不言由旬数量者，略也。</p>
<p>八功德水者：一、澄净，异此方污浊。二、清冷，异此方寒热。三、甘美，异此方咸淡。四、轻软，异此方沉重。五、润泽，异此方枯涩。六、安和，异此方急暴。七、除饥渴，异此方饱胀。八、长养诸根，异此方增病。充满其中，即德水常时充足盈满其宝池之渠，异此方有时枯竭，有时泛滥也。底纯金沙，亦只略言；观经云：真金为渠，其下皆杂色金刚，而为底沙。大本云：纯一宝池，底沙亦以一宝。黄金池者，白银底沙；水晶池者，琉璃底沙；二宝为池，底沙亦二。乃至七宝，亦复如是。</p>
<p>此中池水，但言八德。未言宝成，以及随意说法、进业等，姑顺凡情，略显八德，实则宝水功德无量，观经云：一一池水，七宝所成；其宝柔软，从如意珠王生。分十四支，一一支作七宝妙色。其摩尼水，流注花间。寻树上下，其声微妙。</p>
<p>大本云：诸上善人，入七宝池，澡雪身体。意欲令水没足，水即没足；乃至欲令灌身，悉如其意。欲令还复，水辄还复。调和冷暖，无不顺适。开神悦体，荡除心垢。清明澄洁，净若无形。是水本无心，能随人意，岂思议所能及哉！</p>
<p>又云：微澜洄流，转相灌注，不迟不疾，安详徐逝，波扬无量，自然妙声，或念佛声，或闻法声，或闻僧声，寂静声，空无我声，大慈悲声，波罗蜜声，乃至众妙法声；称其所欲，无不闻者。发清净心，成熟诸根，永不退于无上菩提。是水本无情，而能说法，又岂思议所能及哉！</p>
<p>又云：既皆浴已，或坐于莲华之上；有在地讲经者，诵经者，自说经者，授经者，听经者，念经者，思道者，坐禅一心者，经行者。有在虚空中讲经者，乃至坐禅经行者。各随其质，而有所得。未得四果者，因得四果。未得不退转地菩萨，得不退转。是水本触尘，能令进业，又岂思议所能及哉！</p>
<p><b><span style="color:teal">四边阶道，金、银、琉璃、玻璃合成。上有楼阁，亦以金、银、琉璃、玻璃、砗磲、赤珠、玛瑙而严饰之。<span lang="EN-US"></span></span></b></p>
<p>四边即池之四岸。陛级名阶，践之上升；坦途曰道，履之游行；若阶若道，皆四宝所成。四岸之上，更有楼阁。重屋曰楼，岑楼曰阁。此即佛僧诸上善人所居之处。以者用也，非同此方楼阁，乃用土木砖石为之；彼则皆用七宝庄严而较饰之。大本云：阿弥陀佛，讲堂精舍，宫殿楼阁，皆以七宝，胜于此界第六天上天帝所居百千万倍。菩萨所居，亦复如是。诸天及人，宫宇楼阁，称其形色，高下大小。或以一宝二宝，至无量宝。今言七宝，又不云高下大小，皆省文也。金有四义：其体坚固，其性柔软，其色光明，其价贵重。银为白金，四义皆所不及，当距数十倍。琉璃，译云青色宝，又云不远，<span lang="EN-US">(山名)山出此宝，以近波罗奈城，故名不远。玻璃，译云水玉，即水晶。砗磲，译云大贝，贝为海中介虫，大者为宝；有云非梵语，以其形似车之渠，渠者网也。赤珠，乃赤虫所出之珠，与蚌胎、蛇脑、鱼腹，所出之珠稍异。玛瑙，有山水二种之别，其色不一；红者，暗中触之，则能生光。如上七宝，但取名同此方，实则一一超胜百千万倍。</span></p>
<p>问：尧处茆茨，禹卑宫室，回居陋巷，古圣贤祗贵其德，不重宝严。即令读古者，无不景仰其风。西方佛圣，何为不然，独尚外观耶？答：此弥陀大开方便，俯就机宜；顺众生厌秽忻净，舍苦求乐之心理；以大愿行，庄严极乐净土，令知取舍。正所谓先以欲钩牵，后令入佛智。疏钞云：喻如正厄饥寒之国，忽闻饱暖之乡；方沉幽暗之崖，乍睹光明之境；岂不身心踊跃，舍故即新。但得往生，终成解脱。方便接引，当如是耳。</p>
<p><b><span style="color:teal">池中莲花大如车轮，青色青光、黄色黄光、赤色赤光、白色白光，微妙香洁。<span lang="EN-US"></span></span></b></p>
<p>七宝池中，莲华无量。其形之大，犹如转轮圣王千辐金轮，大一由旬，且据最小者言之。若据观经大本所云：尚不止此。观经云：一一池中，有六十亿七宝莲华，团圆正等，十二由旬。大本云：池中莲华，或一由旬，乃至百由旬，千由旬。不可局定常人所御车轮，而为限量。随十方众生，念佛之力，有勤惰不等；故所感莲华，有大小不一。举喻车轮者，非但状莲之形，而且表莲之德。轮有运载义，而华轮能遍至十方，接引念佛众生，出离苦海，往生乐国。即此华轮，可为弥陀大愿船，普载众生，同赴莲池会也。</p>
<p>华分四色，色各有光。青色曰优钵罗，黄色曰拘勿头，赤色曰钵头摩，白色曰芬陀利。十方众生，发心念佛，宝池中即时生一莲蕊；随其念力，而为增长；命终往生，即托质此莲，是谓莲胎。乃以莲华为父母，清净受生，华开见佛。是莲华者，乃卸凡壳之玄宫，安慧命之神宅。故西方极乐，亦称莲邦。净土法门，是为莲宗；念佛之会，名曰莲社；同行之侣，称为莲友。</p>
<p>微妙香洁：特举莲之四德。微者，幽微；根产金沙，华浮德水，形量不定，各随念力，是谓幽微。又微者，精微；七宝所成，光色相称，炜烨焕烂，明耀日月，是谓精微。○妙者，此方念佛，华即标名，勤惰才分，荣枯顿异，是为感应冥符妙。又上中下品，各随功行，无量往生，不相错谬，是为胜劣分明妙，○香者，此方之莲，濯清涟而不妖，清风徐来，馨香远闻。况彼土之莲，光色既异，而香气自不待言。○洁者，此方之莲，出污泥而不染，翠盖轻摇，莹然清洁。况彼土之莲，产自宝池，其洁净何可为喻，初各出其相竟。</p>
<p><span style="color:#333399">庚二<span lang="EN-US">&nbsp;&nbsp;结由佛力</span></span></p>
<p><b><span style="color:teal">舍利弗，极乐国土，成就如是功德庄严。<span lang="EN-US"></span></span></b></p>
<p>成就二字，当分能所。以弥陀愿行，为能成就；以上文池水、阶道、楼阁、莲华，为所成就。如是二字，即指池水等所受用境。一一庄严殊胜，皆是阿弥陀佛，因中所发大愿，及道前所修大行，无量功德之所成就也，因中为法藏比丘，对世自在王佛，发四十八愿，第三十二愿云：设我得佛，自地以上，至于虚空，宫殿楼观，池流华树，国土所有一切万物，皆以无量杂宝，百千种香，而共合成。严饰奇妙，超诸天人，是谓大愿。</p>
<p>大行者，大本云：法藏比丘，于世自在王佛所，摄取二百一十亿佛刹清净之行，如彼修持。又云：法藏比丘，发四十八愿已，住真实慧，勇猛精进，阿僧祇劫，修菩萨行，护身口意，修行六度，了空无相无作，以行教化，致无量众生，发菩提心，是谓大行。即此愿行功德，为能成就庄严所受用境。大本云：如是积功累德，无量千万亿劫，功德圆备，方得成就斯愿，而入佛位。</p>
<p>功德者：乃无漏称性功德。性本自具一切庄严，非由佛力，不能成就。佛在因中，发愿起行；愿行圆满，庄严净土，为众生作增上缘。带起众生自心种种庄严，为所缘缘。众生缘此庄严净土，起忻厌心，而修净业。由此净业，仗自他力，而生净土；一一皆不离自性。弥陀亦以大愿大行，成就自性无漏功德庄严。离性之外，能所皆不可得。初明所受用境竟。</p>
<p><span style="color:#333399">己二<span lang="EN-US">&nbsp;&nbsp;明能所受境分二&nbsp;&nbsp;庚初&nbsp;&nbsp;通约五根五尘明受用&nbsp;&nbsp;二&nbsp;&nbsp;别约耳根声尘明受用初中二&nbsp;&nbsp;辛初&nbsp;&nbsp;各出其相&nbsp;&nbsp;二&nbsp;&nbsp;结由佛力</span></span></p>
<p><b><span style="color:teal">又舍利弗！彼佛国土，常作天乐，黄金为地。<span lang="EN-US"></span></span></b></p>
<p>此明诸根对境，无非乐受。彼土众生，虽受诸乐，却不妨道，反能助道，观下自知。根为能受，尘为所受，故科名能所受境。先举耳声、眼色：彼阿弥陀佛极乐国土，上则天乐鸣于空，下则黄金严其地。天乐有二：一、天人之乐，大本云：第一四天王天及诸天人，百千香华，百千音乐，以供养佛及诸菩萨声闻之众。于是第二忉利天王，乃至一切诸天，香华音乐，转相倍胜。二、天然之乐，大本又云：亦有自然万种伎乐，无非法音，清畅嘹亮，微妙明雅，一切音声，所不能及。常作亦二义：一、诸天之多，常修供养，故致天乐，音无间歇。二、天然乐音，不鼓自鸣，不同世乐，或作或辍。今人念佛，临终之时，天乐来迎，亦精修净业所感而然。</p>
<p>黄金为地者：与大本观经稍异。大本云：彼刹自然七宝，体性温柔，相间为地。或一宝，光色晃耀，超越十方。恢廓旷荡，不可穷尽。在皆平正，无有须弥及诸山海，坑坎井谷，幽暗之所。观经云：琉璃地上，以黄金绳，杂厕间错，界以七宝，分齐分明。据两经参考，彼土具足众宝。黄金琉璃，皆各约一隅而言，不必定执。</p>
<p><b><span style="color:teal">昼夜六时，雨天曼陀罗华。其土众生，常以清旦，各以衣祴盛众妙华，供养他方十万亿佛，即以食时，还到本国，饭食经行。<span lang="EN-US"></span></span></b></p>
<p>上天乐，是耳根对声尘；金地，是眼根对色尘。此处雨华，是眼鼻两根，对色香二尘。六时者：昼三时，夜三时；昼夜各分初分、中分、后分，合为六时。又按此方时分，子丑至戌亥十二时，昼夜各六时也，极乐世界，不假日月光明，不过随顺此方而云昼夜。日月有无，大本诸译，亦皆不定。后汉支娄迦谶与吴支谦二译，俱云日月处空，因彼土无须弥山故。龙舒居士王日休，参会诸译，而云处空而不运转。元魏菩提流志及宋法贤二译，直言无有。极乐国中，当不定以日月而分昼夜也。</p>
<p>雨字去声，落也。曼陀罗，此云适意；妙好天花，适悦人意。故天人雨华，以表供养、赞叹之意。供养，则如大本所云：一切诸天，皆赉天上百千华香，来供彼佛及诸菩萨声闻之众。赞叹，则如空生晏坐，帝释散华。空生问云：散华是谁？帝释答曰：我乃天帝。空生又问：散华何为？帝释又答：以尊者善说般若。空生云：我乃无说。帝释曰：尊者无说，我亦无闻。这正是善说般若，与善听般若。净土众生，念空真念，正与般若相应，故感天人雨华供赞也。</p>
<p>其土众生下，明持华供佛，神足自在。众生者：菩萨以下，乃至初生彼国者之通称也。清旦者：东方始旦，而有清明之气。净土众生，常于此时，盛华供佛。盛字平声。衣祴即盛华具，或如此方之香袋也。华以众妙言，则不止曼陀罗一种，当如法华所云：天雨曼陀罗华，摩诃曼陀罗华<span style="font-size:10.0pt;">译适意华大适意华</span>，曼殊沙华，摩诃曼殊沙华<span style="font-size:10.0pt;">译柔软华大柔软华</span>，或盛诸宝树华。大本云：四方自然风起，出五百音声，吹诸树华，华生异香，随风四散；是彼方亦雨树华，亦堪供佛。以华供佛，乃表真因趋向佛果也。他方者，对本国言。先供本师，后供他佛；自迩而遐，广及十万亿佛土，一一诸佛，无不遍供。本来十方刹土，自他不隔于毫端也。</p>
<p>食时者：早斋之时。即以者，不逾多时也。以清旦至早斋，为时至少。能于少时，而供多佛，明其神足不可思议。如一食顷，遍至十方，不假逾时，回还本国。此种神力，固由众生净业所感，亦由弥陀愿力所致。因中第二十三愿云：设我得佛，国中菩萨，承佛神力，供养诸佛，一食之顷，不能遍至无数无量亿那由他诸佛国者，不取正觉。</p>
<p>饭食经行者：受斋之后，一心行道。大本云：诸往生者，其饭食时，金钵、银钵、种种宝钵，随意现前。百味饮食，充满其中，酸碱甘淡，各如所愿，不余不缺。不以美故，过量而食。食已自消，而无遗滓。或见色闻声，意以为食，自然饱适，无所味著，身心轻利。食毕化去，时至复现。</p>
<p>经行：即优游自在，循环往复，络绎不绝。或一心念佛，成辗转参究，非徒散虑逍遥也。饭食，是舌根对味尘。经行，是身根对触尘。当知饭食经行，头头无非是道。又不独西方为然，莲池大师云：拈匙放著，口口不离，举足动身，步步踏著；何得埋头吃饭，空过一生。玩水观山，徒劳万里。味哉言乎！初各出其相竟。</p>
<p><span style="color:#333399">辛二<span lang="EN-US">&nbsp;&nbsp;结由佛力</span></span></p>
<p><b><span style="color:teal">舍利弗！极乐国土，成就如是功德庄严。<span lang="EN-US"></span></span></b></p>
<p>此如来重呼当机之名，告以极乐国土，成就如是天乐天华，众生神足往还，饭食经行，一一无非弥陀愿行功德之所庄严。愿者，大本愿云：我作佛时，刹中菩萨，以香华等种种供具，欲往他方世界供养诸佛，一食之顷，即可遍至。又愿云：我刹中人，欲食之时，宝钵之中，百味饮食，化现在前，食已自去。今者成佛，一一所愿，皆悉成就。行者，大本云：法藏比丘，既发愿已，天雨妙华，而散其上。因中既感天华之庄严，何况果上？又云：或为比丘，或为天王，或为轮王，或为大臣，恒往佛所，承事供养。故感果上国中人民，一食之顷，遍供多佛，神足之庄严。又云：手中常出衣服、饮食、幢幡、宝盖、一切音乐，供养于佛。故得成就佛果位中天乐鸣空，国中众生自然衣食等之庄严。初通约五根五尘明受用竟</p>
<p><span style="color:#333399">庚二<span lang="EN-US">&nbsp;&nbsp;别约耳根声尘明受用分二&nbsp;&nbsp;辛初&nbsp;&nbsp;有情法利&nbsp;&nbsp;二&nbsp;&nbsp;无情法利初中分三&nbsp;&nbsp;壬初&nbsp;&nbsp;众鸟说法&nbsp;&nbsp;二&nbsp;&nbsp;闻音获益&nbsp;&nbsp;三&nbsp;&nbsp;别释疑难&nbsp;&nbsp;今初</span></span></p>
<p><b><span style="color:teal">复次舍利弗！彼国常有种种奇妙杂色之鸟，白鹤、孔雀、鹦鹉、舍利、迦陵频伽、共命之鸟。是诸众鸟，昼夜六时，出和雅音。<span lang="EN-US"></span></span></b></p>
<p>种种者不一之谓也。奇妙，言品类异常。形殊众鸟曰奇，音能说法曰妙。杂色，则毛羽光彩，形形色色，多而且美也。下略出六种，前四种，此土亦有，人所常见。而鹤有玄黄苍白四色，以纯白为正，世亦不多。孔雀形色多同。鹦鹉亦有红黄白绿灰紫黑色之类，以红嘴绿羽为贵。此鸟解事人语，古诗云：鹦鹉前头不敢言。又记曰：鹦鹉能言，不离飞鸟，猩猩能言，不应禽狱。则于人道尚且未通，安能同彼土之宣演妙法也。舍利解见在前。</p>
<p>迦陵频伽，译云妙音。大论云：如迦陵频伽鸟，在壳中未出，声超余鸟。又正法念处经云：此鸟出妙音声，若天若人紧那罗等，无能及者；唯除如来音声。共命之鸟，一身两头，报同识别。梵语耆婆耆婆迦，此译为生。胜天王经云生生。或译命。法华经云命命。杂宝藏经云共命。虽然心识各别，同一报命也。后二种西竺亦有。是诸众鸟，在此土西竺，已称珍异。然名虽相同，实则相远。彼土诸鸟，乃弥陀愿力化生，形体色音，转更奇妙。所出之音，柔和而不暴，幽雅而不俗。由不暴故，能令听者躁心自释。由不俗故，能令听者欲心自祛。疏钞云：由之瑟尚缺于和，郑之声大背于雅。鸟兼二美，是黄钟大吕所不及也。</p>
<p><b><span style="color:teal">其音演畅五根、五力、七菩提分、八圣道分，如是等法。<span lang="EN-US"></span></span></b></p>
<p>其字指上众鸟，非仅音声和雅可爱，且能演扬宣畅一切佛法道品。五根等，即修行入道之品故。他经共有七科三十七分，此经惟列二十五分。寻常判属小乘，实则可通大乘。智度论云：‘三十七品，无所不摄，即无量道品，亦在其中。’涅槃经云：‘若人能观八正道，即见佛性，名得醒醐。’此皆大乘说。念佛法门，横截生死，永断轮回，正属大乘。五根等，可通一切修门；今一一皆约念佛法门解。</p>
<p>五根者：信根、进根、念根、定根、慧根。根有能生义，如树有根，能生花果，而得成熟，故以根名。信根者，信有西方极乐世界，无有众苦，其国人民但受诸乐。信有弥陀现在说法，接引念佛众生、往生彼国。此皆实事实境，非同化城之喻设也。信有愿求往生执持名号，临终决定得生；古德先贤，不一而足。信释迦必无妄语，弥陀岂有虚愿？六方诸佛定无谬赞。而此念佛法门，的可依承也。此皆约事言信也。</p>
<p>信西方依正庄严，本不出当人念佛心外；无边刹土，自他不隔于毫端；何况祗十万亿佛土乎？净土本唯心之净土，弥陀乃自性之弥陀；此二语须善会之！差之毫厘，失之千里。非拨无净土弥陀也，乃谓现在极乐依正，皆不离心性之外；以心包太虚，量周沙界，而极乐岂在空外耶？此则约理言信也。能起事理二信，是名信根。</p>
<p>进根者，既深信念佛，依信发愿，依愿立行，精勤不懈，是名进根。念根者，既求往生，精进念佛，念念无间，心口相应，是名念根。定根者，既专念弥陀，系缘一境，万虑顿销，一心不乱，是名定根。慧根者，既定心成就，慧照现前，不住有念，不落无记，是名慧根。以此五法次第调治，譬如阴阳和适，能令诸根增长。</p>
<p>五力者：即前五根增长，具大力用：一、不为他伏，因于念佛法门，生深胜解，他法所难制伏。二、而能伏他，因其念力成就，具大威势，而能摧伏一切。信力者，深信念佛成佛，因果相契；如大势至法王子所云：‘忆佛念佛，现前当来，必定见佛；去佛不远，不假方便，自得心开。’信根增长，能破疑惑，不为动摇；能拒邪说，不为迷乱；自断烦恼，不为侵害：是名信力。进力者，进根增长，能破懈怠，不存身见。昼夜六时，执持名号：是名进力。念力者，念根增长，能破邪念，单提正念，专念弥陀，念念相续：是名念力。定力者，定根增长，能除一切乱想分别；惟是一佛，印在心头：是名定力。慧力者，慧根增长，能破邪解；决定了知：是心是佛，是心作佛：是名慧力。</p>
<p>七菩提分：亦名七觉支，梵语菩提，此译为觉。分，即是支。瑜伽云：诸已证入正位者，如实觉慧，用此为支。由前根力既固，后须觉慧，合宜而用。一、择觉支：观诸法时，善能觉了，拣别真伪，不谬取诸虚伪法故。今于八万四千法门中，拣择念佛一法，至简易，至直捷，是为圆顿不思议法门也。二、进觉支：修道法时，善能觉了，不谬行于无益苦行故。今依忻厌门，而修念佛行；自可舍秽趋净，离苦得乐也。三、喜觉支：心得法喜，善能觉了，不随顺倒之法而生喜故。今闻持名念佛，往生净土，心生法喜，依教修持也。四、除觉支：除诸见烦恼时，善能觉了，断绝虚伪，不损真正善根故。今持名念佛，以一念而除众念，都摄六根，净念相继也。五、舍觉支：舍所见念著境时，善能觉了，所舍虚伪，永不追忆故。今系心一佛，众缘俱舍，于此娑婆极生厌离也。六、定觉支：发诸禅定，善能觉了，诸禅虚假，不生见爱故。今念佛功深，一心寂然而不动乱，心亦不著也。七、念觉支：修出世道时，善能觉了，常使定慧均平。若心沉没，当念用择、进、喜三支，察而起之。若心浮动，当念用除、舍、定三支，摄而伏之。今修此念佛法门，时起觉照，不著二边。若住有念，是谓有边，即念用除、舍、定而调之。若住无念，是谓无边，即念用择、进、喜，而治之。恒令定慧平等，中中流入。古德云：‘有佛处不得住，无佛处急走过。’果能跳出有无这两关，则终日不念而念，念而不念矣。</p>
<p>八圣道分：亦名八正道分。圣，即无漏圣德；由前择法觉分，故入正道。不依偏邪名正，能至涅槃为道。共有八分：一、正见：以无漏慧，见理分明，而不错谬。见此持名一法，乃为径中捷径，可以横超三界，永脱轮回。二、正思惟：以无漏慧，除诸邪思，住清净正意业中；系缘净土，求愿往生。三、正语：以无漏慧，摄诸口业，住清净正语业中；少说一句话，多念一声佛。四、正业：以无漏慧，除身邪业，住清净正身业中；都摄六根，净念相继。五、正命：以无漏慧，除五邪命，住清净正命中；不求利养，放下念佛。五邪命者：一、为利养故，现奇特相。二、为利养故，自说功德。三、占相吉凶，为人说法。四、高声现威，令人敬畏。五、说得供养，以动人心。以此五者活命，为邪命。六、正精进：以无漏慧，除诸懈怠，勤行精进；昼夜时六，一心念佛。七、正念：以无漏慧，除诸杂念；专念洪名，以为正修；兼念万善，以为助行，心不动失。如永明寿禅师，每日弥陀十万；兼修万善，庄严净土。八、正定：以无漏慧，除诸散乱；一心念佛，决定不移。念得行不知行，坐不知坐，忘身忘境，三昧现前。</p>
<p>如是等法者：如是、指法之诃，指上列根力觉道，四科二十五品。等者，等余四摄、六度、四无所畏、十八不共等法。</p>
<p>问：此经不列念处正勤神足者，何也？答：念处中，一身念处，是观身不净。彼土众生，清净莲华所生，相好庄严，不必作不净观。二受念处，是观受是苦。极乐国中无有众苦，但受诸乐，不必更观苦受。</p>
<p>又正勤中，未生恶勿生，已生恶令断；其国众生，皆是诸上善人俱会一处，不至起恶，不必更断于恶。</p>
<p>又神足中，第一欲神足，谓于所求境，希向慕乐。今彼土众生，由厌秽祈净，厌苦求乐，已得往生极乐净土、则所求愿满，不必更起乐欲。为此故，不列前三科，但演四科二十五品。初众鸟说法竟。</p>
<p><span style="color:#333399">壬二<span lang="EN-US">&nbsp;&nbsp;闻音获益</span></span></p>
<p><b><span style="color:teal">其土众生，闻是音已，皆悉念佛、念法、念僧。<span lang="EN-US"></span></span></b></p>
<p>是音：即前众鸟所说一切法音。能令闻者悉念三宝，足知说法有方，善能开示悟入于人也。佛法僧而称三宝者，以其可尊可贵也；佛福慧两足，为两足尊；法离欲清净，为离欲尊；僧众中福田，为众中尊。三宝有住持一体之别；住持者，世间三宝也。金银土木，雕铸塑绘，为佛宝；黄卷赤牍，三藏圣教，为法宝；严净毗尼戒律，绍宏佛化，为僧宝。一体者，自性三宝也，灵觉体性，圆明照了，为佛宝；性具恒沙，称性功德，为法宝；理智不二，和合无违，为僧宝。住持是相，相即性中之相。一体是性，性即相中之性。性相一如，不分而分，二而不二也。○念三宝亦有自他之分：念他者，念弥陀愿力广大，变化诸鸟，即念佛也。念恒令法音宣流，闻者生解，即念法也。念菩萨所修行门，无量差别，即念僧也。念自者，念真如本觉佛性，人人具足，即念佛也。念一真法界之心，能生万法，即念法也。念心法虽有二名，和合不二，即念僧也。若但念他而不念自，犹是未悟真理；念念还归自心，是名真念三宝也。二闻音获益竟。</p>
<p><span style="color:#333399">壬三<span lang="EN-US">&nbsp;&nbsp;别释疑难</span></span></p>
<p><b><span style="color:teal">舍利弗！汝勿谓：此鸟实是罪报所生。<span lang="EN-US"></span></span></b></p>
<p>汝勿谓者：诫其不可作是说也。恐人疑云：法藏第一大愿，即云设我得佛，国有地狱饿鬼畜生者，不取正觉。今有众鸟，岂不相违耶？故诫其勿谓此鸟实是罪报所生。此鸟非但不同世间之鸟，以愚痴为因，不能说法；尚且不同诸天之鸟，虽能说法，未离业报也。</p>
<p><b><span style="color:teal">所以者何？彼佛国土，无三恶道。舍利弗！其佛国土，尚无恶道之名，何况有实。<span lang="EN-US"></span></span></b></p>
<p>此征释；首句征，以下释。所以不可说此鸟实是罪报所生者，何也？因彼佛愿力广大，成就庄严，国中无有地狱、饿鬼、畜生，三恶道。此三道，依五逆十恶，为地狱因；悭贪嫉妒，为饿鬼因；愚痴暗昧，为畜生因。由恶因所感恶果，故名恶道。法藏愿云：我刹中人，皆不闻不善之名，何况有实，不得是愿，终不作佛。故今成佛，其国尚无恶道之名，何况有实。何况反显意，显其必无也。非唯目所未睹，亦复耳所不闻也。</p>
<p><b><span style="color:teal">是诸众鸟，皆是阿弥陀佛，欲令法音宣流，变化所作。<span lang="EN-US"></span></span></b></p>
<p>此出其所以。彼国既无恶道，何以现有诸鸟？当知此鸟，皆是弥陀愿力，欲令法音宣布流传，以不思议之力，所化作耳。十六观经云：如意珠王，涌出金色微妙光明，其光化为百宝色鸟，和鸣哀雅，常赞念佛念法念僧。如意珠王，亦即彼佛不思议力之所化也。</p>
<p>问：法藏愿后偈云：地狱、饿鬼、畜生，皆生我刹中，何云尚无恶道之名？答：彼偈次云：一切来生者，修习清净行，如佛金色身，妙相悉圆满。则知未生之前，早植净缘；既生彼国，皆成上善；相好同佛，岂复存恶道之形体耶？初有情法利竟。</p>
<p><span style="color:#333399">辛二<span lang="EN-US">&nbsp;&nbsp;无情法利分二&nbsp;&nbsp;壬初&nbsp;&nbsp;各出其相&nbsp;&nbsp;二&nbsp;&nbsp;结由佛力&nbsp;&nbsp;今初</span></span></p>
<p><b><span style="color:teal">舍利弗！彼佛国土，微风吹动诸宝行树，及宝罗网，出微妙音，譬如百千种乐，同时俱作。闻是音者，自然皆生念佛、念法、念僧之心。<span lang="EN-US"></span></span></b></p>
<p>行树罗网，本依报无情之物，风吹出音，能令闻者皆念三宝，是为法利；同前鸟音说法无异。风而曰微者，风之美也。轻清醇和，令人可爱；非同此土之暴风猛作，飓风为灾，令人可厌可惧也。行树罗网，既皆诸宝所成，则微风吹动，戛玉敲金，铿然出声，如百千乐同时并作，宫商什奏，律吕克谐；又何止巍巍洋洋，志在高山流水也。其音亦宣根力觉道种钟道品，人天之乐，所不能及。故令闻者，咸念三宝。经中不言说法者，文略也。但含在微妙音中。柔和幽雅曰微，音能说法曰妙。如大本所云：微风徐动，吹诸宝树，或作音乐，或作法音；即其证也。闻念三宝，而曰自然，正由音中赞扬三宝功德。或赞佛具一切智，能开众生道眼；赞法如阿伽陀，能治众生心病；赞僧修如实行，能作众生标榜。故令一闻，自然兴念。华严台网，皆出颂言；雷音宝林，咸宣妙偈；即其类也。</p>
<p>此土情无情声，亦皆说法。迷者茫然不知，达者豁然悟入；如闻莺声击竹声而悟道者是也。头头显露，物物全彰。鸟语莺鸣，总是深谈般若；松声竹韵，无非咸演真诠；此土尚然，况清净庄严之佛土乎。初各出其相竟。</p>
<p><span style="color:#333399">壬二<span lang="EN-US">&nbsp;&nbsp;结由佛力</span></span></p>
<p><b><span style="color:teal">舍利弗！其佛国土，成就如是功德庄严。<span lang="EN-US"></span></span></b></p>
<p>此结上化禽风树，法音庄严，亦皆彼佛愿行功德之所成就。愿所成者，法藏第四十六愿云：设我得佛，国中菩萨，随其志愿，所欲闻法，自然得闻。若不尔者，不取正觉。故化禽风树，皆演法音，行所成者，大本所云：愿后修行，常以和言爱语，饶益众生，是以得成微风吹动树网，皆出妙音。又云：于佛法僧，信重恭敬；是以得成众生闻者咸念三宝。愿行、为能庄严之因，情无情之法音，为所庄严之果。初依报竟。</p>
<p><a name="a06"></a><span style="color:#333399">佛说阿弥陀经讲义卷下<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">闽泉州大开元寺 沙门圆瑛 讲<span>&nbsp; </span></p>
<p><span style="color:#333399">戊二<span lang="EN-US">&nbsp;&nbsp;正报分四&nbsp;&nbsp;己初&nbsp;&nbsp;征择名号&nbsp;&nbsp;二&nbsp;&nbsp;成道时劫&nbsp;&nbsp;三&nbsp;&nbsp;化伴二众&nbsp;&nbsp;四&nbsp;&nbsp;结由佛力</span></span></p>
<p><b><span style="color:teal">舍利弗！于汝意云何？彼佛何故号阿弥陀？<span lang="EN-US"></span></span></b></p>
<p>上明依报之胜，此明正报之妙。正报有主有伴，先征释化主名号，乃重呼当机舍利弗，问以在汝之意，以为云何？彼佛因何之故，建号为阿弥陀？审其毕竟能解与否。以此经的示持名妙行，征释名义，为一经之宗要，欲人因名思义，深信万德宏名，即不思议境，一心执持，无复疑异也。</p>
<p><b><span style="color:teal">舍利弗！彼佛光明无量，照十方国，无所障碍，是故号为阿弥陀。<span lang="EN-US"></span></span></b></p>
<p>先征此释。彼佛名号，具足万德；今本师释迦特以光寿二义释之，光则横遍十方，寿则坚穷三际。以二义横竖该彻，即法界体，一切万德，无所不摄，欲令持名众生，由持名而悟入体性，了知心佛一体，则一念相应一念佛，念念相应念念佛。如古德云：‘法界圆融体，作我一念心，故我念佛心，全体即法界。’玆先约光明释：梵语阿弥陀，此云无量光。由彼佛光明无量，遍照十方国土，自他不隔，无所遮障留碍。以是之故，号为阿弥陀。</p>
<p>光明，有智光、身光之别。此二种光，皆约报身言。报身梵语曰卢舍那身，此云光明遍照。自受用报身，照一真法界，是名智光。他受用报身，照众生机宜，是名身光。○身光，复有常光、放光之别，此二种光，约应身言。常光者恒常如是，如佛圆光一寻，或一由旬，乃至无量由旬等。放光者，或于肉髻，或于白毫，或卍字脐轮等。此中言无量者，显所照之广也，不同他经但照几世界。言十方者：显所照之周也；不同他经但照于一方。无障碍者：显所照之彻也；不同日光犹有障碍。日光虽明，不照覆盆；铁围山间，不睹日光。准彼佛光明，穿山透壁，通幽达冥，最为远著；故号无量光，亦称无边光、无碍光、乃至超日月光等，皆光明无量义也。</p>
<p>观经云：彼佛圆光，如百亿三千大千世界。又云：彼佛有八万四千相，一一相有八万四千好，一一好有八万四千光明，遍照十方念佛众生，摄取不舍。○问：彼佛光明遍照十方，何以众生不见？答：日月虽光，瞽者不见；岂可因瞽者不见，而谓日月之无光耶？佛光无碍，本来遍照，若众生不信念佛，宿障未除，皆不能见。果尔信心充足，精进念佛，现前当来，必定见佛，何况佛光耶！</p>
<p><b><span style="color:teal">又舍利弗！彼佛寿命，及其人民，无量无边阿僧祇劫，故名阿弥陀。<span lang="EN-US"></span></span></b></p>
<p>此约寿命释。梵语阿弥陀，亦云无量寿，彼佛非独光明无量，而寿命亦复无量也。盖寿量之修短，必以身命之生灭为标准。佛身有三，佛寿亦三。一、法身以理性为命，法身离相，无终无始者，法身寿也。二、报身以智慧为命，报身修成，有始无终者，报身寿也。三、应身以因缘为命，应机示现，有始有终者，应身寿也。彼佛寿命，若约应身，实有期限。观音次补佛位，号普光功德山王如来，国名众宝普集庄严；以是而知，但是有量之无量。若约法报二身，既是无终，即无期限，乃是无量之无量也。</p>
<p>及其人民：者佛为法王，义如君主；其国众生，钦承佛教，例若人民。及之云者，生寿皆同佛寿故。阿僧祇，十大数之首，从百洛叉百洛叉，为一阿僧祇，译云无数。第二大数，从阿僧祇阿僧祇，为一无量。以下皆倍倍积累：第三无边，第四无等，第五不可数，第六不可称，第七不可思，第八不可量，第九不可说，第十不可说不可说。今佛生寿命，以阿僧祇劫计之，实明其数有无量无边之阿僧祇劫也。又此数不定局执，乃极赞其多，故云无复限量，无复边际之无数劫也。</p>
<p>劫者：梵语劫波，此云时分。有大中小之别。按人寿从十岁，过一百年增一岁，增至八万岁。过一百年减一岁，减至十岁。一增一灭，为一小劫。二十番增减，为一中劫，合成住坏空四中劫，为一大劫。其国人民寿命同佛无量者，由自他二力故也。他力即弥陀愿力，大本法藏愿云：我刹中人，寿命皆无央数劫，无有能计其数者。自力即众生念力。一心念佛，净业成就，往生彼国，莲华化生，离老病死，故得此寿。</p>
<p>又复当知：光寿名号，称性建立。佛性横遍十方，故名无量光。佛性竖穷三际，故名无量寿。佛性如是，生心亦然，即现前一念念佛之心，亦本竖穷横遍；心佛一如，圣凡平等。以此建立名号，令持名众生，易悟是心是佛之理。虽然彼佛智慧、功德、方便、神通，一一悉皆无量；举此光寿二义，则摄无不尽矣。初征释名号竟。</p>
<p><span style="color:#333399">己二<span lang="EN-US">&nbsp;&nbsp;成道时劫</span></span></p>
<p><b><span style="color:teal">舍利弗！阿弥陀佛，成佛以来，于今十劫。<span lang="EN-US"></span></span></b></p>
<p>上征释名号，已知得名之义。然犹未知成佛至今曾几何时？故呼当机而告之！彼佛成佛以来，于今已经十劫。当依唐译，是十大劫。此与别序中今现在说法句，遥遥相对。佛寿无量，今仅十劫，则现在说法，时正未央。十方众生，应当至心念佛，求生彼国；常随佛学。同佛寿命，一生成办也。</p>
<p>成道时劫，有应论不应论之分。若据法身，自性清净，离诸名相，无成不成，不可思议，岂复论劫？若据报身，因圆果满，名得菩提，成等正觉，说法利生，乃可论劫。若据应身，观察因缘，应机示现，八相成道，转大法轮，亦可论劫。又离垢妙极法身，必依修德方显；如金在矿，须假煆炼之功。修德者，即智德照理，断德断惑；智断二德究竟，名证法身。若约修德，亦可论成论劫也。报身别无新得，理所本有；既属本有，亦无成与不成。应身如水中月，应物现影，无别自体，亦无成与不成，皆不应论劫。今言十劫者，融会三身，不著理事，以显法门殊胜。下手最易，但念一句名号，收机最广，上中下根，无不普益。故下声闻、菩萨，及与补处，其数甚多；皆十劫中之所成就也。</p>
<p>彼佛成佛之因，不一而足，广如诸经中说。略举八者：一、大本云：定光佛前，五十三佛，名世自在王佛时，有国王舍位出家，字曰法藏，对佛发四十八愿。今阿弥陀佛即是法藏比丘所成之佛也。二、法华经云：大通智胜如来时，十六王子出家，净修梵行，求无上菩提。佛灭度后，常乐持是妙法华经，后悉成佛。第九王子于西方成佛，彼王子者，今阿弥陀佛是。三、悲华经云：无量劫前，有轮王名无诤念，供养宝藏如来。时王发愿，愿成佛时，国中种种清净庄严。佛与授记，过恒河沙劫，西方世界作佛，国名安乐。彼国王者，今阿弥陀佛是。四、大乘四等总持经云：无垢焰称起王如来时，有净命比丘，总持诸经十四亿部，随众生愿乐，广为说法。彼比丘者，今阿弥陀佛是。五、贤劫经云：云雷吼如来时，有王子名净福报众音，供养彼佛。彼王子者，今阿弥陀佛是。六、彼经又云：金龙决光佛时，有法师名无限宝音行，力弘经法。彼法师者，今阿弥陀佛是。七、观佛三昧第九经云：空王佛时，有四比丘，烦恼覆心，空中教令观佛，遂得念佛三昧。彼第三比丘，今阿弥陀佛是。八、如幻三摩地无量印法门经云：狮子游戏金光如来时，有国王名胜威尊重，供养彼佛，修禅定行。彼国王者，今阿弥陀佛是。彼佛因地修行多劫，其因亦应无量，难以枚举。二成道时劫竟。</p>
<p><span style="color:#333399">己三<span lang="EN-US">&nbsp;&nbsp;化伴二众</span></span></p>
<p><b><span style="color:teal">又舍利弗！彼佛有无量无边声闻弟子，皆阿罗汉，非是算数之所能知；诸菩萨众，亦复如是。<span lang="EN-US"></span></span></b></p>
<p>佛为化主，此为化伴。声闻菩萨虽分二众，皆是大心之士；何以故？他方定性二乘，不得生彼。今日声闻，曰阿罗汉，名同而实异；如别教七住，断见思之类；实是菩萨，非实声闻也。若十方众生，先习小乘，然后回向大乘，求生净土；彼佛顺其先习，为说四谛，先断见思，故名阿罗汉。究非实行阿罗汉，与论意二乘种不生，亦不相背，其数甚多，非是算数之所能知；法藏第十四愿云：设我得佛，国中声闻，三千大千世界悉成缘觉，于百千劫悉共计校，知其数者，不取正觉。今果成，声闻无量，故不能知。</p>
<p>诸菩萨众，亦复如是：承上不独声闻，更有菩萨往生者众，亦复无量无边，算数所不能知。菩萨之数难知，菩萨功德亦无边量，大本佛赞彼国菩萨种种功德，为二十三喻：一、智慧深广，犹如大海。二、三昧不动，如须弥山。三、慧光明净，超踰日月。四、净法满足，犹如雪山。五、平等如地，好恶普载。六、清净如水，洗诸尘垢。七、犹如火王，烧烦恼薪。八、如风行世，普遍无碍。九、犹如虚空，一切无著。十、净如莲华，无有染污。十一、犹如大乘，广能运载。十二、如震法雷，惊觉未觉。十三、如雨甘露，滋润众生。十四、如金刚山，魔外不动。十五、如梵天王，诸善最上。十六、如大树王，普覆一切。十七、如优昙华，希有难遇。十八、如金翅鸟，威伏外道。十九、如众游禽，无所藏积。二十、犹如牛王，无能胜故。二十一、如大象王，善调伏故。二十二、如师子王，无所畏故。二十三、旷若虚空，大慈等故。末复结云：我但为汝略言之耳，若广说者，百千万劫，不能穷尽。三化伴二众竟。</p>
<p><span style="color:#333399">己四<span lang="EN-US">&nbsp;&nbsp;结由佛力</span></span></p>
<p><b><span style="color:teal">舍利弗！彼佛国土，成就如是功德庄严。<span lang="EN-US"></span></span></b></p>
<p>此处文与前全同，义与前迥异。前乃成就依报庄严，此则成就正报庄严。化主以光寿无量为庄严，化伴以算数不知为庄严。一一皆弥陀愿行所成。大本法藏愿云：愿我作佛时，光明照无央数天下，幽冥之处，皆当大明；诸天人民，以及蜎蠕，见我光明，莫不慈心作善，来生我国。此光明随愿所成也。又法藏第十三愿：设我得佛，寿命有限量，下至百千亿那由他劫者，不取正觉。此寿命亦随愿所成也。</p>
<p>又大本云：假使比丘满亿那由他，百千数量，皆同目犍连神通，欲共计算彼佛初会声闻，尽其神力，百分中不能知一。又云：我作佛时，刹中菩萨，神通、智慧、辩才、相好、威神，悉皆如佛。今来成佛，得随所愿。行所成者，大本云：尔时法藏教化众生，修行六度，广行教化，无量众生，发菩提心。行今成就，有斯庄严，皆以愿行为能成就。光寿无量，化伴无数，为所成就。一详陈依正庄严以起信竟。</p>
<p><span style="color:#333399">丙二<span lang="EN-US">&nbsp;&nbsp;特劝应求往生以发愿分三&nbsp;&nbsp;丁初&nbsp;&nbsp;往生皆登不退&nbsp;&nbsp;二&nbsp;&nbsp;补处上士莫测&nbsp;&nbsp;三&nbsp;&nbsp;特劝发愿求生&nbsp;&nbsp;今初</span></span></p>
<p><b><span style="color:teal">又舍利弗！极乐国土，众生生者，皆是阿鞞跋致。<span lang="EN-US"></span></span></b></p>
<p>此科承前：既闻极乐依正庄严，而生深信；自当依信发愿。净土法门，带业往生，横超三界，殊胜超绝，不可思议。但得往生，悉皆圆证三不退；故云众生生者，皆是阿鞞跋致<span style="font-size:10.0pt;">译云不退转地</span>。不退有三：一、位不退，预入圣流，不坠凡夫地。二、行不退，恒常度生，不坠二乘地。三、念不退，任运增进，证入如来地。○不退更有三义：一、大乘不退：往生彼国，趣入大乘，更不退转复作二乘故。二、已得不退：但生彼国，凡所已得，更不退转丧失本有故。三、未得不退：但生彼国，凡所未得，更不退转阻其前进故。如上所云不退，非独指彼国久修上士，但凡初生之者，莫不皆然。即使五逆十恶，十念成就，带业往生，居下下品者，皆得三不退也。若非弥陀之大愿，持名之奇勋，安克臻此。</p>
<p>疏钞引十疑论，有五因缘，故得不退。一者、弥陀大悲愿力摄持，故得不退。谓如大本法藏愿云：我作佛时，闻我名号，皈依精进，即得第一忍第二忍第三忍，于诸佛法，永不退转。譬如涉海，得乘巨航，不沉溺故。二者、佛光常照，菩提心念念增进，故得不退。谓如大本言见佛光明而生慈心。又念佛之人，佛放光明，摄受此人。譬如日月照烛暗途，不坠坑堑故。三者、水鸟树林，风声乐响，皆演法音；闻者常念三宝，故得不退。谓如此经及二部中说，譬之亡者闻钟磬声，增其正念故。四者、纯诸菩萨以为胜友，外无魔邪，内无烦恼，故得不退。谓如此经言诸上善人俱会一处，譬之置子庄岳不复楚语故。五者、寿命永劫，与佛齐等，故得不退。谓如此经所云，佛及人民寿命无边。譬之万里程途，假以时日，终至宝所故。</p>
<p>又起信论云：生彼国者，常见佛故终得不退，娑婆修行多有退缘。古云：道高一尺，魔高一丈，常来挠乱，令退道心。如身子发菩提心，路逢乞眼，六心坠落，尘劫声闻。彼国永不退转，故古德云：修行以念佛为稳当；良有以也。初往生皆登不退竟。</p>
<p><span style="color:#333399">丁二<span lang="EN-US">&nbsp;&nbsp;补处上士莫测</span></span></p>
<p><b><span style="color:teal">其中多有一生补处，其数甚多，非是算数所能知之；但可以无量无边阿僧祇说。<span lang="EN-US"></span></span></b></p>
<p>其中即三不退中，多有一生补处。菩萨补处者，止此一生，即补佛位；如弥勒菩萨，现居兜率，当补释迦佛位是也。大本云：生彼国者，皆具三十二相，究竟深入妙法要义，皆当一生遂补佛处。此等若谓是凡夫，却不历异生必补佛位；若谓一生补处，却不是等觉，祗名凡夫。其数甚多，算数莫及，但可以约略而总说之。大本云：佛告弥勒，此世界中有七百二十亿菩萨生彼，一一已曾供养，无央数佛如弥勒者。他方世界，第一光远照佛所有八十亿菩萨，皆当往生。第二宝藏佛所有九十亿。第三无量音佛所有二百二十亿。以及无量佛刹往生者不可复计。即此可证其数甚多。</p>
<p>问：补处菩萨，位居亚圣，何得甚多？彼国观音补弥陀佛位，势至次补观音佛位，其余并不闻说何日当补？答：十方有无量世界，即有无量诸佛；诸佛入般涅槃，当有无量菩萨补佛之位，何必定补极乐耶？二补处上士莫测竟。</p>
<p><span style="color:#333399">丁三<span lang="EN-US">&nbsp;&nbsp;特劝发愿求生</span></span></p>
<p><b><span style="color:teal">舍利弗！众生闻者，应当发愿，愿生彼国，所以者何？得与如是诸上善人俱会一处。<span lang="EN-US"></span></span></b></p>
<p>此是本师婆心特切苦口劝谕。正劝众生闻上极乐依正庄严，胜妙功德，应当发真实愿，愿生彼佛国土。观应当二字，足见如来叮咛告诫，惟恐众生闻之，如风过耳；不肯从闻生信，由信发愿，依愿起行。信愿行三，为净土资粮，欲求往生，缺一不可。故详陈依正庄严以起信，次即特劝应求往生以发愿。愿之为力，不可思议。极乐净土，亦由愿成。法藏因中发四十八愿，今成佛道，一一如愿。临终往生，全仗愿力。行愿品云：是人欲临命终时，一切诸根，悉皆败坏。以致亲属威势，象马珍宝等，悉皆散灭。惟有愿王不相舍离，一切时中，引导其前。一刹那间，即得往生极乐世界。即如世人愿读书籍，即成学界；愿为贸易，即成商界；愿种田园，即成农界；愿习技艺，即成工界；一一无不随愿所成。极乐世界，等觉尚愿往生，何况凡夫！如普贤颂云：愿我临欲命终时，尽除一切诸障碍；面见彼佛阿弥陀，即得往生安乐刹。文殊求生之偈，句虽缩短，义则无异。偈云：愿我命终时，尽除诸烦恼，面见弥陀佛，往生安乐刹。观此则发愿求生，固当务之急也。</p>
<p>所以者何？蹑前征起。征有二意：一、娑婆亦属佛国，何必劝其舍此趣彼？二、十方无量佛刹，何必劝其定求极乐？得与如是下，乃出其故。因得与如是一生补处菩萨，诸上善人，同会一处，则熏陶有自，成佛无难也。又一解：诸上善人，通指极乐圣凡，皆称上善；以众生生者，皆是不退转地，则究竟皆成无上菩提，故以同称上善。同以无漏不思议业，感生彼国，同会一处，所谓观音势至，把手共行；文殊普贤，亲为胜友。如斯胜会，可不愿生欤？二特劝应求往生以发愿竟。</p>
<p><span style="color:#333399">丙三<span lang="EN-US">&nbsp;&nbsp;正示执持名号以立行分三&nbsp;&nbsp;丁初&nbsp;&nbsp;拣余行&nbsp;&nbsp;二&nbsp;&nbsp;示正行&nbsp;&nbsp;三&nbsp;&nbsp;重结劝&nbsp;&nbsp;今初</span></span></p>
<p><b><span style="color:teal">舍利弗！不可以少善根福德因缘，得生彼国。<span lang="EN-US"></span></span></b></p>
<p>此承前欲亲上善，须假多善多福殊胜因缘。不可以少善少福，得生彼国。因缘者，因是亲因，如万物种子，缘是助缘，如世间水土。但有种子，而无水土，不能抽芽。但有水土，而无种子，那得发生。因缘具足，方能成办。此中以智为先导，发菩提心，精进念佛，名多善根，即亲因也。以兼修五度，求极乐果，万首庄严，名多福德，即助缘也。而因缘有胜有劣：如种善根，但发声闻心，不发菩提心，是少善根，其因则劣。如修福德，但求人天果，不求极乐果，是少福德，其缘亦劣。念佛乃善中之善，福中之福，正所谓发菩提心，求生彼国，即是大因缘也。</p>
<p>何谓善中善？以具智论五菩提心故。一、发心菩提：谓于无量生死中，发大菩提心也。而持名正于凡夫生死心中，起大觉故。二、伏心菩提：谓断诸烦恼，降伏其心也。而持名则正念才彰，烦恼自灭故。三、明心菩提：谓明了诸法不外一心也。而持名正即此一心，明了诸法实相故。四、出到菩提：谓得无生忍，出离三界，到萨婆若<span style="font-size:10.0pt;">译一切种智即佛果</span>也。而持名即得一二三忍，捷超生死，趋一切智故。五、无上菩提：谓坐大道场，成最正觉也。而持名则得不退转地，直至成佛故。是则善中之善，为多善也。</p>
<p>何谓福中福？以弥陀名号，具足万德。而持名念佛，举其名兮则万德全彰；专乎持也，则一心不乱。既得一心不乱，自然六度齐修矣，。持至一心不乱，自无悭贪心起，即布施度。持至一心不乱，自无一切诸恶，即持戒度。持至一心不乱，自无嗔恚之心，即忍辱度。持至一心不乱，自无懈怠思想，即精进度。持至一心不乱，自无心念忘动，即禅定度。持至一心不乱，自无愚痴昏昧，即智慧度。六度既该，万行斯备。但持名号不住于相，金刚经云：菩萨无住相布施，其福德不可思量。是则福中之福，名多福也。</p>
<p>问：持名念佛，即为多善根，多福德，有何圣教为证？答：大悲经云：一称佛名，以是养根入涅槃界，不可穷尽。又大庄严论云：佛世一老人，来求出家，舍利弗等诸大弟子，观其多劫无有善根，俱不肯度。于是老人悲伤更切，啼泣不已。佛告大众，此人可度，无量劫前，为采薪人，猛虎逼极，大怕上树，称南无佛；以此善根成熟，遇我得度，当证道果。此即持名多善根之明证也。又称扬诸佛功德经云：若有得闻无量寿如来名者，一心信乐，持讽诵念，此人当得无量之福，永离三途。命终之后，往生彼国。又大品般若经云：若人散心念佛，亦得离苦，其福不尽，况定意念。此即持名多福德之明证也。问：禅宗称为最上乘圆顿行人，专修禅定，不念佛名，不求往生，岂可谓之少善少福耶？答：圆人见解虽高，后有未尽<span style="font-size:10.0pt;">即来生生死未了</span>；正宜求生彼国，证入不退。否则如□老后身，托生曾姓，仍落红尘，贪恋富贵，可为殷鉴也。又永明寿祖云：有禅无净土，十人九错路，阴境忽现前，瞥尔随他去。请试思之！初拣余行竟。</p>
<p><span style="color:#333399">丁二<span lang="EN-US">&nbsp;&nbsp;示正行</span></span></p>
<p><b><span style="color:teal">舍利弗！若有善男子善女人，闻说阿弥陀佛，执持名号，若一日、若二日，若三日，若四日，若五日，若六日，若七日，一心不乱。<span lang="EN-US"></span></span></b></p>
<p>此以持名为正行。持名，即属多善多福，因缘具足；净业成就，自可得生彼国。男子女人悉称善者，皆宿植善根之人也。若无善根，不闻佛名，即或闻之，亦不能信。如舍卫九亿人家，三亿见佛闻法，三亿但闻佛名，三亿名亦不闻。又如大本所云：世间人民，前世为善，乃得闻阿弥陀佛名号功德，一闻佛名，慈心喜悦，志意清净，毛发耸然，泪即出者；或宿世曾行佛道；或他方佛所菩萨；固非凡人。所以闻说阿弥陀佛，闻而深信，信已执持，若男若女，皆得称善。良由净土法门广大，含摄缁素，通收利钝，兼被男女；即出家五众，在家二众。如大本云：其上辈者，舍家离俗，而作沙门；亦有不舍家离俗者；但肯念佛，无不往生。不独人道为然，即八哥念佛，亦得往生。故云上上根，不能踰其阃；下下根，亦可臻其域。是诚不可思议，圆妙法门也。</p>
<p>闻说阿弥陀佛者：弥陀功德，若非经论之所宣扬，知识之所开导，何自而闻？不闻无以知，不知何由信？故华严云：佛法无人说，虽慧不能了。今一历耳根，便知深信：持名一法，乃是横超生死之捷径。与夫虽闻不信者，如隔霄壤：故曰闻慧。执持是思修二慧，执者，执受在怀，既入乎耳，竟存乎心；思惟彼佛愿行广大，庄严净土，摄受念佛众生，心生愿乐：故曰思慧。持者，持守不失，既慎思之，复笃行之，专持彼佛万德洪名，念玆在玆，昼夜六时无间，力行不倦：故曰修慧。此处文指三慧，乃据佛地论，菩萨履三妙慧，净土往还。释云：以闻思修，得入净土，故判属之。</p>
<p>又即信、愿、行，三资粮故。闻说佛名，心不疑惑，即信资。信已而执，，心生乐欲，即愿资。愿已而持，心勤精进，即行资。信愿行三者，为往生净土之必要，如资生之饭菜茶水，阙一不可，故曰三资粮。执持名号者：即四种念佛之中第一持名念佛。但称名号，不必观像，能得一行三昧。文殊般若经云：佛告文殊：欲入一行三昧者，应处空闲，舍诸乱意，不取相貌，系心一佛，专称名字；随彼方所，端身正向。能于一佛，念念相续，即是念中能见过去未来现在诸佛；念一佛功德，与念无量佛功德无二。阿难所闻说法，犹住量数。若得一行三昧，诸经法门，一切分别，皆悉了知。昼夜宣说，智慧辩才，终不断绝。又但称名号，不劳观想。因观法幽微，众生心杂，杂心修观，观想难成。故观经于第十六大开称名之门。今经专主执持名号，正是对机之教。以佛号投于杂心，杂心不得不纯；譬以水清珠投于浊水，浊水不得不清也。龙树菩萨毗婆沙论云：佛法有无量门，如世间道，有难有易。易行疾至，应当念佛，称其名号。阿弥陀佛本愿如是。</p>
<p>又但称名号，不假参究，将一句佛号，当作渡海浮囊，不敢顷刻放舍。口诵心惟，字字从心发出，从口吐出，分分明明，不昏不散。更有二喻：念佛之法当如猫捕鼠，提起全副精神，身毛皆竖。又当如鸡抱卵，放下一切思想，饮啄浑忘。果能如是念佛，虽为事念，不但往生可必，而悟理亦自可期。如空谷禅师云：不必参念佛是谁，直尔纯一念去，亦有悟日是也。</p>
<p>又持名倘能更加参究，则禅净双修，理事不废，如驾西方船，既仗橹棹之功，更益风帆之力，直赴莲池海会，自可指日而待也。如永明寿祖曰：有禅有净土，犹如带角虎，现世为人师，来生作佛祖。但参究之法，不必别举话头，只消向一句阿弥陀佛上看到。正当念佛之时，即念反观：能念心外，无有佛为我所念；所念佛外，无有心能念于佛；能所双亡，心佛相即。又若言其有？则能念之心，离形绝相；所念之佛，了不可得。若言其空？则能念之心，灵灵不昧；所念之佛，历历分明；空有不立，心佛一体。如是参究，则持名念佛，通乎实相。虽然四种念佛，后后深于前前；而理念功成，亦可前前彻于后后也。</p>
<p>若一日，至若七日，乃是克期取证。良由众生发心修行，易生懈怠，必须克定期限，方能取证。文言七日者，以七之为数，世间所重，故斋戒七日，持咒七遍，荐亲则定初七而至七七。今欲核验念佛工夫，亦从一日至于七日；以分三昧之浅深，根机之利钝也。若利根者，天性敏捷，克期念佛，才经一日，即能一心不乱，入于三昧<span style="font-size:10.0pt;">梵语三昧译云正定</span>。其稍钝者，或二日或三日，乃至七日，方得一心，而无所乱。又利根者，志性坚固，克期念佛，经于七日，一心不乱，常住三昧之中。其稍钝者，仅六日，仅五日，乃至一日，即便散乱，而不一心。上约本经而言，他于诸部，克期念佛亦不一概。大本则定十日，文云：斋戒清净，一心常念，十昼夜不绝者，命终必生我刹。观此文当知念佛，不独出家人当念，即在家人亦当念。弥陀愿力，亦愿接引在家之众，故云斋戒清净等。</p>
<p>又鼓音王经亦定十日，文云：若受持彼佛名号，坚固其心，忆念不忘，十日十夜，除舍散乱，必得见彼阿弥陀佛。</p>
<p>又大集经定四十九日，文云：若人专念一方佛，或行或坐，至七七日，现身见佛，即得往生。○又般舟三昧经定九十日，文云：若人自誓，九十日中，常行常立，一心系念，于三昧中，得见阿弥陀佛。</p>
<p>又文殊般若经亦定九旬，文云：九十日中，端坐西向，专念于佛，即成三昧。此与般舟克期虽同，彼则常行常立，此则常坐，不无稍异也。以上多皆念佛功深，净业方成。然弥陀悲愿难量，即一日十念称名者，亦皆愿垂接引。大本法藏愿云：一心系念于我，虽止一昼夜不绝，必生我刹。若世俗之人，俗务不能摆脱，未得处于空闲，专念彼佛，但每日早晚，端身西向，念十口气者，临终亦得往生。总而言之，念佛之法，无论时之久暂，必定贵在一心。果能一心，自成三昧。</p>
<p>本经宗要，即在一心不乱一句，此句为念佛工夫之极则。一者纯一，乱乃杂乱。今云一心不乱，即纯一其心，专念于佛，而不杂乱也。非同口念佛，而心不念者；又非同心念佛，而心不一者。既得一心，自然不乱；果能不乱，即是一心。</p>
<p>又一心不乱，即念佛三昧功成。一心者，专注一境也。不乱者，不起妄念也。然有事一心，理一心之别。何谓事一心？闻说念佛法门，可以横超三界，即深信不疑，一心系念，句句分明，念念相续；行住坐卧，唯此一念，更无二念；不为内惑外境之所杂乱。如成具光明定意经云：空闲寂寞，而一其心；在众烦恼，而一其心；乃至褒讪利失，善恶等处，而一其心者，是也。此于事上即得，理上未彻。唯得信力成就，未见道故，名事一心。属定门摄，无有慧故。以但能伏妄，不能破妄也。</p>
<p>何谓理一心？闻说念佛法门，乃是径中捷径。即谛观审察，一心体究。心佛一如，能所不二。寂而常照，照而常寂。了知能念心外，无有佛为我所念；所念佛外，无有心能念于佛。佛即是心，心即是佛，无有二相。亦不可以有无求：若言其有？则能念之心，本体自空，所念之佛，了不可得；若言其无？则能念之心，灵灵不昧，所念之佛，历历分明。有无见泯，能所情亡；唯是一心，寂然不动；更有何法而为杂乱。此不专事相，纯修理观，而得观力成就，能见谛故，名理一心。属慧门摄，兼得定故。以照妄本空，不劳破妄也。</p>
<p>此中一心不乱，实该观经三心：一、至诚心，无伪无妄故。而此一心不乱，惟精惟一，更无妄动，即至诚心也。二、深心，具足善法故。而此一必不乱，一妄不起，万善同归，即深心也。三、回向发愿心，回向有三：（一）回向真如，而此一心不乱，念极心空，妄穷真露，即回向真如。（二）回向佛道，而此一心不乱，念念相应，则念念佛，即回向佛道。（三）回向众生，而此一心不乱，诸妄不起，自性众生，悉皆得度；又自既得度，辗转度他，即回向众生。合此三者，即回向发愿心也。○又此一心不乱，亦该起信三心：一、直心，正念真如故。今一心不乱，不著有念，不落无念，双遣二边，直入真念，即直心也。二、深心，乐集诸善法故。今一心不乱，六度齐修，万行具足。那先经云：诸善之中，独有一心，最为第一。一其心者，诸善随之，即深心也。三、大悲心，广度诸众生故。今一心不乱，三昧成就，常修净土，教化众生，即大悲心也。此段持名妙行，乃为净土真因。下段临终往生，即是念佛胜果。</p>
<p><b><span style="color:teal">其人临命终时，阿弥陀佛，与诸圣众，现在其前。<span lang="EN-US"></span></span></b></p>
<p>此感佛现。其人，即信愿持名一心不乱之人。临当寿命欲终时节，此正是生死关头。能感佛圣现前者，全凭自他二力，感应道交故也。大凡人生所作善恶，临欲命终，所有一切境界，俱时顿现。为善者，当感善报：即现天宫之相，或人间之相。善恶杂修，则现修罗之相。为恶者，当感恶报：如十恶五逆，则地狱相现。贪悭嫉妒，则饿鬼相现。愚痴暗蔽，则旁生相现。而一生念佛，一心不乱者，由净业既成，净境斯现，佛圣自然现在其前。正显因缘相会，感应不异也。此以自力为能感之因，他力为能应之缘。楞严经势至圆通章云：忆佛念佛，现前当来，必定见佛，此自力也；即自己念力。大本法藏愿云：我作佛时，十方无央数世界，诸天人民，有发菩提心，修诸功德，愿生我刹；临寿终时，我与大众现其人前，此他力也；即阿弥陀愿力。</p>
<p>问：临终佛现，宁保非魔？答：参禅见佛，容或魔来挠乱。今念佛见佛，因果相符。又仗佛威神力、本愿力、摄受力，必无魔事。俏若行人宿业深重，抑或不善用心，间或魔现，不难试验：一、以慧照观察，一切境界，本来空寂，若是魔事，即变隐没。二、以慧照辨识，所现佛像，及以教化，是否与修多罗合？</p>
<p>又所现之佛，有报化二身不同，圣众亦有菩萨、罗汉之别。均由念佛功行之浅深，故现圣像有胜劣。或现满虚空身，或现最高大身，或现丈六身，观经先言六十万亿，后开丈六是也。远公一生，专修净业，三睹圣相。古来净业行人，临终见佛接引，或见菩萨罗汉来迎者，不可胜数。净土圣贤录，集之颇多。</p>
<p>问：佛身无来无去，云何现在其前？答：法身离相，本无来去，报化度生，随机应现，何得概谓无去无来耶？又问：弥陀惟一，十方法界，念佛众生，无量无边，云何各见现前接引？答：自他二力，感应道交，不妨不来而来，各见所见；如一月在天，影临众水。念佛行人心水净，弥陀圣众影现中，亦复如是。</p>
<p><b><span style="color:teal">是人终时，心不颠倒，即得往生阿弥陀佛极乐国土。<span lang="EN-US"></span></span></b></p>
<p>此生佛国。是人，即一心不乱临终见佛之人。上云临命终时，犹是将终未终，未舍暖触之时。此云终时，正是世缘已毕，暖尽识去之时。其第八识，从顶门而出，何以知之？古德有偈云：佛顶眼生天，人心饿鬼腹，畜生在两膝，地狱脚板出。凡生佛国者，从下身先冷起，其暖相至顶而尽，第八识即从顶出。生天者从眼而出，则眼最后冷。若生人道者，上下冷起，暖相至心而尽，识从心出。生鬼道者，腹后冷，识从腹出。生畜生者，两膝后冷，识从膝出。若应堕地狱者，从头冷起，其暖相至脚而尽，识从脚板而出；倒悬其头，入于地狱。人生一世，全靠第八识执持寿暖。若世间之人，寿命既尽，暖相亦尽，识即离去；是谓曰死，亦名为终。正当未舍暖触，将死未死之时，恩爱别离，四大分解，苦痛万状，心多颠倒。而净业行人，一心不乱，如入禅定；正念昭彰，心不颠倒。</p>
<p>即得往生者：感应道交，不经中阴，不踰顷刻，于一念间，往生彼国。即观经所谓如弹指顷生极乐国也。念佛往生，托质宝莲，自然化生，得清虚之体，相好具足。不由胞胎，不假乳养，纯丈夫相。随功行之浅深，分辈品之高下。观经九品，大本三辈。上辈发菩提心，专念阿弥陀佛，修诸功德，愿生彼国。命欲终时，佛与圣众，现其人前。便于七宝池内，莲花化生，住不退转。智慧勇猛，神通自在。所居七宝宫宇，在虚空中，去佛为近。此双明事理二念者，方得生此。中辈不能大修功德，而亦发菩提心，命终生彼，功德智慧，次于上辈。此事念有余，理念不足者生此。下辈不能作诸功德，而亦发菩提心，一向专念乃至十念生彼，宫宇惟在于地。此仅得事念，未谙理念者生此。又三辈九品，皆从莲生。有见观经上品上生文云：自见其身，乘金刚台；无有莲华二字，遂谓九品八从莲生。不知金刚台者，乃莲内宝台，言台即摄莲故。大本法藏愿云：无央数世界诸天人民，以至蜎蠕，生我刹者，皆于七宝池内，莲华中化生。既云皆于，自该九品，岂可谓上上品非从莲生耶？又华严普贤愿偈云：彼佛众会成清净，我时于胜莲华生。普贤往生，而非上上品？何得谓为八从莲生乎？</p>
<p>问：平生念佛，一心不乱，临终佛现，接引往生，信或有之。一生作恶，临终十念，即得往生，难免不确？答：确实无疑，因有善根维持，心力猛利，故得带业往生。其人一生作恶，都由不信因果；临欲命终，恶境现前，自知因果不昧。赖有夙世善根力故，得遇善知识，开导念佛法门。闻即深信，拚命执持，愿佛接引。时虽少顷，其心苦到恳切，纯一无杂。三种资粮具足，即得住生，固其宜矣。如久败之将<span style="font-size:10.0pt;">譬一生作恶</span>，深入重围，命在顷刻。幸夙习兵法，作最后之死战，而得奏凯班师者，亦其宜矣。又如久病之人，命在顷刻，闻说阿伽陀药，即便服食，而得起死回生者，亦其宜矣。此中前喻靠自力，后喻仗他力也。</p>
<p>十念往生之法，不可不信，亦不可误信。何谓误信？言临终十念，既得往生，则平日不念也可以，作恶也随便；等到临终时，再来持念，以期灭罪往生。那知生死到头，心神昏乱，若无夙善根力，万中无一能念，故云不可误信。果尔能念，自必往生，那先经云：王问那先：人生造恶，临终念佛，得生佛国，我不信是语。那先答言：如持大石，置于船上，因得不没。人虽本恶，因念佛故，不堕泥犁，而得往生；亦复如是。</p>
<p><span style="color:#333399">丁三<span lang="EN-US">&nbsp;&nbsp;重结劝</span></span></p>
<p><b><span style="color:teal">舍利弗！我见是利，故说此言。若有众生，闻是说者，应当发愿，生彼国土。<span lang="EN-US"></span></span></b></p>
<p>我见者：释迦以佛眼观见。是利：即是持名念佛，临终往生之利。故说二字，承上句，因佛鉴机已定，了知持名念佛法门虽是难信；然时机既至，必有信受奉行之众，故无问自说也。此言者，即此种持名念佛之言教。结指正宗三大科，一详陈依正庄严以起信，二特劝应求往生以发愿，三正示执持名号以立行。若有众生，闻是净土法门言说，不可如风过耳，应当发愿生彼国土。观应当二字，足见如来婆心特切，叮咛告诫，重劝发愿，以愿能导行故。只恐众生，当面错过，失其大利。何云大利？念佛法门，可以带业往生，横超三界，可以径登不退，速证菩提，故极劝愿求也。二正示分竟。</p>
<p><span style="color:#333399">乙三<span lang="EN-US">&nbsp;&nbsp;流通分</span></span></p>
<p>流者，流传万古而不绝。通者，通达十方而不滞。此经正宗，乃以信愿持名，横超三界，直出轮回；是为难信之法，无人能问，谁堪流通？惟佛与佛乃能耳。分为三科。</p>
<p><span style="color:#333399">丙初<span lang="EN-US">&nbsp;&nbsp;交引佛言劝信流通&nbsp;&nbsp;二&nbsp;&nbsp;得证佛果劝愿流通&nbsp;&nbsp;三&nbsp;&nbsp;诸佛转赞劝行流通&nbsp;&nbsp;初中分三&nbsp;&nbsp;丁初&nbsp;&nbsp;本师赞佛功德&nbsp;&nbsp;二&nbsp;&nbsp;诸佛劝信标题&nbsp;&nbsp;三&nbsp;&nbsp;征释经题意义</span></span></p>
<p><b><span style="color:teal">舍利弗！如我今者，赞叹阿弥陀佛，不可思议功德之利；<span lang="EN-US"></span></span></b></p>
<p>上言我见是利，未曾明言何种之利。今直呼当机，而出其名。然此利，非寻常世间事福有漏之利，乃出世间功德无漏之利。功德利中，又有可思议不可思议之别。今净土法门，一念功成，带业往生，圆证三不退，直入如来地，岂思议之所能及哉？此等胜利，皆弥陀愿行功德之所成就。故云赞叹阿弥陀佛不可思议功德之利。初本师赞佛功德竟。</p>
<p><span style="color:#333399">丁二<span lang="EN-US">&nbsp;&nbsp;诸佛劝信标题分六&nbsp;&nbsp;戊初&nbsp;&nbsp;东方</span></span></p>
<p><b><span style="color:teal">东方亦有阿<span lang="EN-US"><img border="0" width="16" height="16" src="./1515.files/image001.gif" v:shapes="_x0000_i1025" align="absmiddle">鞞佛、须弥相佛、大须弥佛、须弥光佛、妙音佛，如是等恒河沙数诸佛。</span></span></b></p>
<p>此交引诸佛赞词，证明净土法门，为十方诸佛异口同音所共赞叹，自当谛信不疑也。唐译具有十方，今只六方者，文省也。东方者，以东为群动之首，于时为春，万物发生。阿<span lang="EN-US"><img border="0" width="16" height="16" src="./1515.files/image001.gif" v:shapes="_x0000_i1026" align="absmiddle">鞞佛，译不动佛，以表动中有不动。众生生死去来动也；生灭身中有不生灭性，不动也。佛之法身，无动无坏，故名不动，此约理说。又证入佛果，一切境风所不能动，东坡居士赞佛偈云：稽首天中天，毫光照大千，八风</span><span style="font-size:10.0pt;">利衰毁誉称讥苦乐</span>吹不动，端坐紫金莲；此约行说。佛名无量，或约因，或约果，或约理，或约行，或约智，或约断，各有所取。</p>
<p>须弥相者：梵语须弥，此云妙高。众宝所成曰妙，迥出群山曰高。佛身百福庄严，相好光明为妙。九界瞻仰，福慧具足曰高。故号须弥相。大须弥佛：须弥八万四千由旬，为众山之王，七金山所不能及。佛德巍巍，为大法之王，超九界以独尊，故号大须弥。</p>
<p>须弥光佛：须弥众宝所成，有大光明。如来万德毕具，光明遍照，故以为名。妙音佛：佛之法音圆妙，普被群机；维摩经云：佛以一音演说法，众生随类各得解；此即显佛音声圆妙，以一音能具众音。在天闻之为天音，在人闻之为人音，随众生种类不一，闻之皆同本音，故各各得解，此一多无碍妙。又佛音不可思议，一座之间，同说异闻。大根闻之得大益，小根闻之得小益。随众生根器不等，闻之自在成就，故各各得解，此小大并陈妙。由是故称妙音。</p>
<p>如是等：东方有无量世界，即有无量诸佛。如是指前五佛，等者等余一切。恒河沙数，极言其多。西域雪山顶上，阿耨达池，四口流出四河。南银牛口，流出恒河，阔四十里，沙细如面。佛近此河说法，凡言多数，常取为喻。</p>
<p><b><span style="color:teal">各于其国，出广长舌相，遍覆三千大千世；<span lang="EN-US"></span></span></b></p>
<p>各于其国：于者在也，其指诸佛，各在本国，出广长舌相，遍覆本界。三千大千世界，即一佛化土，解见前文。舌相遍覆，足见佛语无妄，必定可信。凡人三世不妄语，舌能至鼻。三藏果头佛，三大阿僧祗劫不妄语，舌可覆面。今证明净土法门，但凭一念，横超三界。生唯心净土，见自性弥陀，理诚真实。仗自他二力，托九品莲胎，事亦非谬。故感其相。</p>
<p>又佛从无量劫来，曾无妄语，久积功德，故感广长舌相。华严离世间品云：菩萨有十种舌，所谓：开示演说无尽众生行舌，开示演说无尽法门舌，赞叹诸佛无尽功德舌，乃至降伏一切诸魔外道，除灭生死烦恼，令至涅槃舌。菩萨成就此法，得如来遍覆国土无上舌。是则广长舌相，亦是修成。证小事则覆面门，证大事则覆大千。证小证大，应用自在。令赞净土法门，舌覆全界，则知念佛一法，即是开示悟入佛之知见，一大事因缘也。又广长舌相，诸佛得之，众生具之，即万象亦皆有之。东坡居士云：溪声便是广长舌，山色无非清净身；试思之。</p>
<p><b><span style="color:teal">说诚实言：汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>此诸佛婆心苦口，说至诚无妄真实不虚之言，劝告众生；令发信心。当信是，是字指法之词，即指下经名。此十六字为本经原名。唐玄奘法师所译，名称赞净土佛摄受经，义同文略，欲省便也。什师译本题曰：佛说阿弥陀经，正合持名之法，得佛本意。故举世流通，多弘秦本。不可思议功德，解见在前。</p>
<p>诸佛所护念经者：谓此经专持名号，不假方便，横截生死，径登不退。诚迷津之宝筏，苦海之慈航，故诸佛咸共护念也。又念佛众生，咸得佛力保护，，令其安隐，无诸障难；咸得佛心忆念，令其精进，无有退堕。不仅弥陀本愿护念，即十方诸佛，一一无不护念也。初东方竟。</p>
<p><span style="color:#333399">戊二<span lang="EN-US">&nbsp;&nbsp;南方</span></span></p>
<p><b><span style="color:teal">舍利弗！南方世界，有日月灯佛、名闻光佛、大焰肩佛、须弥灯佛、无量精进佛，如是等恒河沙数诸佛，各于其国，出广长舌相，遍覆三千大千世界，说诚实言：汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>南方亦有无尽世界，无量诸佛，对于净土法门，无不赞叹。今略举五佛之名，余以等字该之。日月灯佛：此约佛三智以立名，日表俗智照事，育万物故，月表真智照理，破无明故。灯表中智，昼夜并照，真俗融通故。名闻光佛：闻字去声，万德洪名，普闻法界；慈光遍照，加被众生。或闻名，或睹光，无不获益。大焰肩佛：焰表智慧，左右两肩，表权实二智，担荷众生故。须弥灯佛：须弥为灯，普照四天下；佛转八识成四智，普照四土无遗，故以喻焉。无量精进佛：精者不杂，进者不退。因中一心上求下化，不杂不退，得成为佛。无量，即经历三祇，修行六度，时之与行，悉皆无量。下如前释。二南方竟。</p>
<p><span style="color:#333399">戊三<span lang="EN-US">&nbsp;&nbsp;西方</span></span></p>
<p><b><span style="color:teal">舍利弗！西方世界，有无量寿佛、无量相佛、无量幢佛、大光佛、大明佛、宝相佛、净光佛，如是等恒河沙数诸佛，各于其国，出广长舌相，遍覆三千大千世界，说诚实言：汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>前云从是西方，过十万亿佛土，有世界名曰极乐，十万亿外，更有多土，各各有佛，数若恒沙。无量寿名同西方导师，灵芝谓：诸佛同名甚多，决非法藏所成之佛，以是本师不应自赞。无量相佛者：佛之应身，具足三十二相。若说报身，则量同尘刹，相好刹尘，岂可限量哉。无量幢佛：幢者，摧邪显正义。佛智具足，建立法幢，摧伏邪魔，显示正法。众生有无量机，佛说无量法，故称无量幢。大光佛：净极光通达，寂照含虚空，此属智光。又约身光：或常光远照，或放光特照。如法华眉间毫光，照东方万八千亿佛土之类。大明佛：以具足三智，破五住烦恼之黑闇。惑尽智圆，遍照法界，无所障碍。宝相佛，宝者尊贵义，佛相一一殊特妙好，实足宝贵。又佛身如紫磨金，毫相如琉璃筒等，即宝相也。净光佛：烦恼垢尽，智慧光满，离染清净，无所不照。下如前释。三西方竟。</p>
<p><span style="color:#333399">戊四<span lang="EN-US">&nbsp;&nbsp;北方</span></span></p>
<p><b><span style="color:teal">舍利弗！北方世界，有焰肩佛、最胜音佛、难沮佛、日生佛、网明佛，如是等恒河沙数诸佛，各于其国，出广长舌相，遍覆三千大千世界，说诚实言：汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>焰肩佛如前释。最胜音佛：佛之三业最胜，音即口业，圆音一演，异类等解。具不思议力，自在成就，九界众生，所不能及，故称最胜。</p>
<p>难沮佛：证究竟坚固之理，真穷惑尽，不可沮坏。日生佛：佛出世间，以慧日照破世间自他痴暗，如杲日丽天，群昏烁破，故名曰生。</p>
<p>网明佛：佛张教网，捞掳众生；一一教网，皆佛智所成，明白朗彻，足破迷暗。下如前释。四北方竟。</p>
<p><span style="color:#333399">戊五<span lang="EN-US">&nbsp;&nbsp;下方</span></span></p>
<p><b><span style="color:teal">舍利弗！下方世界，有师子佛、名闻佛、名光佛、达摩佛、法幢佛、持法佛，如是等恒河沙数诸佛，各于其国，出广长舌相，遍覆三千大千世界，说诚实言：汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>此界地下，皆是水轮，水轮之下有金轮，金轮之下有火轮，火轮之下有风轮，风轮之下有空轮。空轮之下，又有无色界、色界、欲界、人间，重重无尽，故有恒沙诸佛。师子为兽中王，师子一吼，百兽脑裂。佛为法中王，说法自在，天魔外道，闻之无不信服，故以喻名焉。名闻佛解同前。名光佛：名称普闻十方世界，犹如日光普照世间。达磨佛：梵语达磨，此云法，法者可轨义。佛所修之行，堪为众生模范，行可轨也。所说之教，堪为众生所持，教可轨也。法幢佛：幢有高显义，佛所说法，高超一切，显明究竟。三乘圣人，天龙八部，人非人等，无不宗仰。持法佛：善持权实顿渐诸法，随机利导，悉令开解。下如前释。五下方竟。</p>
<p><span style="color:#333399">戊六<span lang="EN-US">&nbsp;&nbsp;上方</span></span></p>
<p><b><span style="color:teal">舍利弗！上方世界，有梵音佛、宿王佛、香上佛、香光佛、大焰肩佛、杂色宝华严身佛、娑罗树王佛、宝华德佛、见一切义佛、如须弥山佛，如是等恒河沙数诸佛，各于其国，出广长舌相，遍覆三千大千世界，说诚实言：汝等众生，当信是称赞不可思议功德一切诸佛所护念经。<span lang="EN-US"></span></span></b></p>
<p>此界六欲天上，有四禅十八天，四禅以上，有四空四天。四天以上有空轮，空轮以上有风轮，风轮以上有火轮，火轮以上有金轮，金轮以上有水轮。水轮以上又有无量世界。如是诸轮，重重无量。故上方亦有恒沙诸佛。梵音佛：梵者净也，佛所说法音，无有染著，具足清白梵行之相。宿王佛：此作二解：一、月为宿王，众星朗朗，不如孤月独明。佛为法王，朗然大觉，一切众生所不能及。二、北辰为宿中王，一切众星，悉皆环拱。佛为觉王，九界众生，咸共归依。香上佛：牛头栴檀，为香中之最，此香六铢，价值娑婆世界。楞严经云：此香一焚，四十里内，同时闻气。佛证五分法身之香，普薰十方法界，又非栴檀之所能及，故云香上。香光佛：世间之香，只能辟秽，不能破暗。今佛得戒定慧香，不仅辟除见思之秽，并能寂照含空，照破无明之暗，故名香光。大焰肩佛同前。杂色宝华严身佛：杂色云者，不一而足也。佛修六度万行之因华，庄严法身之果德，此约行以立名。娑罗树王佛：娑罗译坚固，此树高大，一切林木无能及者；岁寒不凋、故云坚固。佛证究竟坚固法身之体，高超九界，为法中王，故以称之。宝华德佛：佛具万德，庄严贵重，当如宝华。世间之华有凋谢，而宝华则坚固妙好，佛德如之。见一切义佛：世出世间，诸法无尽，义亦无尽。佛得一切种智，具正知见，而能究尽诸法实相。凡权实遍圆，顿渐总别，一切之义，无不悉知悉见。如须弥山佛：须弥四宝所成，高出众山之表。佛具四德，而为十界之尊，义亦如之。以上诸佛赞叹，亦皆弥陀愿力功德之所成就。大本法藏愿云：我作佛时，名闻十方，无央数世界诸佛，各于大众之中，称我功德，及与国土。问：念佛法门，既为诸佛共赞，何以六祖坛经云：东方人造罪，念佛求生西方；西方人造罪，念佛求生何国？答：六祖乃上根利智，禅宗顿教之人。所有见解，迥出常流；其所吐词，亦是接引上根之辈，并非拨无净土，实为一般著相念佛者，解黏去缚而已。即就其词研究，实是赞扬实相念佛法门。既明实相一真之理，则心外无佛无土，一一无非当人心性。故净宗先觉亦云：念自性弥陀，生唯心净土。又云：生则决定生，去则实不去。当知西方依正，本自心之现量，断不可执词而昧义，妄生毁谤，自取罪戾也。又经中说性之处，有云上无佛道可成，下无众生可度；岂可因其说，遂执世界中无佛无众生耶？智者请三思之！二诸佛劝信标题竟。</p>
<p><span style="color:#333399">丁三<span lang="EN-US">&nbsp;&nbsp;征释经题意义</span></span></p>
<p><b><span style="color:teal">舍利弗！于汝意云何？何故名为一切诸佛所护念经？<span lang="EN-US"></span></span></b></p>
<p>此是征问，下方解释。云何，何故，皆征问口气。但凡有其名，必有其义，须加研究。既明其义，乃可受持。上经名本有十六字，此所征祗后半八字，云何一切诸佛所护念，其义若明，信心自切。</p>
<p><b><span style="color:teal">舍利弗！若有善男子善女人，闻是经受持者，及闻诸佛名者，是诸善男子、善女人，皆为一切诸佛之所护念。<span lang="EN-US"></span></span></b></p>
<p>此段解释。得蒙诸佛护念，正由具足三慧。闻即闻慧，闻而深信，念佛法门，最为稳当。受即思慧，领受在怀，厌秽忻净，愿求往生。持即修慧，执持名号，净念相继，一心不乱。亦即净土信、愿、行，三资粮也。及闻诸佛名者：即上六方诸佛万德洪名。闻经受持，闻佛名亦应受持。凡能闻是经及佛名之众生，皆是有大善根。大本云：若不往昔修福慧，于此正法不能闻，已曾钦奉诸如来，故有因缘闻此义。华严偈云：宁受地狱苦，得闻诸佛名；不愿生天中，而不闻佛名。皆为一切诸佛之所护念，以此经功德，不可思议；佛名功德，亦不可思议。闻者有大因缘，故得诸佛护念。常途修行，单仗自力，必待破无明见法身，方得佛护。今净土法门，仗自他二力，故一闻是经及佛名，即得护念。</p>
<p><b><span style="color:teal">皆得不退转于阿耨多罗三藐三菩提。<span lang="EN-US"></span></span></b></p>
<p>皆得者：是有闻经及佛名者，无一人而不得也。得个甚么？皆得不退转于佛果菩提。梵语阿耨多罗，此译无上；三藐译正等；三菩提译正觉：即佛果之名。既有翻译，诸经中仍存梵语者，何也？乃是五不翻中遵古不翻。自古以来，译经法师皆不翻故。此名乃超越九界之号。正觉，拣异六凡众生；众生自从无始无明住地以来，本觉真性，埋没于五蕴身中，是谓不觉之众生。或起妄觉邪觉，而非正觉。正等，拣异二乘；二乘自闻法得解以来，自觉三界无安，犹如火宅，速求出离，努力前进，所作已办，得证真空涅槃之乐。因其道未中，不能真正等观真俗二谛，独证偏空之理，是谓偏觉而非正等。无上，拣异菩萨；圆顿菩萨，虽能等观真俗，分证菩提之道；然无明未尽，所证未极，即使位居等觉，如十四夜月，只能称为正等正觉，而未至无上。惟佛一人，三觉圆，万德备，堪当此称。此八字，简言之，即佛道。闻经闻佛名之众生，深信净土法门，愿求往生，持名不倦，现生即得不退善根。命终之后，自卜质托莲台，见佛闻法，圆证三不退，位居补处，名最后身。但得往生，自成佛道。</p>
<p><b><span style="color:teal">是故舍利弗！汝等皆当信受我语，及诸佛所说。<span lang="EN-US"></span></span></b></p>
<p>是故：即是诸佛护念，不退佛果之故。世间之法，孰有过于此者。故佛再三垂嘱：汝等、舍利弗，与在会大众，及未来众生，皆当信受我语。我者，释迦自称。语，即上正宗分中，详陈依正庄严，特劝应求往生，正示执持名号，三科之语；皆当信受。信，则谛信不疑；受，则受持不忘。并非谁人当信，谁不当信，一切众生，皆当信受。又非但当信我语，并当信诸佛所说。大本云：不信佛语者，乃恶道中来，余殃未尽，愚痴不信，未当解脱。初交引佛言劝信流通竟。</p>
<p><span style="color:#333399">丙二<span lang="EN-US">&nbsp;&nbsp;得证佛果劝愿流通分二&nbsp;&nbsp;丁初&nbsp;&nbsp;有愿皆生&nbsp;&nbsp;二&nbsp;&nbsp;三番劝愿</span></span></p>
<p><b><span style="color:teal">舍利弗！若有人已发愿、今发愿、当发愿，欲生阿弥陀佛国者，是诸人等，皆得不退转于阿耨多罗三藐三菩提，于彼国土，若已生、若今生、若当生。<span lang="EN-US"></span></span></b></p>
<p>上科劝信，此科劝愿。凡是发愿，欲生彼国之众生，皆得不退于佛果。发愿欲生是自力，佛愿接引是他力。自他二力，感应不异。故有愿者，无一不生也。已愿已生，谓过去前哲，求生净土，不堪枚举。今愿今生，谓现今愿求往生之众，信愿既具，再加力行，世缘已毕，即得往生。当愿当生，谓当来之世，若有信愿求生之人，弥陀悲愿无尽，尽未来际，接引念佛众生，故曰当生。问：十方念佛众生，个个皆生西方，寿命又皆无量；即按弥陀成佛以来，于今十劫，往生众生，算数譬喻所不能及，彼土抑将何以容之？答：维摩丈室，尚容无数狮子座，况弥陀愿力所成之极乐乎？又沧溟纳百川而不溢，明镜含万象而有余，何况净土乎？</p>
<p><span style="color:#333399">丁二<span lang="EN-US">&nbsp;&nbsp;三番劝愿</span></span></p>
<p><b><span style="color:teal">是故舍利弗！诸善男子、善女人，若有信者，应当发愿，生彼国土。<span lang="EN-US"></span></span></b></p>
<p>此是第三番劝愿。前正宗第二科中，初劝云：众生闻者，应当发愿，愿生彼国。第三科末，重劝云：若有众生，闻是说者，应当发愿，生彼国土。初闻依正庄严，生皆不退，故劝发愿。次闻念佛见佛，命终往生，故劝发愿。此则欲生便生，皆不退佛果之故；承上既信我语，及诸佛所说，应当发愿，生彼国土。足见释迦如来，悲心特切，不惮重烦，再三劝谕。我等自当依教发愿，方不负无尽悲心。二得证佛果劝愿流通竟。</p>
<p><span style="color:#333399">丙三<span lang="EN-US">&nbsp;&nbsp;诸佛转赞劝行流通分五&nbsp;&nbsp;丁初&nbsp;&nbsp;总赞能为甚难&nbsp;&nbsp;二&nbsp;&nbsp;别赞五浊成道&nbsp;&nbsp;三&nbsp;&nbsp;别赞说难法信&nbsp;&nbsp;四&nbsp;&nbsp;结示甚难之事&nbsp;&nbsp;五&nbsp;&nbsp;闻法欢喜信受&nbsp;&nbsp;今初</span></span></p>
<p><b><span style="color:teal">舍利弗！如我今者，称赞诸佛不可思议功德，彼诸佛等，亦称赞我不可思议功德，而作是言：释迦牟尼佛，能为甚难希有之事；<span lang="EN-US"></span></span></b></p>
<p>上是称赞弥陀，此云称赞诸佛，唐译亦是称扬赞叹无量寿佛。细揆译人之意，佛佛道同，弥陀即诸佛，诸佛即弥陀，不妨赞弥陀即赞诸佛也。又本师述六方诸佛劝信之词，即寓有赞叹诸佛助扬净土功德，故云称赞诸佛。若二说兼具，于义更足。而作是言下二句，并后浊世成道，说此经法，皆诸佛转赞之词，本师特述其词，以告舍利弗也。释迦此云能仁，牟尼此云寂默，依悲智二德以立号。能以仁德，俯就机宜；善巧方便，普益众生；即悲德。寂照含虚，湛然不动；默尔忘言，契入真理；即智德。能为甚难希有之事者，即指下二难。若于净土成菩提，已是难事。今于浊世成佛，乃是难中之难，为甚难。若为浊世说渐法，已是希有。今为说但持名号，横截生死之法，乃是希有中希有，为甚希有。又诸佛转赞不可思议功德，即赞此二事。甚难为者能为之，方成希有。</p>
<p><span style="color:#333399">丁二<span lang="EN-US">&nbsp;&nbsp;别赞五浊成道</span></span></p>
<p><b><span style="color:teal">能于娑婆国土，五浊恶世，劫浊、见浊、烦恼浊、众生浊、命浊中，得阿耨多罗三藐三菩提。浊中得阿耨多罗三藐三菩提。<span lang="EN-US"></span></span></b></p>
<p>此出甚难希有之事。能即上能为之能，于者在也。娑婆此云堪忍，为本师释迦所统三千大千世界。其中众生，堪能忍受五浊之苦，不生厌离，故以名焉。五浊，即文中劫等五者，交扰浑浊自己净性。楞严有云：譬如清水，清洁本然，如若有人，投以沙土，土失留碍，水亡清洁，容形汨然，名之为浊。</p>
<p>劫浊者：梵语劫波，此云时分。劫浊无别体，四浊交凑，即其相也。若当减劫，人寿减至二万岁时，众生具下四浊，即名劫浊。人寿减至百岁，名为五浊恶世。极乐世界，乃是五清净土，无有种种浊恶之事。我等自当舍浊就清，求生彼国，超越劫浊。劫浊中，非带业横超之行，必不能度。</p>
<p>见浊者：五利使为体，诸见炽盛，即其相也。五利使者，五种妄见，能使众生造作诸业，能使众生趋入生死，故名为使。而几微迅速，非比五钝使，故名为利。一者身见：执身为我，而起我身之见，妄生贪著。不悟四大假合，梦幻无常。二者边见：执断执常，而起二边之见，一味偏执。不悟见解既偏，失乎中道。三者戒取：非因计因，而起我能持戒之见，修诸苦行。不悟蒸沙作饭，尘劫难成。四者见取：非果计果，而起自负所见之见，未证谓证。不悟有漏界中，终非究竟。五者邪见：拨无因果，而起邪外不正之见，堕豁达空，疑误众生，入无间狱。此五种妄见，昏昧汨没，浑浊自性，故名见浊。极乐国中，人皆正见。我等自当求生彼国，超越见浊。见浊中，非不假方便之行，必不能度。</p>
<p>烦恼浊者：五钝使为体，三灾感召，即其相也。五钝使者，五种妄心，能使众生造诸恶业，能使众生趋入生死，故亦名使。此前五利，稍为重滞，故名为钝。一者贪心：于顺情境上起诸贪爱，不能看破。二者嗔心：于违情境上，起诸嗔恨，不能含忍。三者痴心：于中庸境上，非顺非违，起诸痴迷，不能觉察。四者慢心：于诸众生，心起骄慢，不能谦逊。五者疑心：于诸善法，心起疑异，不能抉择。此五种妄心，烦动恼乱，浑浊自性，故名烦恼浊。极乐国中，诸上善人，离诸烦恼，疾趣菩提。我等自当求生彼国，超烦恼浊。烦恼浊中，非即凡心是佛心之行，必不能度。</p>
<p>众生浊者：揽五阴见慢为体，恶名秽称，即其相也。众生积聚五阴为身，故曰揽五阴。皮肉筋骨，属色阴。五识领受五尘境界，为受阴。六识想像前尘落卸影子，即想阴。七识恒审思量，念念迁易，如急流水，望如恬静，即行阴。八识执持息暖寿三者，一期住世，而不散坏，即识阴。而中间三阴，有处说即遍行中，受、想、思，三心所。而诸识皆有受，惟前五识受力偏强，故以属之。又诸识皆有想，惟第六识想力偏盛，故以属之。又诸识皆有思，惟第七识思义偏重，故以属之。见慢果报者，见是横计主宰，为见我。慢是俱生主宰，为慢我。前世所作业因，今世所受果报，以为其体。恶名秽称者，众生之名，鄙恶下贱；色心劣秽；生死轮回，备婴众苦，故云众生浊。极乐国中，清净庄严，微妙相好。我等自当求生彼国，超众生浊。众生浊中，非忻净厌秽之行，必不能度。</p>
<p>命浊者：色心连持为体，催年减寿，即其相也。色，即地水火风之色法。心，即见闻觉知之心法。人生揽地水火风四大以为身，四大本无知之物，因有八识见分，旋令觉知。见分本一精之体，因被地水火风壅令留碍，元依一精明，分作六和合：在眼曰见，在耳曰闻，在鼻曰嗅，在舌曰尝，在身曰觉，在意曰知。因此色心，互相连属，息、暖、识、三，相持不散，是为命根。一不连持，命根即断，故以为体。催年减寿者，人生上寿，不过百年。寒暑迁流，从少至老，变化密移，刹那不住，故云命浊。极乐国中，寿命无量，同于彼佛。我等自当求生彼国，超越命浊。命浊中，非不费时劫之行，必不能度。</p>
<p>人生五浊恶世，根机浅薄，外境内惑，亦相逼迫。能于此中，立定脚根，不为境缘所惑，而能持戒修福者鲜矣。能于此中，觉悟人生幻化，世相匪坚，修持谛缘诸度，而得三乘道果者，抑又鲜矣。何况于此永断无明，顿证佛果，而得阿耨多罗三藐三菩提，岂非能人之所不能也。此明得道难，属自利不可思议功德。</p>
<p><span style="color:#333399">丁三<span lang="EN-US">&nbsp;&nbsp;别赞说难信法</span></span></p>
<p><b><span style="color:teal">为诸众生，说是一切世间难信之法。<span lang="EN-US"></span></span></b></p>
<p>为字当读去声。诸众生，非独凡夫，二乘之人亦指在内，以净土圆顿法门，浅根众生，固所难信；而二乘高士，犹或疑之。是字指此经。一切世间，即凡夫有情世间，二乘正觉世间。五浊恶世，为众生说渐法，已是不易，何况说顿法。若说诸余顿法，已是甚难，何况但持名号，不藉劬劳修证，便得径登不退；胜妙奇特，超出思议之表，岂非难中之难耶。</p>
<p>莲池大师，举十种难信：今居秽土，习久心安，乍闻彼国，清净庄严，疑无此事，难信一也。纵信彼国，又疑十方佛刹，皆可往生，何必定生极乐？难信二也。纵信当生，又疑娑婆之去极乐，十万亿刹，云何极远，而得往彼？难信三也。纵信不远，又疑博地凡夫，罪障深重，云何遽得往生彼国？难信四也。纵信得生，又疑生此净土，必有奇妙法门，多种功行，云何但持名号，遂得往生？难信五也。纵信持名，又疑持此名号，必须多历年劫，乃克成就，云何一日七日，便生彼国？难信六也。纵信七日得生，又疑诸趣受生，不离卵胎湿化，云何彼国，悉是莲华化生？难信七也。纵信莲生，又疑初心入道，多涉退缘，云何一生彼国，便登不退？难信八也。纵信不退，又疑此是接引钝机众生，上智利根，不必生彼，难信九也。纵信利根亦生，又疑他经或说有佛或说无佛，或有净土或无净土，狐疑不决，难信十也。今于浊世，演说此法，是犹入裸形之国，宣示威像，对生盲之人，指陈黑白。此明说法难，属利他不可思议功德。</p>
<p><span style="color:#333399">四<span lang="EN-US">&nbsp;&nbsp;结示甚难之事</span></span></p>
<p><b><span style="color:teal">舍利弗！当知我于五浊恶世，行此难事，得阿耨多罗三藐三菩提，为一切世间说此难信之法，是为甚难。<span lang="EN-US"></span></span></b></p>
<p>此本师重牒诸佛赞词，告语舍利弗嘱其当知：浊世发心修行，已是不易，况得道果？若得诸余小果，犹未为难；而得无上菩提，诚为难中之难。又浊世发心说法，已是不易，况说顿法？若说诸余顿法，犹未为难；而说持名顿法，亦为难中之难。故结曰：是为甚难。意中暗含极乐世界，成道说法，一一无难，曷不念佛求生耶？</p>
<p><span style="color:#333399">五<span lang="EN-US">&nbsp;&nbsp;闻法欢喜信受</span></span></p>
<p><b><span style="color:teal">佛说此经已，舍利弗，及诸比丘，一切世间天人阿修罗等，闻佛所说，欢喜信受，作礼而去。<span lang="EN-US"></span></span></b></p>
<p>佛大智鉴机，大悲益物，无问自说，今说听终竟，在会法众，常随比丘众外，倘有八部，人非人等。八部者，天龙、夜叉此云轻捷、乾闼婆<span style="font-size:10.0pt;">此云寻香天帝乐神</span>、阿修罗<span style="font-size:10.0pt;">此云非天</span>、迦楼罗<span style="font-size:10.0pt;">此云金翅鸟</span>、紧那罗<span style="font-size:10.0pt;">此云疑神天帝歌神</span>、摩呼罗伽<span style="font-size:10.0pt;">此云蟒神</span>。文中只有二部，余略皆含在等字之中。闻佛说此不思议法门，如久处饥寒之国，乍闻饱暖之邦；常沉幽暗之区，忽睹光明之境；莫不身心踊跃，得未曾有。信受奉行，作礼而去。作礼者，以表谢法之诚，头面接足皈命礼也。而去，即法筵既罢，退去自修。前则进而闻法于师，此则退而修持于己。正所谓对于尘劳烦恼，休去！歇去！冷湫湫地去！对于持名法门，念去！修去！一心求生去！果然如是，如永明寿禅师云：万修万人去。庶不负如来救世本怀，苦口婆心，再三劝谕也。</p>
