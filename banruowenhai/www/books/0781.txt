<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(法会圣众第一)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次<span lang="EN-US"></span></span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">三、正释经义 <span lang="EN-US">(此为十门分别中第十门)</span></span></p>
<p>前明全经纲宗与经题总义。下则正入经文，分品逐句，阐发经义，谨以局心限量之言，略彰净宗无尽之妙。兹依先例，全经分三：<span lang="EN-US">(初)序分，（二）正宗分，（三）流通分。蕅益大师曰：‘序如首，五官俱存。正宗如身，腑脏无阙。流通如手足，运行不滞。’依大师意，‘序如首(头也)’指经之序分犹人之有首。由首之五官(眉眼耳鼻口)可窥其人之善恶智愚。观一经之序品，便可知全经之大小偏圆。故序分中，亦必含有深文。今依大师之旨，判分本经如下：</span></p>
<p><span lang="EN-US">(壹)第一品至第三品为序分。</span></p>
<p><span lang="EN-US">(贰)第四品至第四十二品为正宗分。</span></p>
<p><span lang="EN-US">(参)第四十三品至第四十八品为流通分。</span></p>
<p>今之三分，亦正如我国净影、嘉祥两家对本经魏译本之判分。</p>
<p><font color="333399">(壹)&nbsp; 序分</font></p>
<p>又序分复分为二：一通序。二别序。</p>
<p>通序，又名证信序，诸经皆具。如天台与嘉祥等，依《法华论》以六种成就为证信序。六成就者，宗密大师曰：一信、二闻、三时、四主、五处、六众。六缘不具，教则不兴，必须具六，故云成就。以证经文，确为佛说，真实可信，故名证信。本经之前二品属之。</p>
<p>别序，又名发起序。乃发起全经之端由。以法不孤起，起必有由，诸经各别，故又名别序。例如小本《阿弥陀经》乃不问自说。本经则因世尊放光现瑞，阿难启问而说。各经不同，故名别序。今经第三品属之。</p>
<p><span style="color:#333399">初通序<span lang="EN-US"></span></span></p>
<p><span style="color:#333399">法会圣众第一<span lang="EN-US"></span></span></p>
<p><b><span style="color:teal">如是我闻：一时佛在王舍城耆阇崛山中，与大比丘众万二千人俱。一切大圣，神通已达。其名曰：尊者憍陈如、尊者舍利弗、尊者大目犍连、尊者迦叶、尊者阿难等，而为上首；又有普贤菩萨、文殊师利菩萨、弥勒菩萨，及贤劫中一切菩萨，皆来集会。<span lang="EN-US"></span></span></b></p>
<p>‘如是我闻’，诸经皆置此四字于经首，盖尊世尊之遗教。世尊将般涅槃，阿难悲不能胜，阿泥楼陀教之曰：徒悲何益，应前向佛，请问四事：其一即‘一切经首，当置何字？’佛即答曰：当置‘如是我闻’，佛在某方等六事。<span lang="EN-US">(即上述之‘六成就’)。其中‘我’字，即阿难。‘如是我闻’，表如是法门乃我阿难所闻于释尊者也。此正可破当时之疑。因阿难结集经文时，大众生起三疑：一疑佛重生；二疑阿难成佛；三疑他方佛来。故阿难曰：‘如是我闻’则群疑顿释。</span></p>
<p>或疑曰：佛成道廿年，阿难方出家。又十年方命为侍者。如此，则卅年前佛所说经，阿难何能皆曰我闻。此有三解：（<span lang="EN-US">1）辗转闻。（2）佛重说。（3）阿难自通。</span></p>
<p>（<span lang="EN-US">1）辗转闻：《报恩经》言，阿难所不闻经，从诸比丘闻，或诸天子说。</span></p>
<p>（<span lang="EN-US">2）佛重说：《报恩经》言，阿难因佛命为侍者，乃求三愿。其中第三乃‘所未闻经，请佛重说’，佛许之。</span></p>
<p>（<span lang="EN-US">3）阿难自通：《金刚华经》言，阿难得法性觉自在三昧，所未闻经，自能忆持。</span></p>
<p>‘如是’者，信成就也。居六种成就中之首位。《智度论》曰：‘佛法大海，信为能入。’又《华严经》说，信为手。如人有手，至珍宝处，随意采取；若人无手，空无所获。可见，信者乃入法之初门，舍此莫由。又为摄法之上首，故云：‘才入信门，便登祖位。’</p>
<p>又‘如是’者，指所闻之法体，即实相之理体。实相妙理，古今不变，故曰如。如理而说，故曰是。今依本经，蕅益大师曰：‘依实相理，念佛求生净土，决定无非，曰是。’盖实相妙理，只是当前一念心之自性。非生非灭，无去无来，湛然常住，故名曰如。依此心性念佛，求生净土。能念是实相心，所念是实相佛，所生是实相土，咸为实相正印之所印。故大师曰：‘决定无非，曰是。’</p>
<p>‘我闻’者，闻成就也。阿难结集法藏时，自言‘如是法门，我从佛闻’。我者自我，闻者亲闻，以告大众，实可证信。</p>
<p>圣人无我，而阿难仍自称为我者，不坏假名故。实相无相，故非同于凡夫之有我，实相无不相，故非同于二乘之无我。阿难随顺世间，假名为我，无乖于第一义谛。又《观经疏》云：‘无我则无闻，无闻则化道绝。为传化不绝，假名说我。’</p>
<p>‘闻’者，耳根发耳识，今不云耳闻，而言我闻，盖以我字统收诸根识等，以总代别，以我代耳，故曰我闻。以上‘如是’表信顺，‘我闻’表师承，我之所闻，皆世尊金口所宣，传承有自，决非他说，或为臆造。以之证信。</p>
<p>‘一时’者，时成就也。盖时无实法，长短随心。延促同时，三祇一念。如《疏钞》曰：‘或说者得陀罗尼。一刹那顷，一字之中，说一切法门。或听者得净耳根，于一刹那，闻一字时，于余一切悉无障碍。或说者时少，听者时多，或说者时多，听者时少。或说者神力延促随宜，听者根器利钝不一。古谓三乘凡圣所见佛身报化，年岁短长，成佛久近，各各不同故。今止取佛及弟子师资机感相遇之顷，说听事毕，便名一时也。’又《佛地论》云：‘说听究竟，总言一时。’是故经中不言某年某月，但以师及弟子，机应和合，说听事毕，即名一时。又经中不举年月者，各地历法不同。又世界时分不一，四天王天一日，便是人间五十年。且现代科学证明，太阳围绕银河系中心运行一周<span lang="EN-US">(即太阳上之一年)，相当于地球时间之二万万年；且物体运动速度接近光速时，则时间随物体运动速度而变异，本非定量。故经中只言‘一时’最切实际。</span></p>
<p>‘佛’者，主成就也。佛为一切众生之宗主，故名为主。又六成就中，主成就最为主故。</p>
<p>‘佛’者，梵语为佛陀，今祗言佛，乃省文也。译为华言，则为觉者。自觉、觉他、觉行圆满。自觉异于凡夫之不觉；觉他异于二乘之独觉；觉满异于菩萨之在因。三觉俱圆，众圣中尊，故称为佛。又云智者，智即觉之义。智无不知，所谓得一切种智，即觉满之义。在本经中，此处佛字，即指大恩慈父，本师释迦牟尼佛。</p>
<p>‘在王舍城，耆阇崛山中’。处成就也。王舍城古有二说，一曰上茅城<span lang="EN-US">(或作上第城)(旧城)，一曰寒林城(新城)，两说不一。今据《智度论》中曰：‘佛涅槃后，阿阇世王，以人民转少故，舍王舍大城，其边更作小城。’《甄解》云：‘本王舍城者，上第旧城也，更作小城者，寒林新城也。此既佛灭后阇王筑之，佛何住后城乎？今正佛所住处，明知上第城也。’此说可证，佛说此经是在旧城。《慈恩传》云：‘王舍旧城，处摩揭陀国中，古昔君王多住其内。其城又生好香茅，故举为称。’又日《望西疏》曰：‘若依宗家，应是上茅。’(宗家即善导大师。)望西师意，亦谓经中之王舍城，即上茅旧城。此说可信，故不引异说。</span></p>
<p>《法华论》云：‘如王舍城胜余一切城舍故，显此法门最胜义。’五天竺有十六大城，而王舍城最大。故在此城说经，以表此经之最胜。又《大宝积经论》云：‘问云：何故此法唯王舍城说，非余城廓？答曰：释此法门法王住处故。喻如王舍，王所止住，故名王舍。此法门亦复如是，法王住处。释成此义故，说住王舍城。’</p>
<p>耆阇崛山，是王舍城外五山之一。《净影疏》曰：‘耆阇山，此翻名灵鹫山也。此山多有灵仙居住，故名为灵。亦有鹫居止此山，故名为鹫。’又‘此山顶似鹫头，又名鹫头山。’《西域记》志此山曰：‘北山之阳，孤标特起。既栖鹫鸟，又类高台，空翠相映，浓淡分色，如来御世垂五十年，多居此山，广说妙法。’《智度论》曰：‘耆山于五山中最胜故。（<span lang="EN-US">1）此山精舍，近城而难上，近城故乞食不疲，难上故杂人不来。故多住此不在余处。（2）是耆山福德吉处，诸圣人喜住处。佛为诸圣主故多住。（3）耆阇山是三世诸佛住处故。（4）是中清净，有福德闲静故。一切诸佛行处，十方诸菩萨赞叹恭敬，八部大力众神所守护、恭敬供养处故。诸大乘经多在此山说。（5）是中十方无量智慧福德力大菩萨，常来见释迦牟尼佛，礼拜恭敬听法故。诸大乘经多在此山说。’《法华论》云：‘耆阇崛山胜余诸山。佛在于此说，显此法最胜。’故本经即在此山说。</span></p>
<p>‘与大比丘众万二千人俱’。本品独标比丘众及菩萨众，第二品末广标余三众弟子，及诸天众：‘又有比丘尼五百人，清信士七千人，清信女五百人，欲界天、色界天、诸天梵众，悉共大会。’经末则云：‘诸菩萨、声闻、天龙八部，一切大众，闻佛所说，皆大欢喜，信受奉行。’可见说经时，会中有诸大菩萨、声闻、比丘、比丘尼、清信士、清信女，直至诸天梵众、天龙八部，咸来听法，此乃六成就中之众成就。会中，有菩萨、声闻、诸天人等与此界四众弟子二万人同闻，非是阿难独闻。是可证信。</p>
<p>‘与大比丘’。与者，共同之义。表佛与大众共在会中。‘比丘’是梵语，名含三义故不翻。三义者：（一）乞士。谓乞食乞法。乞食谓，既出家已，乞求自活，不事经营，无所贮积。万缘俱放，一意清修，故曰，乞食养身。乞法者，参师访道，露宿风餐，询求妙法，期成圣果，故曰，乞法养心。（二）破恶。正慧观察，破烦恼恶，见思惑<span lang="EN-US">(指见惑与思惑)尽，超出三界。（三）怖魔。如《涅槃》说：‘魔性姤(据《中华大字典》，’‘姤’有八义，今取其一，‘姤’者恶也。)弊，忌他胜己，见彼胜己，故怀恐怖。又惧其人，多化众生，同出生死，空其境界(魔之境界空虚，)，故生恐怖。’若人出家受戒，羯磨成就，地行夜叉，空行夜叉，天行夜叉，辗转赞叹，声传欲界六天，魔闻心怖。</span></p>
<p>‘大’者，梵语为摩诃。具有三义：谓大、多、胜。大者，《弥陀疏钞》云：‘天王大人所共敬仰，非小德也，名大。’《净影》云：‘旷备高德，过余近学，故名为大。’多者，内典外籍，无不博通，非寡解也，名多。胜者，胜过余学，超于九十六种外道之上。再者，《佛地论》另有三义。（一）最极利根，波罗密多种性。（二）得无学果位。（三）得小果已，趋大菩提。以上三义，故名曰‘大’。又嘉祥师谓‘大’有三义：一生大解。二破大恶。三证大果。由上可见大比丘者乃德高望重，回小向大之比丘，乃比丘众中之尊宿。</p>
<p>‘万二千人俱’标比丘之人数。日《会疏》曰：‘诸经多标千二百五十人。今经与《法华》标万二千人，盖是出世本怀，一代胜会，故十方大德皆云集乎。’上说甚是，会众之盛，正表世尊说法之胜也。又‘俱’者共集之义。</p>
<p>‘一切大圣，神通已达’。上二句，赞诸大比丘之德。‘一切’，乃该罗事物之称，又‘一切’普也。‘一切大圣’，赞叹之辞。《嘉祥疏》：‘游心空理，隐显难测，故称圣人。’《会疏》曰：‘初果已上，悉名圣者。以究大阿罗汉，故名大圣。亦可虽外现声闻，内秘菩萨之行，故名大圣。’《净影疏》曰：‘大有两义：一位高名大，一德胜名大。会正为圣。’综上可见，或从德而言，契于空理，会合正道曰圣；或从位而言，初果以上称圣。唯回小向大，行菩萨道，直趣佛果者<span lang="EN-US">(乃名究大阿罗汉)，或大权示现者，方名大圣。</span></p>
<p>又净影曰：‘神通’已达，叹其德胜。所为神异，故名曰‘神’。无壅曰‘通’。所谓身通、天眼、天耳、他心、宿命及与漏尽。故知‘神’为不测之义，‘通’为无碍之义。‘达’者，嘉祥曰：‘达者言证，证六通三明等是也。’阿难当时，虽未得漏尽，但以当机，应须并列。又净影释曰：<span lang="EN-US">'阿难增上利根，虽居学地(未得无学果位)，而成无上胜妙功德。故曰大圣。于神通中，解了毕竟(彻底了解)，亦名已达。‘是故阿难亦得名列’一切大圣，神通已达’。</span></p>
<p>‘其名曰，尊者憍陈如’。‘尊者’梵语阿梨耶，译为圣者、尊者，谓智德具尊者。乃阿罗汉之尊称。净影曰：‘有德可尊，故曰尊者。’《会疏》曰：‘尊谓尊贵，有德可贵，故曰尊者。’‘憍陈如’梵文全名，作阿若憍陈如。阿若是名，憍陈如是姓。译为华文是‘了本际’、‘知本际’，或作‘已知’、‘无知’<span lang="EN-US">(无知之义，非无所知，是知无之义)。净影曰：‘阿之言无，若之言智，证无成智，故曰无智。‘无’是一切诸法本性，名为本际。于此本际知见明了，名了本际。’憍陈如于世尊初转法轮，度五比丘时，首先悟道。《法华文句》曰：‘是释迦法中第一弟子。’《增一阿含经弟子品》中，佛称之为‘我声闻中第一比丘，宽仁博识，善能劝化，将养圣众，不失威仪。’今经首列尊名，正表能闻受此经法者，皆是第一弟子。本经《非是小乘品》曰：‘得闻阿弥陀佛名号，能生一念喜爱之心，归依瞻礼，如说修行。……当知此人，非是小乘。于我法中，得名第一弟子。’</span></p>
<p>‘尊者舍利弗’。梵语舍利，译为鹙鹭。梵语弗，译为子，故曰鹙子。因母得名。其母身形端正，眼净如鹙鹭，乃名鹙子，谓是鹙鹭之子。又名珠子，亦表其母眼净如珠。又名身子，表母身端正。舍利弗在佛声闻弟子中，智慧第一。在母胎时，能令母得妙辩，胜于乃舅俱絺罗<span lang="EN-US">(后亦证阿罗汉)。八岁登座，十六出国，议论无双。七日之内，遍达佛法。本经说此一切世间难信之法，惟大智者，始能深信不疑。故列上首，仅次憍陈如。</span></p>
<p>‘尊者大目犍连’即《阿弥陀经》中摩诃目犍连。摩诃即是大义。目犍连是姓，译为（一）赞诵；（二）采菽；（三）莱菔根等。其族出家人多，故于尊者姓氏冠以大字，曰大采菽<span lang="EN-US">(大目犍连)以拣别之。其名为拘律陀，父为相国，从拘律陀树神祈求得子，因以名之，于佛弟子，神通第一。《智度论》曰：‘如舍利弗，于智慧中第一，目犍连神足第一。’又‘舍利弗是佛右面弟子。目犍连是佛左面弟子。’尊者神通甚广。例如举一城释种，上升梵天；外道移山，制之不动，及降服毒龙等等。难以具述。</span></p>
<p>‘尊者迦叶’。迦叶姓也。此译为龟或饮光。名毕波罗，亦树名，因父母祷于该树神而生，故用以为名。尊者乃大富长者之子，能舍大财，修头陀大行，为大人所识，故名为大迦叶，以别于同时之三迦叶：（一）十力迦叶；（二）童子迦叶；（三）童女迦叶等。</p>
<p>又迦叶译为龟，《法华文句》云：‘其先代学道，灵龟负仙图以应。从德命族，故云龟氏。’又云饮光。因于毗婆尸佛时，为冶金师。与一贫女，共以黄金，庄严佛像。自尔以来，九十一劫，身如黄金，光色晃耀，掩蔽余色，故名饮光<span lang="EN-US">(饮指吞，光吞诸色，即饮光义。)。</span></p>
<p>尊者，头陀行第一。头陀者梵语，此云抖擞或云淘汰，以十二行淘汰尘劳烦恼。十二行者：（一）住阿兰若<span lang="EN-US">(寂静处)；（二）常行乞食；（三）次第乞；（四）日中一食；（五）节量食；（六）过中(午时)不饮浆；（七）著粪扫衣；（八）但三衣；（九）冢间坐；（十）树下宿；(11)露地坐；(12)但坐不卧。以斯苦行，扫除尘累，澄净身心。迦叶年老，不舍头陀。佛悯其衰，劝命休息。迦叶头陀如故。佛乃深赞云：‘有头陀行，我法久存。’故云头陀第一。</span></p>
<p>尤应深省者，大迦叶尊者，即传佛心印之禅宗初祖。《大梵天王问佛决疑经》第三卷云：‘梵王至灵山，以金色钵罗华献佛，拾身为座，请佛为众生说法。世尊登座，拈华示众，人天百万，悉皆罔措。独有金色头陀，破颜微笑。世尊云：‘吾有正法眼藏，涅槃妙心，实相无相，微妙法门，付嘱摩诃迦叶。’此即世传之拈华公案。世尊传心于迦叶，为禅宗初祖，迦叶再传于阿难，为二祖。今上首中，标举大迦叶，正表禅净不二之深意。</p>
<p>‘尊者阿难等’。唐宋译作阿难陀，略称阿难。译曰庆喜、欢喜。又云无染。乃白饭王之子，佛之堂弟也。生于佛成道日。净饭王既闻太子成佛，又闻宫中诞子，更增欢喜。乃曰，今日大吉，是欢喜日。语来使言，是儿当字为阿难。又尊者端正清净，如好明镜，见其相者，闻其声者，睹其威仪者，莫不欢喜，故以为名。又尊者随佛入天宫龙宫，心无乐著，故名无染。佛寿五十五岁时，阿难出家，侍佛二十五年，佛所宣说，悉能忆持，不忘一字。《涅槃》称阿难多闻士。又迦叶赞曰：‘佛法大海水，流入阿难心。’故曰，多闻第一。</p>
<p>‘等’者，魏译中列三十一人，今会本仅列举其中上首五人之名，故曰阿难等，以概其余。</p>
<p>‘而为上首’今称首座为上首。大众一座之上位，称为上首。各经中上首人数不同。例如《称赞净土佛摄受经》于大苾刍一千二百五十人，列舍利弗、目犍连、大迦叶、阿泥律陀等四人等为上首。今经则憍陈如五人等为上首，是乃一切大圣，神通已达之大尊者中之上首。</p>
<p>按‘一切大圣，神通已达’之句，本为菩萨叹德。如《密迹金刚力士经》云：‘与大比丘众四万二千俱，菩萨八万四千，一切大圣，神通已达。’今此经中以赞叹菩萨功德之语，以赞声闻。正表此等常随圣众，本法身大士，隐本垂迹，或他方圣众，助佛宏化，为影响众。‘一切大圣’，指其本地，本是究竟菩提之人故。‘神通已达’者，示权迹。游戏神通来此土故。故知所列之声闻众，皆是大权示现，助我世尊，开显净土法门也。</p>
<p>综上五圣，了本际，谓了知其久远之本际，故首列之。身子智慧第一，表弥陀之佛智、不思议智、不可称智、大乘广智、无等无伦最上胜智之深广无涯。目连之神通第一，显游戏神通之誓愿。大饮光，显弥陀殊胜光明，无不照见，光中极尊，佛中之王。庆喜表闻名欢喜，悉得度脱。又迦叶是宗门初祖，阿难为二祖，阿若憍陈如表当人之本际，舍利弗表众生本具之智慧，目连即众生本有之神通，饮光表灵光独耀，回脱根尘，庆喜表庆快平生，心心相继。故知一部大经，正是付法传心；一句名号，直显本来面目。于此荐得，始称带角之虎。但当蓦直念去，便是无上深禅。无论定持散念，决定功不唐捐。</p>
<p>本经先列声闻后彰菩萨。正如《佛地论第二》云：‘先说声闻，后说菩萨。声闻众者，近对世尊，亲受化故。又诸声闻，常随佛故，形同佛故。’是故诸经多是先声闻，而后菩萨。</p>
<p>‘又有普贤菩萨’。菩萨乃梵语之略存。具足应云：‘摩诃菩提质帝萨埵。’‘摩诃’译为大，‘菩提’译为道，‘质帝’译为心，‘萨’译为众生或有情。合之则应为大道心众生。简称菩提萨埵，义为觉有情。同佛所证之谓觉。无明未尽之谓情，又觉是所求佛道，有情是所化众生，利生为急，广度群生同登大觉，故谓觉有情。菩萨二字则是最略者也。</p>
<p>云何为大道心众生？以具四种大故。四种者《清凉疏》谓：‘一者愿大，求大菩提故。二者行大，二利成就故。三者时大，经三无数劫故。四者德大，具足一乘诸功德故。’此亦含摄《法华》之六大：（一）信大法；（二）解大义；（三）发大心；（四）趋大果；（五）修大行；（六）证大道。以具上述诸‘大’故，名为大道心众生。</p>
<p>‘普贤’亦名遍吉，《清凉疏》谓普贤有三：（一）位前<span lang="EN-US">(但发普贤心)；（二）位中(等觉菩萨)；（三）位后普贤(得果不舍因行，谓成佛仍不舍因地之行)。疏谓普贤之义为‘果无不穷曰普，不舍因地曰贤’。此即位后之普贤，是为如来之化现也。至于《会疏》云：‘体遍法界，故曰普。位邻极圣，故曰贤。’是为位中普贤，乃等觉菩萨也。《会疏》又云：‘能导御一切，发十大愿王。愿西方往生，特翼赞弥陀，故于此经是为上首。’又《探玄记》曰：‘德周法界曰普，至顺调善曰贤。’《大日经疏一》曰：‘普贤菩萨者，普是遍一切处。贤是最妙善义。谓菩提心所起愿行，及身口意，悉皆平等，遍一切处，纯一妙善，备具众德，故以为名。’普贤、文殊乃释迦如来之二胁士，侍佛左右，乃释尊会中上首，在华严会上，亦是上首。又普贤菩萨为一切诸佛之长子。《四十华严经四十颂》曰：‘一切如来有长子，彼名号曰普贤尊。可见普贤正是如来法身之所流现，化作等觉大士，襄赞释尊，演唱圣教。若据密教，普贤即是密教初祖金刚萨埵。金刚萨埵即是金刚手菩萨摩诃萨。《圣无动尊大威怒王秘密陀罗尼经》曰：‘此金刚手是法身大士，是故名普贤。’又金刚智之《五秘萨诀》曰；‘金刚萨埵者，即是普贤大菩萨异名也。亦名一切如来长子，亦名大阿阇黎。’本经《德遵普贤第二品》中，复有‘为教菩萨，作阿阇黎’之文。今此经中，普贤大士，列最上首，正显密净不二，故先师夏老云：‘净土即是密教显说。’(藏密红教祖师莲花生大士，即阿弥陀佛之化身佛，故红教尊崇弥陀，劝生极乐，远盛于其他教派。密净不二之旨，于本解中，暂不详论。)</span></p>
<p>‘文殊师利菩萨’。文殊师利，亦云曼殊室利。此云妙首，亦云妙吉祥，亦云妙德。是诸佛之师。《放钵经》曰：‘今我得佛，皆是文殊师利之恩也。过去无央数诸佛，皆是文殊师利弟子。当来者亦是其威神力所致。譬如世间小儿有父母。文殊者，佛道中父母也。’如《心地观经》曰：‘三世觉母妙吉祥。’又‘妙德’者，《法华嘉祥疏二》曰：‘文殊，此云妙德。以了了见佛性故。德无不圆，果无不尽，称妙德也。’《会疏》曰：‘具三德秘藏，神化不思议，故名妙德。’妙吉祥者，《圆中钞》曰：‘微妙三德，同佛所证，故亦云妙吉祥。……惑业苦三，有少分在，皆未吉祥。位居究竟，三德圆彰，故又号妙吉祥也。’文殊于菩萨众中，智慧第一。本为龙种尊王如来。现在北方常喜国成佛，号宝积如来，未来成佛，号普见如来，故知文殊大士乃过现未三世成佛者。今示现会中，大智独尊。表此法门，惟大智方能信入。又妙德者，了了见佛性故，今邻普贤位列上首，正表禅净不二之旨。</p>
<p>‘弥勒菩萨，及贤劫中一切菩萨，皆来集会’。弥勒，此云慈氏，菩萨之姓也。名阿逸多，此云无能胜。具足则为慈无能胜。《弥陀疏钞》云：‘以在母胎中，即有慈心，故以名族。又过去生中，遇大慈如来，愿同此号，即得慈心三昧。又昔为婆罗门，号一切智，于八千岁，修习慈行。又弗沙佛时，与释迦如来同发菩提心，常习慈定。又《思益经》云：<span lang="EN-US">‘众生见者，即得慈心三昧。’又《悲华经》云：‘发愿于刀兵劫中，拥护众生。’是则慈隆即世，悲臻后劫，至极之慈，超出凡小，故无能胜。’ 大士位居补处，现在兜率内院。四千年后(指兜率天之四千年，相当于地球上之五十七亿六百万年)下生此界成佛，福德殊胜。三会龙华，度生无量。</span></p>
<p>本经以上三大士为菩萨众中上首，盖因三大士净土缘深，正好影响海会大众，同归净土。《普贤行愿品》中普贤菩萨于逝多林中，发十大愿王。继云：‘是人临命终时，最后刹那，一切诸根悉皆散坏，一切亲属悉皆远离，一切威势悉皆退失，辅相大臣、宫殿内外、象马车乘、珍宝伏藏，如是一切无复相随。唯此愿王不相舍离。于一切时引导其前，一刹那中即得往生极乐世界。到已，即见阿弥陀佛。’又偈云：‘愿我临欲命终时，尽除一切诸障碍，面见彼佛阿弥陀，即得往生安乐刹。我既往生彼国已，现前成就此大愿，一切圆满尽无余，利乐一切众生界。……’又《文殊发愿经》云：‘愿我命终时，灭除诸障碍，面见阿弥陀，往生安乐刹。生彼佛国已，成满诸大愿，阿弥陀如来，现前授我记。……’如是两大士，发殊胜大愿，求生极乐，可劝一切菩萨，皆仰信文殊之大智，入普贤之大行，普导众生，同归极乐。是故此经，列为上首。次列弥勒者，《大宝积经发胜志乐会》弥勒问佛：‘若有众生发十种心，随一一心专念向于阿弥陀佛，是人命终当得往生彼佛世界。世尊，何等名为发十种心，由是心故，当得往生彼佛世界？’可见弥勒大士正是襄赞释尊同宏净宗妙法也。又本经中第卅二品下弥勒当机。第四十六品，佛咐嘱弥勒大士曰：‘我今如理宣说如是广大微妙法门，一切诸佛之所称赞。咐嘱汝等作大守护……当令是法，久住不灭。’弥勒承佛咐嘱，宏持是经，是故大士，不但当来龙华会上，必说此经。直是尽未来际，亦必常说不绝。</p>
<p>‘贤劫’。现在之住劫，名为贤劫。在此大劫中，有千佛出世，故名贤劫。《悲华经五》曰：‘此佛世界，当名娑婆。……时有大劫，名曰贤善。……是大劫中，有千世尊，成就大悲，出现于世。’据《佛祖统记》，此劫中，第一佛名拘留孙佛，次为拘那含牟尼佛，三为迦叶佛，四即为今之释迦牟尼佛，此后有弥勒等九百九十六佛相继出世。今此会中，弥勒与其他贤劫中成佛之九百九十五大士皆来集会，听佛说法，故知贤劫中未来一切诸佛，皆必同宣此经。<span lang="EN-US">(另说，贤劫共一千零五佛，弥勒以下一千零一人，未成佛。非所常见，故不详录。)</span></p>
<p>以上第一品，以信、闻、时、主、处、众六种成就，为本经证信。经中大比丘众万二千人，超越余经，同于《法华》。又普贤最为上首，同于《华严经》。亦表本经之同于上之圆教二经也。</p>
