<p align="center" style="text-align:center"><b><span style="font-size:36.0pt;color:#FF6600">古农佛学答问卷二<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">（六凡轮转门）</span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">范古农居士主答</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">一、三善道</a></span></p>
<p align="center" style="text-align:center"><span lang="EN-US"><a href="#a02">二、三恶道</a></span></p>
<p align="center" style="text-align:center"><span lang="EN-US"><a href="#a03">三、一切神识升沈变化之研究</a></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">古农佛学答问卷二<span lang="EN-US"></span></span></p>
<p><span style="color:#333399">六凡轮转门<span lang="EN-US"></span></span></p>
<p><a name="a01"></a><span style="color:#333399">（一）三善道<span lang="EN-US"></span></span></p>
<p>问：何为天。</p>
<p>答：在人间之上，有欲界色界无色界三类，共二十八天。</p>
<p>问：天上是否亦与地面一样分列各土。</p>
<p>答：有分各土者，如四天王天有四天，即四天区也。忉利天有三十三天。若色界天有四禅天，每禅天亦各分三天及八九天等。</p>
<p>问：二十八天其名若何。</p>
<p>答：地居有四王天。忉利天。（此即三十三天，以有三十三个天国故，）空居有夜摩天，兜率天，化乐天，他化自在天，此为欲界六天。有饮食男女睡眠之欲，与人间同。色界有十八天，曰梵众，梵转，大梵，初禅所生。曰少光，无量光，光音，二禅所生。曰少净，无量净遍净，三禅所生。曰无云，福生，广果，四禅凡夫所生。此外无想天，外道所居无烦，无热，见善现，色究竟，三果圣人所居，此十八天虽离欲网，尚具色身，故曰色界。此上有空无边处，识无边处，无所有处，非想非非想处，四天。只有心识，而无色身，故曰无色界。</p>
<p>问：二十八天最高者何天，最低者何天。</p>
<p>答：最高者，为非想非非想处天，离地约六十四万亿由旬。最低者，为四天王，天居须弥山半，离地高四万二千由旬。</p>
<p>问：二十八天之下，共有几天。二十八天之上，共有几天。</p>
<p>答：三界竖论，自四王至于非想，共有二十八天。非想以前，即出界外，无天可言，即有乃上方世界之天也。四王以下，尚有恒憍天持曼坚首天，此三天乃四王所统之鬼神，实非天也。</p>
<p>问：无量诸天统三界二十八天，即欲界六天，色界十八天无色界四天。欲界六天内之一天，是否尚有三十三天。</p>
<p>答：欲界六天内之第二忉利天，即是三十三天。但同在一层，中央一天。八方各四天也。</p>
<p>问：各书均言天有二十八，而佛法谈天一书，欲界天多魔天。色界天多梵身光净严饰摩醯首罗五天，其故安在。</p>
<p>答：魔天，为第六欲天之别出者。梵身，光净，严饰，为初二三四禅各初天别出者。魔醯，首罗，为色究竟天之别出者。盖以二十八分天者，其大概耳，非定数也。</p>
<p>问：三十三天天主，闻是迦叶佛时三十三女人造塔功德转生，未知出何经典。</p>
<p>答：所说见智者大师维摩诘经疏卷一。引何经典，并未明言。然大师之疏，章安所记，当出自正经无疑。又见翻译名义集四卷，释提桓因条下。</p>
<p>问：玉皇大帝即天上何神。</p>
<p>答：乃欲界第二忉利天王。</p>
<p>问：玉皇大帝能超脱轮回否。</p>
<p>答：玉皇大帝，按之佛经说天，当是欲界天中第二层天，即释提桓因。尚为六道凡夫，安得不受生死。然能念佛往生西方，亦可超脱轮回也。佛法本是人天公法，故佛号为人天师。</p>
<p>问：释提桓因，既有五衰，即有色身，何以能统辖无形鬼神耶。</p>
<p>答：鬼神亦有形。三界中唯无色界四天无形耳。余皆有色身，但粗细不同也。</p>
<p>问：六欲天之众生，尘欲未离，何以能有天眼耳。</p>
<p>答：欲天因地，均能减省尘欲，故得天眼等报。</p>
<p>问：他化自在天天寿万六千岁，少出多减，何谓少出多减。</p>
<p>答：过者少，不及者多也。</p>
<p>问：大梵天究是何天。</p>
<p>答：为色界初禅三天之第三天。</p>
<p>问：神仙未知是否属于大梵天。修仙道者，是否往生此天。</p>
<p>答：神仙之高等者，属于此天。但不能生此天。因此天为天主，非臣民所得与共处也。</p>
<p>问：坛经云，皮肉是色身，又云因有色身可见，故称有色界。然则色界诸天，岂不是化生，亦同吾人之由父母胎生乎。请详示之。</p>
<p>答：天道众生，都是化生。化生亦可有色。但较微妙耳。</p>
<p>问：八识颂云，眼耳身三二地居。谓初二禅天人无鼻舌二识，但有眼耳身三识，既无其识，必无其根，然则天人究竟系何相貌。</p>
<p>答：上界天人相貌原同下界，以彼福德增上，表相较之下界，最极胜妙。初禅虽有觉观，终日在定时多，非无鼻舌二根，实无香味二尘。以境不现前，根无所偶，识无用处，寂然隐于净色根中，非全无也。若遇初禅，并觉观又离，定力复胜于前，故二禅支林功德称为内净，喜乐一心，虽有鼻舌根识，无所施用，故说无也。二禅以光明为教体，眼见光明相，即知伊所说法义。或有时耳闻法音，定中常发八触。其光相法音八触，乃眼耳身三根所对之尘。以根与尘交，识乃有用。所谓二地居者，即此意也。</p>
<p>问：世人之身体为肉体，天上人之身体为何体。</p>
<p>答：世人作业，有善恶杂遝，故感粗色垢身。天人因地作业纯善，故感细色妙身。</p>
<p>问：天道众生寿命长短若何。</p>
<p>答：四天王天寿五百岁，以人间五十年为一书夜。忉利天寿一千岁。以人间百年为一书夜。再上四天，递各倍增。初禅三天，寿一劫。二禅三天，寿二劫。三禅三天，寿三劫。四禅前三天，寿四劫。无想天五百劫。无烦天千劫。再上四天，递加一千劫。四空天中第一天一万劫，第二天二万劫，第三天四万二千劫，第四天八万四千劫。</p>
<p>问：天王衣皆长身过半，此过半之衣，既无身而穿，何必要此无用之过半衣。又衣既过半身之长，如何行动。想天人常悬空间，以过半之衣而蔽之下体乎。是不能无疑。请示。</p>
<p>答：天衣用幅，布披身，印度人衣服依之。长身过半，举其长度，于用无碍也。</p>
<p>问：修到非想非非想天，神通已大，宁不知有天劫，何以不能即由此天预先修成正觉，以超脱夫还堕轮回之数，犹会今其五衰相现，束手无策乎。</p>
<p>答：非非想天。即认自天受用以为极妙，宁知佛法而修行耶。至五衰相现，乃欲色界天人之苦。非非想天是无色界天，既无色身，安有相现。</p>
<p>问：生于天者（菩萨等亦然）既具五通，则世尊给孤围中说法，可于天上见之闻之，何必定要到孤独围去耶。</p>
<p>答：有天眼天耳通者，亦有神足通，来去自在，又何必不来亲近世尊耶。</p>
<p>问：寺院山门侧供四大伟像是何人物。</p>
<p>答：是四王天之四个天王。东方曰持国天王，为乾闼婆主。南方曰增长天王，为鸠槃茶主。西方曰广目天王，为龙主。北方曰多闻天王，为夜叉罗刹主。此四天王誓以神力保护佛法，故居门首。俗称四金刚，以其为金刚神之类也。（有神手执金刚杵者，系金刚神。）</p>
<p>问：各地佛院山门，多塑持国增长广目多闻四大天王之像，以其护法之功甚大焉。惟四天王手执法宝各异，未卜执何法宝而系何位天王。希为逐位示明。</p>
<p>答：手执琵琶，是持国天王。执宝剑者，是增长天王。执蛇者，是广目天王。执伞者，是多闻天王。</p>
<p>问：吾辈人道究有若干类，佛如何说。</p>
<p>答：佛说人道，以所居之地，别为四类。地分四大洲，在东者曰胜身，在南者曰赡部，在西者曰牛货。在北者曰胜处。身量寿命。长短有殊。若论果报，南洲为下下。若得值佛，南洲为上上。佛生印度，是在南洲之中。我国中华，是在南洲东部。按赡部又译阎浮提，义谓胜金。</p>
<p>问：转轮圣王分管四洲，我所居之南瞻部洲，现在何转王主管，请分别训示。</p>
<p>答：经称轮王治世，乃指世界初成之劫初而言，现在并无何人为此轮王者。轮王者圣王，能以十善治于下。试问今地球上人何国能行此仁政者。</p>
<p>问：北俱卢洲之人，福泽较胜于三洲，思食得食，思衣得衣，然何以独无闻佛法之福。答：北洲人因地，福德偏多，善根偏少。故福报自在，而不闻佛法。</p>
<p>问：前世人非今世人，今世人非后世人，何能食果受报。</p>
<p>答：躯体虽异，心识无殊。故有不昧前因者，如结草衔环之类。</p>
<p>问：心识乃躯体之作用，躯体既易，而云心识不改何耶。</p>
<p>答：子但知心识为躯体之作用，而不知躯体乃心识之表相。惟心识有执受之力，故躯体得以坏于前，而更成于后。若心识随躯体而亡，则生物早已绝灭于世矣，安有今日尔我之躯体乎。</p>
<p>问：人死后即投生，自由投生欤，抑有冥官指使欤。佛经中谅亦有之。敢问。</p>
<p>答：人死投生，实是业力牵引所致，不自觉知。若自由，而实不自由也。冥官等亦是业力所感，然彼不过据业判定，非能指使。佛经中亦有言及者。</p>
<p>问：昔阿祈达王临终，为驱蝇以拂面，一念嗔心，遂堕为毒蛇。一妇人渡河失手，其子堕水，因捞子故，与之俱没，以慈心故，得生天上。之二人者，自由投生乎，抑有冥王派送乎。</p>
<p>答：投生之理，识神为业力所牵，爱欲所缚，而受后有。既非自由。亦岂有派送者乎。</p>
<p>问：佛经所谓定业，天定乎，抑冥王定乎。</p>
<p>答：非天定，非冥王定，是自己心王定。所谓有如是因，定招如是果。</p>
<p>问：人死之后，其轮回六道，是否有天地之神主之，抑系纯出已识投生。</p>
<p>答：此系已业所招，天地神明，但随定业支配耳。</p>
<p>问：前见佛教刊物，载有人死复醒，易一灵魂，言动竟换一人。又有灵游阴界误投畜胎，产生畜类，经掷死畜身后，灵魂复还本身而醒。此等屡见不鲜。按佛理第八识，生则先来，死则后去，今何以第八识竟不离去，可投胎可夺身。若照上种事实，似乎换一第七识而已。请为解惑。</p>
<p>答：八识去来，本极甚速，不经中阴，如秤低昂。其不经入胎住胎，而但于胎儿出胎之际取而代之，此乃生理之变态胎儿与彼必有宿缘，故能相让耳。第八识为前七识之本，安有本不动而枝叶他适之理。所云换第七识一句，非通论也。</p>
<p>问：佛学起信编，有云投胎与借尸一样。为何借尸之人能知前生一切事。投胎之人，不能知前生一切事。</p>
<p>答：投胎者，经过入胎之迷，与受在胎出胎之苦，所以昏迷不能知也。</p>
<p>问：佛说轮回，自属可信。然有婴儿生后即殇者，若谓系讨债，则数小时亦讨不成债。若谓在此时间婴儿尚无神识，则无此理。此中因缘何在。乞示。</p>
<p>答：儿在母胎，母不自在，或增病苦。其出胎时，母之性命在呼吸间，惶怖惨痛，同于地狱，尚谓讨不成债耶。债有钱债，则母因产儿亦不免化钱。债有命债，则母受剧苦，亦足以伤其身矣。思之。</p>
<p>问：人死既非断灭，何以以父子血统精气神之关系，昕夕冥想，绝无感召。迄不入梦。其已受生他往乎。乞以理示慰。</p>
<p>答：令郎亲恩未报而殁，即是讨债而来。债已清讫，则情已断，何能入梦。即得梦，亦是单方面之妄想耳。</p>
<p>问：伦常以外无大道，伦常为三教所同尊倘一经轮回，则现世之母子。安能保其来世仍为母子乎。是乱伦之事，难必其绝无也。以此理推之，殊觉疑闷难解。</p>
<p>答：人无天眼，不识宿命乱伦之事，当然难免。故佛悲悯教人出世修梵行也。</p>
<p>问：有人于此，平日无恶不作，临终却能悔过发菩提心。就造业受报之说观之，必生恶道无疑。就临终一念观之，此人或生善道。未知佛经有说及否。</p>
<p>答：作恶报恶，势所必然。临终发心。百无一二。到得此时，果能改悔发心亦是宿善成熟时也。如人负债，强者先牵，乃我佛之常谈，经中焉得不说。</p>
<p>问：有二人，一人平日喜行善事，戒杀放生念佛，若临终时不能自主，生烦恼心，或爱心，是否因是而即入畜生等诸恶道。另一人平日不念佛不作善事，而临终时能自主念佛，是否因是而生佛道或天道。</p>
<p>答：吾人生死相续，即是因熟成果之关系。临终而起恶念，则是恶因熟而恶果成。若发善念，则是善因熟而善果成。故临终念佛愿生西方者，即得生西方。若平日不念佛，想于终时念佛，恐无是事。</p>
<p>问：凡人命终，必生七趣，对于前生应不记忆。然每有临死之人见亲属祖先亡者皆至。若谓幻想错觉，则有未尝谋面，而衣物容貌一一宛然。若谓真系鬼来则亲属祖先岂有尽居鬼趣，尽未投生之理，若既投生，前生亲属何由更知，前生相貌，何由更现。又中元祭祖，每有小儿祖宗皆来，亦同一不可解也。又凡人见鬼，尽有生前。修净业人临终净土相现，亦多有已生亲属皆肖生前者。若此之类，是否幻化原容俾人易识。抑亦本应历生形貌均相似耶。此某未能了然者也。</p>
<p>答：七趣众生天仙鬼趣，均有神通能知前世事，人亦间有得通者。临死人见亲属祖先亡者，当系幻想所成。间有鬼物托昌，使存者为祷禳以获享也。中元祭祖所见者，亦此之类。所见肖行前者，即与见者发生感应之条件，以不肖则见亦不知矣。</p>
<p>问：人有知前世事者，其理若何。</p>
<p>答：吾人心念相续作用。本有忆念过去之功能。故往昔之事，一经追想，如在目前。知前世事，理犹是耳。但心受剧烈触之后，忆念功能易致消灭，前世事以曾经一番生死痛苦，故往往不复记忆。若能静其念虑复其功能，谓之宿命通。然或幼时能知，长则遗忘，或在定能知，出定则否，或但能略知，而不能尽如。若悉知悉见者，唯佛一人而已。</p>
<p>问：一切众生不出轮回，此理已明。但初生小儿无有知识，所有知识由经验渐渐而来，何以知识不能与生俱来。</p>
<p>答：知识之种，实是与生俱来。但随经验而发展耳。犹今岁田中之一稻，虽经水土肥壅而生长，其谷种实由去年传来也。</p>
<p>问：佛说三世因果，皆假施设，此意余稍悟解。但据科学家调查，谓现在人类数目，均超过过去数目。此种原理，究由何而增加耶。</p>
<p>答：三世因果，事理真实，并非假设。至人类数目之增减，原不能以一期间为定论。彼科学家调查，不出数十百年，是否真确，尚属疑问。若论增加理由，就佛学言之，不是从三恶道中升入者多，即是从三界天中降来者多耳。</p>
<p>问：举目旷观，善人必少于恶人，则善者必超生西方，或天上人间，恶者则堕于恶趣，处恶趣之中，而欲其修善难矣。（如随入畜生道中而为鸡则必食虫其为恶也大矣何能超生哉）以此论之，则娑婆世界之人，将渐少而绝灭矣。然今人之较昔人口有增减，是何故耶。</p>
<p>答：娑婆世界共有三千大千世界，即百亿个四天下也。今子所计，乃不出阎浮提一天下安足以为有增无减之证耶。况以善少恶多及堕易升难而论，从恶道中升上者固少，从天道中降下者恒多，此亦增减之由矣。</p>
<p>问：世界人类因惑造业，死后以第八阿赖耶识成就一切心色，其功能发展即可转生，依惑业之善恶而受报，三世互通，循此信征。惟一人之识与业，仅能转生一人，抑可分而转生多人。若一人止转其一，则世界人数目见其多，其所多也，究从那一人之识业而受报。或云畜类之恶业圆满，亦可转生善道而为人，但世界畜类亦未见其少。故儒家不说生死因果，科学家则绝对认系生理上之作用。只是佛说既通三世，其究竟业报有确数比例否，有经典明载否。</p>
<p>答：善世生善道者多，恶世生恶道者多。即今人畜界增，可知天道定必减少。比数经虽无文，升降之势，必定如是。</p>
<p>问：众生轮回业报，何不现，生即报，使人共生畏惧，实为赏善罚恶最良方法。而佛教因果报应必通三世，隔世无征，劝惩匪易。不报在近而报在远，此何故也。</p>
<p>答：造业有先后，受报亦应有先后。如必欲其现世即报也，试问临死最后之业，造毕而死已堕后世，如其不报，则此固无果矣。因必有果，故其报不于后世，何可得哉，又初生者尚未造业，应无现报，苟无现报，如何得生。故初生之报，其业不在前世，又何可得哉。既有一牙，即必有三世矣。又业报相偿，有因有缘，因虽唯一，缘乃多端。缘有顺逆，若遇顺缘，其报即速。若遇逆缘，其报即迟。如是则一生之业，因其受报之缘有不同，遂生迟速先后之殊致。苟迟至死而缘犹未顺，则其报势必至后世而后受矣。此所以有生报也。若至后一世而缘犹未顺则必至再后世或后多世而后可受报。此所以有后报也。既有此现报生报后报三种受报之差，则由今望后，则成未来之三世由后望今，则成过去之三世。再就因业而言，亦有强弱之不同，强者受报速，弱者受报迟，造业之强弱不次，则受报之顺序必至参差矣。此之参差，亦成三世。此乃业报之自然，古德所以叹业海茫茫而起无限之悲也。奈何奈何。</p>
<p>问：心识永远不没，且有六道轮回，请将不没及轮回之事理，详实举示以释群疑。</p>
<p>答：此问题含义甚广，未能具谈。且略说之。贵友以生理而谈心理，故认心理现象为即生理之细胞作用。其实以心为依身而存在犹可，若谓有身而无心则不可。（因彼从解剖物体而知有该项细胞时，实无心理现象在此细胞表示，故所云云但凭空推测，全非事实。）夫心理上之感觉，一部分诚有［依耳目诸官而有知］之必要，其他若思虑情想意志记忆等心理，不必藉诸官之接触而能自由作用者，即不能以身而范围之故就现实而论。无不以身心二端，等为人生之本也。佛学家言，人生身心相依，而心用为胜。以身是色法，有质有碍，心非色法，无质无碍。故心在梦时，即能离身而起作用，心作观时，且能空其身而有作用。不过既属人生，以业报关系身心相声而有安危与共之势，故身心相依而亡。佛学亦有此说。然此所谓存亡，但就一世之身心而言。若统三世之身心而言，身为物质所成，物质不灭，故身亦不灭，以还能组成故。心为功能所集，功能不灭，故心亦不灭，以还能集起故。此亦科学与佛学相同之说也。其不同者，科学则主以心从身，佛学则主以身从心耳。今欲显此以身从心之事实，且举世人造业为例。如对所需之物，必先作意欲取，然后举手往取。又如建筑某项工程，必先用心计画，然后购料饬工以营之。习惯之事，若不用心，正由用心积累之力未衰。故能令身随顺而动。如机器然。当其正鼓动时，虽不藉于他力，然其最初一动，必藉他力而来。故身犹机器也，必犹原动力也，身若无心，犹机器之无原动力者，欲其能自动得乎。（身有病时，或不随心，乃特别情形，不可以例常，）佛学言心，有心王有心所。心王有八，眼耳鼻舌身识等为前五识意识为第六，尚有第七第八两识。前六识心，为世人所共晓，后两识心为佛学所发明。且前六识心有间断。（熟睡无梦及闷绝时）后二识心无间断。第八识名藏识，为世间心色之起源，根身世界之基本也。此识不灭，世间不断，故前身已坏，复成后身。又此识为第七识所执藏认为自我恒审思量故前身已舍，复取后身。此轮回之所由致也。然第八识之成身，（同时并成身所依之世界）及第七识之执我，虽有此功能，若无意识所造之业力，亦不能使成熟而实现。犹生米煮饭，须用火功也。且第八识之成为后世身心世界之基本者，（此名为异熟果，为与业因异时而熟之果）受前世善恶业力所感而异其苦乐之趣，何以故，此果为酬因之报，必相应故。如造器然，其工优者其器良，其工劣者其器<span lang="EN-US">** 。此轮回之所以有六道之差别也。唯识颂曰，由诸业习气，二取习气俱，前异熟既尽，复生余异熟，此之谓也。习气者，业取等熏习第八识而成之气分也。第八识持此业取之气分，至异时而成熟，则实现后世之身心世界。二取者，取名言取我执也。此中业习气为引发后身所趣之缘，名言习气为生所现后身之因缘，我执习气即能使所现后身与他人后身不同者也。轮回之理，不皎然明白哉。按识本生灭相续。若成佛时转识成智，无生灭矣。故来问心识不没。当作相续解，不能作不生灭解。且生灭相续，故有生死轮回。若不生灭，则为涅槃矣。又轮回事实，今古谈因果之书汗牛充栋，所载皆有根据注明。如周安士全书，六道集节要，及近时报纸类皆有记载者，不遑列举，何必亲见然后为信。昔有某居士询某科学家曰，子之曾祖名谁，科学家告之，居士曰，子亲见否，答曰，年代相悬，如何得见，居士曰，子既未亲见，如何信有曾祖，某科学家恍然。写至此，然忆及去年大公报载有借尸还魂一事，此段新闻，当可凭信，因录附于后。</span></p>
<p>（济南通信）据东平通信。该悬城西四十里，李家桥庄，有褚怀义者。年四十六岁，务农为业，家产富有，宅舍峻壮，子年已长，有女九岁，乳名小香，夫妇珍爱之，女娇慧活泼，绕膝嬉戏，呼父呼母，家庭景气颇佳。不意于今春三月间，女忽染患疮疹，竟致夭折。褚某举家悲伤，然返魂无术，亦只有抱恨无穷耳。春去夏来，条至五月，褚怀义因事赴周堤口探亲，道经王家楼时，忽遇一乞妇幼女据趋其前，牵衣呼父，且状极亲匿，俨如至稔，褚顾而愕然，以彼穷女突而出此，或意存别种作用，当叱而逐之曰，［谁是你父，你疯耶，］言竟拂袖而去，女啼大作，褚奔波中，犹遥闻余音哀哀，可悲也。彼探亲归来，与妻儿言及其异，未予介意。嗣褚某之子，后于蒋家集庄后，亦遇其父所遇之幼女，方在其地检拾柴草，女瞥见褚，急大呼阿哥，奔前相认，一若久别重逢，褚子骇怪，亦叱其去而自返，归述于母。其母以先曾有闻，今忽又听子言，不觉心动，思女心切，大哭不已，非寻其女返回不可，遂亲往蒋家集庄访觅，果在一王家中见女，而女见褚妻，情益亲密，扑入怀中，呼娘不已，细述褚家庄事，丝毫不爽。褚妻至是以女为借尸还魂，确信不疑，当向王某夫妇探询究竟。缘王名长山，佃农为生，褚邻庄鸡鸭场人，夫妇二人，只生一女，名黑妮，娇爱逾恒，不幸去岁惨遭水灾，失产流离，偕妻挈女乞食他乡，遂移寓蒋家集，赁得破屋，权为栖身，王穷途潦倒，已极堪怜，而爱女黑妮于春间三月间身患寒病遽以殇逝，盖与褚女小香死斯恰相同也。讵黑妮气绝半日，又渐苏转，举目四瞩，色顿惊异，向王夫妇问云，［你们是什么人，我为什么跑到这破屋子里来了］王夫妇当以女重病发昏所语，系神经错乱之谚语，置而未理，但女病日痊，其举止言语竟亦大异曩昔，迁延月余，而褚妻寻来相认相亲。察情度理，王夫妇遂亦认为借尸还魂矣。褚妻得悉以往情形，即欲挈女同归，惟王夫妇以家境虽穷，生只一块肉，幸得死去活来，岂甘舍去坚不充许。褚妻莫可奈何。嗣经乡人通融调停，以王某家贫，女暂归褚家养育，并订明为褚家所共有，议定双方赞成。现褚王两家交往甚密，已俨然亲属矣。按此事载二十三年六月十五日天津大公报第三张。并有按语云，上述事实，为蒋家集小学教师周序春所谈，并有该村长作证，乡议纷纷，人言凿凿，非出虚构，深望科学家加以研究也云云。</p>
<p>问：阿修罗为天龙八部之一，阿修罗道佛书居人道之下，其故安在。一说阿修罗亦可居人道之上，凡由人道而入阿修罗道者，究竟因修善而超升，抑因作恶而堕落。</p>
<p>答：六道高下，都依果报之苦乐为判。果报之苦乐，又视其因业之善恶而不同。阿修罗福报同天，而嗔慢恶德，不仅与天道不相应，且不免邻于兽性，盖其夙习使然。故就其恶性判之，则居人道下矣。若就其福报判之，则居人道上矣。盖以善恶参半之因，结此升沉交错之果也。</p>
<p>问：佛说六道轮回中之阿修罗道，化生归天趣，胎生归人趣，卵生归鬼趣，涯生归畜生趣。究竟阿修罗道之各趣眷属，所在何处。人类在口头习惯上，何以命其名。彼等系与神对者，是否即系一种妖怪天魔。</p>
<p>答：修罗虽可分属四趣，但毕竟是另一世界，不在人间。正法念处经云，修罗在地上众山中，其力最劣，在须弥山外海下千由旬，有诸修罗具大势力，能与天争。又楞严经云，其所卜居邻于日月。则又在须弥山半矣。</p>
<p><a name="a02"></a><span style="color:#333399">（二）三恶道<span lang="EN-US"></span></span></p>
<p>问：佛教所谓之地狱，系在地球何处。</p>
<p>答：地狱有八寒八热边地孤独四种。孤独在地面上，余三均在地中。</p>
<p>问：地藏本愿等经，载大地狱若干，小地狱若干，某狱受苦若干年，始移置某狱，又若干年又移置某狱，受满狱刑，始得转生。然综而计之，实比一贤劫年份尤远。然每遭一劫，下自地狱，上至无色，虚空阴阳都成灰坏，何以地狱罪刑独能越劫存在。当此之时，此种地狱及吾人无始来所受不变性灵，究寄之于胡何有之乡。</p>
<p>答：大劫将尽，世界渐坏。有三灾起，火灾坏尽初禅天，水灾坏尽二禅天，风灾坏尽三禅天，四禅天以上，各依报尽而坏于此期间。下界众生命终之后，有善根者咸生上界，无善根者暂不缘生，直到未来劫成，各依本业，复渐缘生。惟无间地狱众生，则移至他世界同样地狱继续受报，越劫存在正受苦无间之报也。故三界坏尽悉成虚空，此时谓之空劫。（一大劫分为四中劫，成劫住劫坏劫空效。）一切众生，惟住阿赖识之种子状态而已。譬如电光影戏停演时，惟有一圈白光（喻空没无物之象，非谓有光明也。）而已。此白光乃黑暗中之一股生机，正是众生轮回之因。此黑暗犹十二缘生之无明，乃轮回之缘。若此白光不灭黑暗不去，则必有再演之时。一旦白光与黑暗同时破灭，还复室内本来面目，方是朗然大觉，成佛时矣。</p>
<p>问：堕阿鼻地狱永不超生，与地狱不空我不成佛，殊觉矛盾。</p>
<p>答：此二句言各有当。上句言其业重，下句言其愿深，不必并为一谈。然即按此二句正是相成，并非矛盾。因永不超生故地狱不空，地狱不空故我永不成佛也。</p>
<p>问：地狱诸鬼王狱卒以及恶兽等，是否因各自之罪业得受此身。其施痛苦于人，其本身亦有罪否。</p>
<p>答：小乘经说，有实狱王卒自己亦要受苦，如阎罗王每日要受汤镬之苦。在大乘经说，皆是地狱众生心识所现，是一种幻化者也。</p>
<p>问：地狱有八寒八热边地孤独四种。孤独在地面上，余三均在地中。（见佛学半月刊佛学答问）地藏经白话解五十五页云，据经论上说，地狱分三类摄尽，一是热狱，二是寒狱，三是边狱。热狱有八重，在阎浮海底下重叠而居，寒狱也有八重，在铁围山底下仰上居住的，边狱分在山间水间旷野三处居住的。十八大地狱，分八热八寒一正一边云云。二说名称住处均不同，何者较优。</p>
<p>答：地藏白话解之边狱，即摄边地孤独二狱。云边狱在地中者，即指在寒热正狱之旁狱也。故二说实同。</p>
<p>问：四洲均有地狱乎。抑唯南赡部洲有乎。</p>
<p>答：地下大地狱唯南洲有。余三洲但有边独地狱。有说北洲无狱。</p>
<p>问：佛经谓无间地狱，一人亦满，多人亦满，请问一人亦满之义。</p>
<p>答：无间狱之因，必为造逆罪而兼谤佛法僧。其罪既大，报亦随之。此是一人亦满之义。</p>
<p>问：三灾到时，天地亦坏，唯四禅天不坏。此时四禅天以下至阿鼻地狱之灵魂如何。</p>
<p>答：火灾坏初禅，水灾坏二禅，风灾坏三禅。此火水风三灾，仍自心三毒所感，不从外来。到此之时，少有微善，即生上界。其狱中灵魂不能出狱者，遣置他方不坏世界。故经云，此界坏时，寄生他界，他界次坏，转寄他方，他方坏时，辗转相寄。</p>
<p>问：先生朋友中有无研究鬼学者。如有，祈示姓名，以便互相商榷。</p>
<p>答：仆朋友中无研究鬼学者。角仆尝学诸佛经矣。其言鬼为六道众生之一，总名饿鬼。其类有三。一无财鬼常不得食故。二少财鬼，少得食故。三多财鬼，多得食故。（虽多得而贪心炽盛，尚苦不足，故犹曰饿鬼）此三种中，复各有三。初无财三者，一炬口鬼，谓火炬炎炽常从口出。二针咽鬼，腹大如山咽如针孔。三臭口鬼，口中腐臭自恶受苦。才财三者，一针毛鬼，毛利如针，行便自刺。二臭毛鬼，毛利而臭，三大瘿鬼，咽垂大瘿，自决啖脓。多财三者一得弃鬼，常得祭礼所弃食故。故二得失鬼，常得巷陌所遗食故。三势力鬼，为夜叉罗刹等，所受富乐，类于人天。（此种今人谓神）诸鬼本处琰魔王界，（即阎罗王，其国在此赡部洲下，过五百逾缮那一十六里。）从此辗转散趣余方。以上皆正理谕说。又长阿含云，一切人民所居舍宅，一切街巷四衢道中，屠儿市肆及邱冢间，皆有鬼神，无有空者。凡诸鬼神皆随所依，即以为名，依人名人，依村名村，依河名河，一切树木极小如车轴者，皆有鬼神依止。又云，鬼以人间一月为一日，乘此成月岁，后寿五百年，由谄诳心作下品五逆十恶，感此道身，据上经谕所言，鬼实别有世界，人死为鬼，乃人死而投生鬼道。然不尽投生鬼道也。若夫人甫殆而尚未投生，则成中身，形如小孩，体色微细透明，人目不能见，若投生机会未至每隔七日再死，至七七日则必投生，或云投生之期无定，但以会至为断，此中有身，介乎前身与后身之间，不属鬼趣。而世俗概以死即为鬼。苟非圣教，安与正其谬。</p>
<p>问：鬼之形状，佛经谓如婴孩。其见之者，则谓与人无异。惟寻常人不能见耳。而左氏传又谓新鬼大故鬼小，究以何说为是。</p>
<p>答：佛经谓如婴孩，非鬼之形状，是指中阴身之形状也。能见鬼者有二种人，一大福德人，偶然见者有之。一倒连人，或为宿冤所追，偶一见之，定获不祥。的确与人无异。复有一种狗眼人寻常能见，余则不能见耳。左传之言示详。</p>
<p>问：先室病故，我叔祖既非巫又非诳，屡见亡者于三七日祝享。以见其来享匆匆即去。甚疑其事。祈就佛理明之。</p>
<p>答：六道鬼趣原多饥饿，来享宜也。鬼本非常人所能见，令叔祖或一时偶得特别之眼能见之耳。</p>
<p>问：世俗多言鬼神，如史册所载，章章可考。即如余妹亦曾亲见之。当先父故后，送葬于山，将返，而妹在家（适年方四岁）将登楼忽狂呼且泣而下，云言先父同上，所服与生前无异，言尚未终，而送葬者已抵门矣。以妹之樨且睹其情状，未必欺人。是鬼神实有也。但佛言六道未及鬼神，未识鬼神果有否。如有，属于何道。不知鬼神亦有一世界否。</p>
<p>答：佛言六道，其中饿鬼一道，即是鬼神。因饿鬼有三品，所谓无财鬼少财鬼多财鬼。普通之鬼，即是少财者也。神即，是多财者。标名饿鬼者，指此无财鬼，举其苦报之极也。既有一道，即是自成一世界矣。（与人接近者与人世界类，与人不接近者与人世界异。）</p>
<p>问：俗谓鬼死为魙，此说果可信否。</p>
<p>答：佛说六道，有饿鬼道。是众生生而为鬼也。鬼既有生，亦必有死。但死后轮回六道，不定为鬼。今魙之字从鬼。则仍为鬼道众生矣。</p>
<p>问：自杀之人亦是前生注定否。其人在世并无作恶行为，因被逆境所迫致令自尽，死后亦有罪过与否。果就与平人同转轮乎或云自杀之人另有一界。然乎否乎。</p>
<p>答：自杀之报，或系现业所招，不定是前生注定也。如无恶行但为境迫，则当系前业所致。若自杀者，心无怨愤，则死后受苦纵有较常鬼甚者，亦不致再造恶业，（即索命讨替之类）而报尽当另受生也。横死之鬼，自与常鬼稍异，故谓另有一界耳。然亦有因生前福业已熟，而死后即在人天道中受生者。非可以一概论也。</p>
<p>问：偶阅自杀以后的真相，其中有北京都城隍白公降乩一节。其一云，世间庸庸之人，其鬼最苦。横死者尤甚，又难超生。又周仓临坛，问毕命时痛苦，何以至今尚现。谛老法师乃说法开示之。但如何说法，未曾记载，请解释之。</p>
<p>答：横死时精神痛苦，逾于善死。死后作鬼，习气难亡，势使然也。周仓之经历多年，非不可能之事。然乩法都灵鬼伪托，未可遽认为事实也。</p>
<p>问：产妇死于产厄，人谓系冤鬼投胎。佛经有此说否。</p>
<p>答：因果之理，相待而成。作者为因，受者为果。故母因胎死胎因母毒，俱有因果存焉。虽未见经文，于理可信也。</p>
<p>问：闻友言彼于前一二年阅上海某人书，载有某地某家之母猪产五猪儿，甫产出，背上均有伍某李某等已故之名人姓名云。先生曾亲历否，有闻否，有是理否。</p>
<p>答：未亲历，未闻。然轮回之理既确，此不过表示之方法耳。至于何以作此表示，盖为今应以果报得度之机缘已熟者见之也。</p>
<p><a name="a03"></a><span style="color:#333399">（三）一切神识升沉变化之研究<span lang="EN-US"></span></span></p>
<p>问：佛学救劫编起信章，六道升沉总因第六七页，载楞严经云，此中［众生分内］［众生分外］［润湿不升，自然从坠，］［梦想飞举，纯想即飞，］［若飞心中。］［若沉心中，］［众同分中兼有元地］是何精义。请详示。</p>
<p>答：分犹言界，众生界内事曰分内，界外事曰分外。润湿属水，水必下降，故曰从坠。梦想即妄想，想心轻灵，故曰飞举。纯想无情，心即飞举，故目此想心曰飞心。目此情念曰沉心。同生十方地狱者，曰众同分。各有元应所堕之狱，曰有元地。此言六道众生之升沉由于情想二心也。</p>
<p>问：海潮音文库中有云，［佛说众生有十二类，不知出何经典，系何十二类。</p>
<p>答：十二类生见楞严经。胎生卵生，湿生，化生，有色，无色，有想，无想，非有色，非无色，非有想，非无想也。</p>
<p>问：四生中之生有种子否。所以由化而生之理事如何。</p>
<p>答：一切众生皆由业感识变，四生皆然，惟缘有繁简，化生最简。湿生实兼化湿。卵生实兼化湿卵，胎生实兼四生也。</p>
<p>问：神仙妖怪当属何道。</p>
<p>答：神属鬼，即饿鬼中之多财者。仙属人，别得生理。或属鬼，谓灵鬼等。或属天，为四王天所统摄。妖怪，则多鬼畜矣。</p>
<p>问：有云神化之寿，仅数千万年。如吕纯阳等，则亦有寿尽之日矣。</p>
<p>答：仙神寿命虽长于人，而亦不及天，天且有寿尽之日，何况仙神乎。</p>
<p>问：说八部鬼神者是何经。</p>
<p>答：散见经论，难举专经。无已，可检翻译名义集第四卷八部篇。</p>
<p>问：何为天龙八部。</p>
<p>答：此乃听法众，亦护法众也。其名曰天龙，夜叉，乾闼婆，阿修罗，迦楼罗，紧那罗，摩侯罗伽。</p>
<p>问：八部之名其义若何。</p>
<p>答：天即二十八天，天王。龙谓龙王，有四种，一守天宫殿，持令不落，二兴云致雨，益人间者，三地龙，决江开渎，四伏藏，守转轮王大福人藏也。夜叉此云勇健，有三种，一在地，二在虚空，三天夜叉，此居下下天，守天城池门阁。乾闼婆此云香阴，天乐神也。阿修罗此云无酒，又云非天，居近须弥山大海中，好与天斗，同天及人，俱是善业之所招感，故列于六道之三善道中。迦楼罗此云金翅，两翅相去三百三十六万里，金翅鸟神也。紧那罗此云人非人，似人而头上有角，亦天伎神也，较乾闼婆小，司天丝竹。摩侯罗伽此乃大腹行。即蟒神也，世间庙神，多为此类。</p>
<p>问：历代所传关圣帝君的灵迹，多有载在各家纪录者。惟帝君未修出世之道，如何亦不堕轮回，且得永久为神耶。</p>
<p>答：帝君是护法神，系鬼神类众生，并未超出轮回。神寿较长，谁云永久耶。</p>
<p>问：寺内供关帝，其故何欤。</p>
<p>答：因关帝亦为护法神也。按天台四祖智者大师传，载大师荆州毕容人，随开皇十二年，旋乡说法以答地恩，初至当阳，望沮漳山色堆蓝，欲卜清溪以为道场，意嫌迫隘，遂上金龙池北百余步，有一大木，中虚如庵，乃于其处趺坐。一日天地晦冥，风雨号怒，妖怪殊形，条忽千变。有巨蟒长十余丈，张口向内，阴魔陈列，炮石如雨，经一七日。师悯之曰，汝所为者生死众业，贪著余福，不自悲悔，言讫，众妖俱灭。其夕云开月明，见二人威严如王，前致敬曰，予即关羽，汉未粉乱，九州瓜裂，曹操不仁孙权自保，予义臣蜀汉，期复帝室，时事相违，有志不遂，死有余烈，故王此山，大德圣师，何枉神足。师曰，欲于此地建立道场，以报生身之德耳。神曰，愿愍我遇，特垂摄受，此去一舍，山如覆船，其土深厚，弟子与子平建寺化供，护持佛法，愿师安禅七日以须其成。师既出定，见淋潭千丈化为平地，栋宇焕丽，巧夺人目，神连鬼工其速若是。（即玉泉寺是也）师领众人居，书夜说法，一日神曰弟子今日获闻佛法，愿洗心易念，求受戒法，永为菩萨之本，师即秉炉授以五戒。于是神之威德，昭布千里矣。云云。</p>
<p>问：或问关公圣人，何以与韦驮并侍于弥勒菩萨左右。又传关公继任玉帝，究有实据否。</p>
<p>答：关公之神，曾受戒于智者大师，以护法为责任。故寺中供之为伽蓝神。并无与韦驮侍弥勒之事。关公称帝，乃道家之事。如在佛门，当在四天王下。</p>
<p>问：关公现任玉帝。倡说固属外道。然我佛门亦应有确实证明其实与否。方免讥谤我佛道之不若彼也。</p>
<p>答：玉帝即帝释忉利天主也。此天寿命天寿千岁，计人间三亿六百万岁，（阿毗昙论）岂前玉帝遽尔寿终乎。又经载过去世时，摩伽陀国有婆罗门姓憍尸迦名曰迦陀，有大福德，与其同友三十二人共修善业，命终皆生忉利天上，各在一处，在憍尸迦今为天主，三十二友即为辅臣，居在四面，合三十二，故名为三十三天。此佛经说玉帝之事实如此。彼以关公当玉帝者，谅出于乩笔，乃灵鬼附会之说，岂足据哉。又天台智者大师传，载关公为玉泉山神听大师法，受三皈五戒，威声大振。所谓玉帝，乃玉泉山主之尊称耳。非天帝也。</p>
<p>问：城隍神是否属鬼趣。</p>
<p>答：有福德曰神，无福德曰鬼。城隍是有福德之鬼。以六道论，亦鬼趣所摄。</p>
<p>问：阴间阎王，系受何人之请而为之。</p>
<p>答：阎王是地狱主，有为往昔众生自己发愿成就报得作者，有是地狱众生业识所现者。前实后假也。</p>
<p>问：何为中阴身。</p>
<p>答：未死以前，是前阴。既生以后，是后阴。死后生前为中阴。</p>
<p>问：经云人命终时，一弹指顷。即随业向三途六道中受报，固已明悉。今据业论，而已亡十余年之先人以及逆恶之人，世人每以放阴法查探，则知彼等仍在幽冥。似此罪重者应投他道，何得均在幽界。或谓［所见者系彼等之识神，本识早向六道受生耳，］既本识已托生，何得尚有留识乎。按本识系主动，然主动已去，被动焉存。以佛惟说［三界六道，］幽界鬼魂等，众究属于何道。若言系鬼道，则成七道，例如施作法事，多皆利济该道。而于经中未见有示及该道，及其寿命长短苦乐如何也。</p>
<p>答：此幽冥界，非地狱道即饿鬼道。然人死后未得生处，尚有所谓中有身者。以其将堕三涂，故亦在幽冥中行。倘将生人天者，当在光明中行也。</p>
<p>问：人死则为中阴身，此中阴身不久即随业投转，则世间所烧之纸箔究何用。又此中阴身最多，能历多时不投生，及能记忆生前事否。或现形于人前否。</p>
<p>答：纸箔为鬼道所需，亦是人心念力所感。又中阴身系气质，故需烟薰以资之。中阴历时，经论中云最我七七日，又云无定。能记忆生前事，但不决定。形似六岁小儿。人见若生前时形者，亦心力感应之故。</p>
<p>问：感应必读中有百年须知一则，所谓［水大分离，汗浃沈出，此时中阴身出现……中阴身若作环走形，则来世转生人道。］不知何谓中阴身。环走形是何形象。</p>
<p>答：人死后未投生者，谓之中阴身。阴是五阴即色受想行识。在前后两世五阴身之间，故曰中阴身。似鬼而实非鬼也。环走者，平面走成环形，别于向上向下也。</p>
<p>问：唯识家言，命终之人，六七识全灭，只剩赖耶为中阴身。于有缘处，见男女交合，起颠倒想，遂托生。夫中阴既无意根意识，云何又有思想欲念。</p>
<p>答：中阴身六根六识皆具，并非只剩赖耶。赖耶但持一切种子，并无形体。心色现行，乃起中阴。经云，中阴身如五六岁孩。是已有形体也。</p>
<p>问：儒云祭则鬼享之，佛云人死则为中阴。是乃祖乃孙之致祭，必若祖若父之中阴鬼享之也。若云经轮回而转生，则享其祀者谁耶。</p>
<p>答：中阴期短，大都是已化生作鬼者。若转生他途，不能来享矣。</p>
<p>问：人死五十六日无往生者，即变为鬼。其间为中阴身。此说未知出何经论。答：人死不即投生者，先成中阴身，中阴身七日一死，至七七日必投生，此说见俱舍论瑜伽师地论。</p>
<p>问：虚师佛乘宗要中，常病世人计鬼，直如舞台以角色为本位者，然唯识家说流转生死，往来诸趣而恒存者，即第八识。但不知无始以来所往来流转者，止有此数耶。抑能合数有情之识，引生后一有情乎。抑能分前生一有情之识，引生后数有情乎。若一识舍一身复受一身，除圣贤不受后有不计外，遂无生灭增减，则世界不成为此类之舞台。而以识为本位耶，疑业果招感不若是之印板。</p>
<p>答：识本无形，离诸数量。但有情为我执所缚，遂成以一引一之状。至于世界为众生依报，就别报而言，亦一识引一世界也。</p>
<p>问：请示人道业轻心灵也。</p>
<p>答：一堕鬼类，唯觉受苦之不暇，即有五通不得自由，虽有灵心，为业所系。业不重，不堕鬼趣。</p>
<p>问：人道业轻心灵，神鬼所不及。何以人无五通而神鬼反有。</p>
<p>答：人鬼是果报不是业因，不可相提并论。若同以果报比较，人能造作世间出世间一切事业，而鬼神率为饥饿所困，相去天渊矣。至于五通，亦甚微小。人能察貌辨色，车马飞行，何尝逊于神通耶。</p>
<p>问：众生轮回，是否因果报而致。</p>
<p>答：是也。果报二字，但言其应。若言其感，则在惑业。惑者，烦恼也，其强者为贪嗔痴慢疑邪见，此皆能发于身口，汩没良心，今受苦报，故有生起。若业力消失，则一期报尽则死亡。然业力新陈代谢，陈者失而新者起，故又令其受报而更生。如是生闭环不息，故曰轮回。是故欲断轮回，莫若不造惑业。此正我佛度人之道也。</p>
<p>问：轮回投生等理，未能明白，宜看何书。</p>
<p>答：请看楞严经第七八九卷，及瑜伽师地论第一二卷。若以浅显言，则华严原人论合解下卷，及周安士全书中欲海回狂卷三，可检阅之。</p>
<p>问：或谓天堂地狱无其事，诸佛菩萨不过假此以勉人为善，与圣人神道设教之意相同。仁者之意何如。</p>
<p>答：此不然。天堂地狱，佛菩萨及有天眼者皆能见之，佛经中历举其状，详细已极，实有其境，并非假设。况善恶因果理既不无，事亦随施。如果虚妄假借，岂足为法，尚能化人乎哉。</p>
<p>问：天堂地狱是否鬼神造成。</p>
<p>答：华严经云，若人欲了知，三世一切佛，应观法界性，一切唯心造夫地狱天堂，岂心外物乎。经云自作自受。非虚语也。</p>
<p>问：易白沙言，［佛家则谓大地河山乃由心造，人且非真，鬼将焉附，惟小乘说法，颇有鬼神之谈］若照此论，则佛家福善祸恶天堂地狱之说，均为对下根人说法，大乘菩萨固无神鬼之谈，但余深信因果，对易君无鬼论，甚是怀疑。望指其错误之点。（易君言见所著诸子无鬼论）</p>
<p>答：六道众生，皆由业感。造业之原，厥唯是心。故曰心造，心造之法，相有性无。虽曰非真亦当幻有。易君但知其真，不知幻有。是其误处。须知吾人未脱轮回，终未离幻，在幻之时，幻即是真。如人在梦，梦中景象一切皆真，待梦觉后方知其非。故知天堂地狱，并非空谈也。</p>
<p>问：佛经中言天堂地狱最详者为何经。</p>
<p>答：小乘经中，正法念处经有地狱品观天品最详。此外言地狱者，有佛说泥犁经，佛说铁城泥犁经，佛说四泥犁经。大乘经中，如楞严经第八九卷，及华严经等。他若小乘论之阿毗达摩俱舍论立世阿毗昙论，皆广说法相。</p>
<p>问：天堂地狱，各教传说各异。然究系各教有各教之天堂地狱乎，抑相同欤。若不相同，是佛世界外又有他教之世界。若云相同，而各说又难融会。祈详示。</p>
<p>答：虽有不同，然毕竟佛说最详。非各有世界，乃所见有详略正讹之殊耳。</p>
<p align="right" style="text-align:right;text-indent:24.0pt;word-break:break-all">古农佛学答问卷二终<span>&nbsp; </span></p>
