<p align="center" style="text-align:center"><b><span style="font-size:36.0pt;color:#FF6600">雪庐老人净土选集</span></b><b><span style="font-size:36.0pt;color:#FF6600">—</span></b><b><span style="font-size:36.0pt;color:#FF6600">序文</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">李炳南老居士著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US" style="&quot;Courier New&quot;">&nbsp;</span></p>
<p align="center" style="text-align:center"><span lang="EN-US"><a href="#a01">阿弥陀经摘注接蒙弁言</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a02">阿弥陀经要解讲义重刊序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a03">重校新版阿弥陀经要解讲义序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a04">净土三经合刊序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a05">净土丛书序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a06">蕅益大师净土集序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a07">中华大典印光法师文钞序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a08">重刊印光大师文钞菁华录序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a09">印光大师遗教两要序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a10">重印弥陀净土法门集序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a11">林居士念佛感应见闻记序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a12">律航法师文钞序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a13">道源法师讲观无量寿经序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a14">赵居士祝寿印施观经妙宗钞序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a15">景印无量寿经起信论序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a16">重印思归集序</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a17">无量寿专刊发刊辞</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US"><a href="#a18">禅话与净话弁言</a></span><span lang="EN-US" style="&quot;Courier New&quot;"></span></p>
<p align="center" style="text-align:center"><span lang="EN-US" style="&quot;Courier New&quot;">&nbsp;</span></p>
<p><a name="a01"></a><span style="color:#333399">阿弥陀经摘注接蒙弁言<span lang="EN-US"></span></span></p>
<p>净土教法，都摄群机。三经并曜，若天日星，普遍法界，靡不照临。其间小本弥陀，收摄尤广，四法修习，无妨殊程，开端治经，罔不由始。惟此经言似浅显，义实玄幽。古德虞人不解，空游宝山，竞起宣扬，代有注释，抉微启密，奥旨大彰。方知真实教体，即在于斯，不须别藉华严以赞之也。尝取诸家注疏，周遍涉猎。或明乎心性，或圆其事理，或科判精严，或析句详尽，分枝吐芳，皆有独到。惜乎初学，力有未充，遍读则势所难能，择一又失之摸象，求其义句通诠，言浅旨备之作，愧予谫陋，而竟未获睹焉。近人虽有直解句解白话等著，非伤之繁，即病乎略，其于启蒙之功，总未觉其尽洽。芦桥之役，避兵入川，时应净侣之邀，各地开演，因取疏钞撷补，作为范本，根虽等差，语尚契众。积久集其摘录，遂成卷帙。至经中未释之文，妄僭补足。间亦旁引他书，附加考证。名数则列表另疏，为免畏繁生厌也。稿脱自视，堪助初机。久藏行箧，未正有道。岁庚寅春，侨寓台岛。复值邮路烽塞，贝叶绝源。宾主缁素，乃有印经提倡，怂恿付梓，俾公流通。爰出是编，权乘其乏。志在利生，讵计工拙。固知饾饤之诮，自不免于大雅，然凌华岳浮沧溟，以此作小梯航，似亦未始无补云尔。</p>
<p><a name="a02"></a><span style="color:#333399">阿弥陀经要解讲义重刊序<span lang="EN-US"></span></span></p>
<p>俗习以祈年诵金刚，超荐诵弥陀，世久泥之，岂其然乎？夫佛法本圆，无不一体而广用，其机如此，安能因世俗而变之哉。观四句偈，戒著寿相，孰谓祈年；持一声佛，罪消亿劫，宁独超荐耶？予友陈开士煌琳，学优而仕，退修净业。岁乙巳，眉介七艳，亦其封翁，返真百纪。子弟辈咸谋称觞，开士则嘘唏追念远芬。止之再，子弟请之再。既而曰：称觞何若祈年，追远莫如超荐。然二者皆当作福，有以成之。遂议刊是经解，行乎法施。於戏！尽美矣又尽善也。弥陀圣号，汉译无量光寿，可云善祈年矣；闻经受持，即得往生，可云善超荐矣；子寿其父，孙荐其祖，诗云‘孝子不匮，永锡尔类。’刊施斯经，得非美耶？蕅祖要解，灵岩印师叹为古佛不逾；文微感深，古闽瑛公复作讲义以显。印师开士之业师也，瑛公开士之乡党也，刊是经解，兼有尊师敬乡之义，斯又足称善矣。且所施之法，为三根普被，利钝全收者，普被则法易得宏，全收则众易得化。合而观之，以此经解刊施，实为四恩总报，三有齐资，正不止一人之祈年，一人之超荐也，故曰：尽美矣又尽善也。或曰：然则金刚不可以祈年欤？曰：意不如是也，应依乎法，不依乎俗而已。金刚者，般若之德，摄于六度；弥陀者，无量之义，包乎四檀；于以见二经圆而不偏。不惟是也，即金刚亦非不四檀；就弥陀亦非不六度；更何执此用祈年，彼用超荐也哉。惟众生根器多类，修持有专，般若宗下，自应法法不离金刚；净土门中，何妨事事皆是弥陀。尚乎专也，非生执耳。今开士专精净功，刊是亦当机之一道也。至其经中灵文，以及要解讲义诸旨，缁素前贤，各有其序，俱已摛藻咀华，钩玄抉微矣。予不学，不敢再为言，兹仅就重刊缘起，略为志其鸿雪云尔。</p>
<p><a name="a03"></a><span style="color:#333399">重校新版阿弥陀经要解讲义序<span lang="EN-US"></span></span></p>
<p>佛法难闻，凡情忽之也；净宗难信，旨奥罔解也。佛法者何？净而已矣。所净者何？根尘识皆是也。故群经蕴义，无不在净，学而习于净，扼乎佛法之要矣。然三藏烟海，畏繁求专，得阿弥陀经、观无量寿经、无量寿经，古德汇而辑之，曰净三经；近德益以华严行愿品、楞严势至圆通章，曰净五经。前汇专之专者也，各明一义，后益选其专者也，自行化他之加行也。依圣言量，末法惟净成就，又云普被三根。姑无论其探源析流，遍饮其水，盱衡当时，果能贯彻三经者，宁多乎哉？仅弥陀一经，闻者较广，但亦依其文，而作讽诵，鲜能达其义，如法实修。虽有圆中钞及疏钞等，非不浩浩渊渊，探赜索隐，第以辞藻典雅清铄，非夫人尽能受；仍如宝珠裹衣，贫子不富。佛法难闻，似又不一其障也！蕅益大师要解出，文润而质，言简而精，性与相双彰其谛，禅与净融而无诤。求解者，豁显其义，求行者，详示其端，十三祖叹为观止，良有以也。古闽高僧圆瑛法师，复虑格于教相者，或犹难入，又随文逐句，增以讲义，使解若疏，讲若钞也。如是则弥陀一经，三根庶普被矣。宁知尚有不然者，末世版本不竞，流通典籍，亦复为一障焉。台省净学，习是经解者，乃为上海锓版，序有壬午暮春；迭次翻印，皆依原书摄影为之，后始察知多讹，凡所翻，无不讹也。虽亟思而正之，惟艰于校勘之求，固须胜其事，细其心，且当恒其德也。辛亥夏，古粤许宽成教授，慨而任之，复得郑胜阳居士之助，遂铸铅易型，自成新版；并拟遍搜旧刊而封之，不使重出于世。嗟夫！无圆公讲义，要解不彰；无要解，阿弥陀经之秘不显；无阿弥陀经，净土之普不被；无净土，无量佛法不能济其穷矣。稔其事重大也如此，又安可再容鲁鱼亥豕，混淆于人心耶？闲尝省其咎由，其辞至无可遁，其事至无可委者；何以未先塼本于上海，后不肇末于台湾，任其悠久流讹，垂三十年也？不知而翻，是其疏；知而仍之，是其慢，信奉弘护云乎哉？今之刊也，在正其讹，讹正而后流通，冀少补既往之愆也。若因之忽者不忽，弗信者信，是又今刊之所切愿者矣。</p>
<p><a name="a04"></a><span style="color:#333399">净土三经合刊序<span lang="EN-US"></span></span></p>
<p>泛观藏典，其后分每赞写经，若曰施大千七宝，不及此福德一分。后世闻之而兴，作者繁焉。干禄位名写之，寿写之，追荐者循写，凡有祈祷，尤多写者。默察其机，信未解佛说义也。写者或濡毫经旬，延宕期月，方成一卷。所写则择乎流行，采诸易简，毕竟高阁。其于流通利生之旨，鲜有能及之者。乡人靳君鹤声，幼任侠，文章出桐城，解绶而后耽佛。昔客渝州，还建业，继播迁台岛，无不与偕，朝夕二十年，论道相契而乐之。尝曰，流人耄矣，犹不得故乡祭埽，追远云乎哉，写经以荐如何？予默然。越岁复以告，予默如故。今寅春，适君稀龄弧辰，友好议醵寿，比闻遂辞。趋而请之，君曰劬劳未报，其自寿也奚安，再辞。众集婉陈其情，无以却。报曰，请从俭，宴蔬食，移金刊梵经，以不杀祷延寿，以施经普获福，不亦善乎？众咸喜，一人曰：本为君寿，反为众祈福乎？又一人曰然，未若报本，以成君之孝思也。议各歧，询予以决，曰经不云乎，‘譬如一炬之火，数千百人各以炬来分取，熟食除冥，此炬如故，福亦如之。’今刊回向劬劳孝也，众友贶金义也，普作法施慈也，亦何异于分炬哉。君曰有愿在，易刊不有背乎？曰写经之说，在乎宣扬，写迟隘而刊疾广，谁曰不契佛怀。为之疾行之广，则流通之道达矣。复咨刊要，四正法戒成，象法禅成，今值末法，舍净何所依哉。夫净土三根普被，群经指归，专说者为三经，第惜注繁增困。自弥陀要解出，灵岩叹为古佛不踰。观经妙宗钞出，云栖赞为利钝双接。无量寿经注较寡，以隋小远义疏称备，合刊博施，则利生之道达矣。有明乎万法一如，诸相非相，则寿而非寿，非寿而寿。至云报劬劳，祈众福，流通法，利众生，皆应离分别，随法缘，泯相归性，等观虚空。其福德之大且广，又岂心言所能思议。此予向之守默，而今之所以畅言者也。君欣然诺，嘱为序文。曰予言质而少文，不可以为序。进强之曰，质犹文也，文质之相未泯，子之言何以立。曰有是哉，遂不自谫陋，为记其刊经因缘，俾获是刊者，知所益焉。</p>
<p><a name="a05"></a><span style="color:#333399">净土丛书序<span lang="EN-US"></span></span></p>
<p>佛以大事因缘，出现于世，大事云何？三车超众离火宅也。四九年不一息，三百会权实善说，良以减劫障重，众根差别，有不得不然者，岂好栖栖饶舌者哉。夫日月之出，不为照于一时，虽常而不一其象，日有昕亭晡暌，月有晦朔弦望，不一始育万物焉。圣道之垂也，宁异于是？故广八万法门，鉴机上下利钝，巧立大小三乘，非广无以摄群蒙也。然圣智远彻三际，悲愿无穷，知众知解，知因所致，而又有悬记启后，示以教顺时变，应各择其所重焉。时正法成就以戒，入像法成就以禅，此皆性修自力所致，皆以断惑而出要也。今值末法，非不禅戒，而能十方坐断，七满纳命者，能见几许人哉？故曰：成就唯净。净有殊乎？曰不殊也。论教之相，转识成智，无住涅槃，净则以心作佛，乘愿再来。论理之体，圆融三观，无相而相，净则心土一如，念而无念。如是矣，奚有殊耶？复曰：有殊也。论行之轨，三祇六度，尽元品惑，难矣；净则克期求证，带业横超，易矣。论果之德，七地不退，六即究竟，劳矣；净则阿鞞跋致，一生补处，安矣。然则是有殊也。更有殊之殊者，即二力接引，同居圆具寂光，尤为一切法门所无者也。能明夫教理性体也，惟一乘不二，行果事相也，必善巧多方。言不殊，乃一乘之实际，殊者，乃事相之权宜。始则教为实以立权，终则果无权惟其实，达之则圆融一多，执之则圣量成碍矣。行者取难劳求成就，能得之，取易安求成就，能得之。苟少三祇生灭之忍力，不住涅槃之悲愿，与其以自力行难或徒劳，曷若以二力行易而保安哉？且不待末法尚净，而在正像，亦未尝不尚净也。或能微细作观，三藏十二分教，首华严，迄于涅槃，总一切法义，由戒及慧，由信及证，何莫不皆依乎净？惜众不加察，始有西方极净之特标，西方之净，实集全藏净德之精华，此精华即为全藏之第一悉檀焉。虽十方佛刹，皆有净土，而经教所赞修者，不谓其他，而专指归西方一刹也。惟其法难解行易，好执者反又生障□趄；畏解难，过在放逸以置之；疑易行，过在骄慢以轻之；遂致宝山当前，仍复空手。佛早知其如此，故谆谆说出无量寿经、观经、阿弥陀经三部，随彼六味十方，嗜各不同，任食其一，无不皆果腹也。历代贤达，承佛之旨，广萃七经以接之，选五经以导之；其众生知见，亦与之俱增，而仁者亦辈出，匡其淆乱，宏净诸论，竟汗牛充栋矣。喻百病待疗，药尚忧乎匮哉？岁己丑徐蚌之役，兆民播迁，文献荡析，台湾行都，虽有大藏征集，而各宗论著注疏等不与焉。有道安法师者，恐久而湮放，毅然有编印各宗丛书之发起，以净宗法圆顿，摄受普，首辑之。又得陈居士子平为副、毛居士凌云主编，历三寒暑，都为二百八十余种。於戏！此乃有史以来，震旦第一之创举也。窃以散者能聚、法末能宏、反博取约、述而有作，有一尚难，况乎四者，岂但为庐山之功臣、火宅之车乘，且能顺畅我佛之本怀者矣。语录：有问三车与白牛之别者，祖斥其外觅，余曰：能拨此净丛，得于净者，祖意云何？至此次大业功德，经之，营之，成之，事物本末，言尽详于缘起，序不雷同。</p>
<p><a name="a06"></a><span style="color:#333399">蕅益大师净土集序<span lang="EN-US"></span></span></p>
<p>古有为盛德掩其学者，有为博学掩其德者，亦有德已彰而仪行犹闇然者，学虽显而文章转迍邅者，固同一可慨事也。蕅益大师，淹贯内外典籍，著作等身，严净毗尼，极阐净土，后世尊为净宗九祖，是其至道隆德，人皆仰之矣。至其四次刲肱事亲，四八发愿向众，抑终身不称和尚，嘱磨骨普施鱼鸟，反渺为人知，不亦名彰而实晦乎？小本弥陀，净宗基础，名注近百家，要解一出，天下讲席宗之，如群流之赴壑。灵岩大师，至推其书为古佛不踰，想见其学之醇，又昭昭也。人反于其文集，畏若望洋，即关宏净之作，亦未尝全窥焉，何又学显而文蹇也。夫不能诵其言，式其仪，而徒赞之，岂殊隔诸云霓而话山哉。斯众生之障欤？抑蕅祖之高且坚欤？竹南狮山会性法师者，生有异秉，童真出家，早岁受具足戒，不同流俗。一庵阅藏，十数春秋，教尚南山，行在匡庐，俨然以蕅祖为则也。见之者，或云其知守戒也，或云其好读书耳，言下皆淡漠焉。岁己亥，师掩法华关于山中，检蕅祖文集，凡涉及净土者，咸摘录集之，成书二卷，名曰蕅益大师净土集，冠以年谱，殿以诗偈。予读之，始知蕅祖不独道果圆明，而其世法助行，更有其至不可及者。曩震其文浩繁，辄惮问津，今已餐其英，而饫其华矣。悬知此书应世，虽为晚出，而其所选精粹，理机双契，行将与净土十要，先后争驰骋也。於戏！是书可谓蕅祖之功臣，会师亦可谓蕅祖之成时矣！然则会师或因是书，其德学由掩而著乎？曰此非会师之志也，亦惟有期乎四众；以戒为师，常住正法，以净为归，普济三根而已矣。</p>
<p><a name="a07"></a><span style="color:#333399">中华大典印光法师文钞序<span lang="EN-US"></span></span></p>
<p>观夫古今之文，古尝一而今尝异。一者圣贤之文，异者文人之文。文人之文只为文，圣贤之文是为道。文者不必有道，而道者必茂乎文也。文者何？藻辞而已。道者何？立言是也。言有立乃据于德，能宏乎道，道成于功，淑于人善于世者也。屈宋班马，文之文者，鲜乎道，而其文故可仿与议，因其异乎醇也。三藏六经，文之道者，辞尚达，而文自不可仿与议，惟其精于一也。净宗十三叶祖，印光大师者，数阅藏而不注经，能文章而不箸书，于儒有近乎颜李，于释有比于饮光也。度生遍震旦，开示无虚时。人得其示，不约而同皆宝藏焉。有心者搜众藏而荟之，名曰文钞。无雕琢，去陈言，问之醒于目，读之动乎中，如闻雷音腾于纸，如饮甘露润诸喉，曩所闻真语者如语者，今始知之矣。凡天下之修净者，莫不庋藏一函，由放逸而警惕，悔懈怠而精进。不知佛者，初闻见而起信，继信增而皈依，从而持戒修福，终成愿行佳士。於戏！未见颜色能倾心，未聆言语而自化，此文钞之谓文，立言乎，立德乎，抑立功乎？信乎圣贤之文，道而已矣。吾友周子庆光，德纯学邃，祖之再传弟子也，适国家倡兴文化，受聘于文化学院，主编中华大典，采而入之，俾与龙藏并耀乎世。开众生之慧目，彰净宗之正范，此一因缘，功德亦逾须弥矣。又复征资广刊，冀得流通靡遗，所作所兴，回向朽躬，并嘱序之，朽不之辞焉。倡兴文化也，利济众生也，推阐佛法也，显扬师德也，布施回向也，无一而非夫道。以有道之士，流通有道之文，道在斯矣，道在斯矣。宜与其道故不辞，且不以难为言而不序。至祖之行业，及文钞之结集，各详原序中，兹不赘。</p>
<p><a name="a08"></a><span style="color:#333399">重刊印光大师文钞菁华录序<span lang="EN-US"></span></span></p>
<p>贝经流通分中，辄赞书写。厥后镌铸术兴，援义以之而代。顾其义非一，而世知每拘于福德也。今观穷乡僻壤，何莫不有贝经。斯非正法之畅流，乃镌铸福德之普行也。诚以诸经玄邃，发心宏宣者，不观所机，惟明求己福德，药与病违，遂致受者茫然；上者徒存敬而供养，下者或束置于高阁，利生云乎哉？流通云乎哉？且闻之，正法律契，像法禅契，末法仅契于净。既净矣，律也禅也，岂不一如也。惟是法体一如，而相用万殊。不有一如之实，无以阐法体不变。不有万殊之权，何以成相用随缘。是净尚大权而导实，有开显废存之善巧焉。导实惟佛究尽，故当信。善巧三根普被，故易行也。其时其机，可忽之哉。净宗十三叶祖印公，以今文时言，宏此当信易行之道。被化者广，得度者众。人集其言，曰文钞。篇短简要，已风乎海内外。而钝根犹畏其繁，不能受之，宁非憾事耶？有先进净通开士，摘其简者之简，撷其要者之要，汇而刊之，曰菁华录。契机矣，利生矣，而流通之量，又有感乎不足者矣。古吴赵居士茂林者，亦祖之高足也，净业专一，愿切宏扬，偶得是录善本喜之，集同好而模刊，以期绍述祖德，而普济乎末世也。此其愿，此其缘，而不系乎福德，深有助于利生流通矣。原录有序，备言其旨，仍存之，可窥而详焉。予与居士，为同门友。嘱为新序，虽不敢辞，避剿说，不再及前义，谨就重刊因缘而述，聊复随喜云尔。</p>
<p><a name="a09"></a><span style="color:#333399">印光大师遗教两要序<span lang="EN-US"></span></span></p>
<p>佛为大事因缘，出现于世，其法超乎群言，其行加乎众圣，固备权实五乘，曲尽善巧；而力不足者，仍憾学有难成，佛知其然，澈露悲悯，故于八四门余，复说净土，如是利钝三根，齐资无远矣。人见其利，代为宣扬，以致玉轴缃缥，汗牛充栋，反使后之来学，望洋不前。吾师<span>&nbsp; </span>印公，出弘斯道，几五十年，只述不作，虽有文钞风世，皆是与门弟子问答之书，读其言悃愊无华，人辄乐受，因以被教获度者，遍天下焉。己丑变作以来，闾阎忧怛，有能屏息执书，终一卷而不厌者，似亦无多其人，此实情绪环境迫之也。然风雨昏途，漫漫长夜，张其盖，然其灯，而授之与行人，岂他徒之责哉。智温学长拟撷续文钞中，一函遍覆及临终三要两篇，合印一册，广为印送。用为应病时药，济渴蔗浆，偕老友周子慎居士，就商于予，予抚掌曰，善矣哉，遍覆三要，乃净业始终，执其两端，则得其全用，且遍覆旨在出世净因，而于伦分之敦尽，灾祥之避趋，皆为摄要，是不离世法，以求菩提也。三要旨在往生净果，而于悲心之推施，福田之培植，尤深致意，是不忽度他，以求自度也。既于净业始终，世出世法，自度度他等，俱无间然，谓为佛法澈底全彰，亦无不可也。果使契机适时，有益乎众矣，又奚必强之累累五车，浩浩三藏者哉。</p>
<p><a name="a10"></a><span style="color:#333399">重印弥陀净土法门集序<span lang="EN-US"></span></span></p>
<p>窃闻性空不变，起用随缘，心合道者，其行藏可以知矣。顾其事若显，而其机实微，至有思未能及，言辄有过也。不观夫月乎？甲见其朏则呼生，乙见其朓则呼灭，见其弦望则又呼之为圆与缺。於戏！月果有生灭圆缺耶，抑无之耶？月体性空不变，人不之察，月用相有随缘，众皆仰之。谓之生灭圆缺者，是滞显之常情，谓无者，必体微而妙悟。太虚大师者，乃一代之高僧，圆解三藏，权行四摄，其自证也，非空非有，其宏法也，亦教亦宗。亲炙之徒，得闻半偈，则质然曰，师相宗也，或曰，是三论也，亦有谓禅者、密者，惟鲜有闻称之净者。久而杯弓蛇影，竟曰师不弘净。此只窥月相一好，便谓得月，实则相尚未能广测，而月体更何从得及之也。丁丑芦桥之役，避兵渝州，亲师于长安寺，尝以净请益，辄得循循讲，不厌，并诲之曰，圣教量不须疑也。是时各方庶士，咸聚于渝，往参者各有问，性也、相也、天台也、贤首也，杂然而前陈，师皆庄而答之。如七弦在几，扣宫声宏以舒，则应以黄钟，挑商声散以明，则应以南吕，于角徵羽丝，莫不皆如所应，不鼓者不鸣，第同余所鼓者鲜耳。战结后，以舟车少，又羁渝一年，于友人处睹斯书，喜而索之，获其赠，箧而来台，将漫漶矣。莲友李树德居士欲印经结缘，就商于余，忽忆及，遂出授之曰：此三根普被之法，旷世希有之缘，可流通之，福德当亦异众。居士愕眙曰：师不宏净，无得假托者也。余笑而述其因，涣然而喜。又曰，书中补白所取甚杂，曷删之。余曰：此乃战时物乏，剞劂者有苦心焉，权存其旧，可见前人之惜物，为可法也。故仍之。居士又嘱为序，曰是可序也，特备举所知，冀袪众惑，且俾后之学者，了知因指见月，月非是指，见有生灭圆缺，亦非是月。庶几遗相观体，望道不远，否则体固不可得，恐所见之相，亦不免扣盘扪烛焉。</p>
<p><a name="a11"></a><span style="color:#333399">林居士念佛感应见闻记序<span lang="EN-US"></span></span></p>
<p>三代书如何，遭秦火而不知，汉后之书犹存，合而观之，经史子集，莫非因果，鉴之式之，世风淳焉。集部有小说稗史，递衍至今不衰，而普及读者，实驾乎经史之上。惟其品不齐，不列文献，然历史类、风俗类、武侠类、神怪类、寓言讽世、儿女柔情等类，类虽繁，无不以善恶惩劝，为其旨归，以有辅翊经史之功，故名儒开士，皆不黜焉。但事有虚构者，有尺丈过甚其辞者，有恰如其分者，是以人有信不信，故孟子有不如无书之叹，恶其虚构过辞也。书则如是矣，而人心亦多不同，有信古书所载者，有信今人所言者，有信书不信人，信人不信书者，有信古不信今，信今不信古者，夫如是，非全信也，非全不信也。是书记者为今人，今人所记乃今事，今人人多识之也，今事人多知之者，不虚构，不过其辞，如之何而不信，信则培阴骘淳世风矣。此记之作，为有信者作，亦为有不信者作，今不信，未必不信于他日，故作不唐捐。或曰：君所言者因果，未敢拨无，此所记者感应，不无疑耳？噫！因果者事之现相，感应者理之动态，事与理，动与现，若能离之为二，因果何有哉？又难之曰：因果经史详矣，又焉用此为？曰：不闻乎法华之善巧欤？说法，则中下不契，说譬喻，则上中皆闻，说因缘，则三根通畅，而辅翊经史，此宁不胜，果信乎此矣，始能望经史之堂奥。</p>
<p><a name="a12"></a><span style="color:#333399">律航法师文钞序<span lang="EN-US"></span></span></p>
<p>文学一科，为世所崇者，以其载道也。其次以抒性情。载道之文多敦朴，抒情之文虽婉亦真，读之但欣乎道，契乎情，至忘其之所为文，斯文之上乘者，是以贵耳。若夫摛藻扬芬，雕云镂月之作，华多而实少，道晦而情隐，读之非不摇曳生姿，铿锵有韵，亦止于辞章而已，斯文之下乘者，有何尚哉。余友黄胪初将军，以夙世善根，获闻净业。虽处锋镝之际，未尝少懈。解甲后，避中共之乱来台，从慈航法师剃度焉，法讳律航。逾岁受具足戒，辄以念佛教人，奔驰三台，宣扬无虚日，十年之间，其道大化，因以皈依者，惟繁不能计矣。庚子岁，示寂于台中之慈善寺。舍报前夕，梦赴莲池海会。次日告人曰：吾其去矣，召吾净侣李居士来诀。余至，互证净功，不及世态。再一日安详西逝。荼毗得舍利一钵。吾道闻之，咸振奋焉。其高足诸仁者，追慕不已，转而集议曰：与其哀以情识，曷若畅师未竟之愿也。遂谋搜辑遗文，冀惠来者。数月仅得<span lang="EN-US">XX篇，题曰律航法师文钞。以余知师之深，嘱以为序。披而览之，其目次凡九，皆系论道之语，亦多余畴昔所知者。道为其实践，语出于真诚，声腾纸上，宛如晤言。神为之移，几不知相对乃是文矣。鸣呼，剞劂行世，得非师之广长舌相，犹覆人间耶？然语及一时，书及多世，应有无边众生，闻风兴起，诞登觉岸，或后更有盛于前者。愿见是书之士，当严珠椟鱼筌之辨，尤不宜与之乎者也诸集等量观也。其高足兹举，是谓知本。余固质野不文，盖为揭其旨趣，欣焉不辞，而毫翰濡染敷陈其事，竟有不能自已者焉。</span></p>
<p><a name="a13"></a><span style="color:#333399">道源法师讲观无量寿经序<span lang="EN-US"></span></span></p>
<p>佛者性礼也，法者事理也，僧者和合比丘众也，众亦性体也。然心佛众生，三无差别，众则出家在家通称，以性理无二致也。性体迷于事理则秽，秽则为众；性体觉于事理则净，净则为佛。所以众必除秽而转净，不净不得作佛，佛已纯净能知秽，知秽始能觉众。经云：是心作佛，是心是佛。祖云：心秽土秽，心净土净。从知佛众净秽，皆在于心，此为净宗之法要，亦全藏之纲领也。三藏浩浩，无非明净，通途远而难；三经鼎足善巧，别径近而易。世界悉檀，先以欲牵，能顺其秽；带业往生，伏惑出世，能融其秽。由顺而融，及近上善薰习，享乐莲邦潜移，自然心念三宝转净矣。遇此而不振奋，甘于沉没，佛恩己灵，俱深辜负矣。然三经修法，亦分难易，小本弥陀，一心持名，径中有径最易，故修者普。大本无量寿经，详说缘因，开发善根为助，较繁修少。若夫观经，依经所示，以心作观，少违教义，名为邪观，名为妄想。而圣境广大，凡心隘陋，十三观虽开方便，心粗境细，犹难作到，故从古修者讲者，直凤毛麟角如也。或言：三经鼎峙，岂宜知一忽二？言固如是，然亦有说也。是行宜守专，知必求全；行不专则定不成，知不全则慧不生。无定无慧，于净何有？有净万人去者，必明乎此也。今之学者，问以何谓净秽，愕然茫然，无以应。问以何生西后，始悉忆念三宝，又茫然，无以应。问以心佛交感，九品生相，七宝有相，人天凡相等，俱无所应。是不知净，无有净，唐捐其功，乃不读观经之过也。宿德道源法师者，乘愿再来人也。示生豫州，幼出家受具足戒，遍参名山，精天台教义，曾久卓锡灵岩，喜宏净。来台建海会寺，为三台专一之净宗道场也。悯学人呰封，于台北志莲精舍，敷讲观无量寿经，由振教法师记录，批郤导窾，深入浅出，微密显章，如指掌文。记录，文取语体，义皆畅达，可称双璧，不同智疏礼钞，必精台教后能读也。道公久病目，视力艰，每讲经以深镜助之，不自为苦。此经讲座圆满，世腊适臻八秩，为众忘身，其悲心至于斯也。兹者斯讲流通，三宝云何、净秽奚别、九品等相、心佛是谁，无余蕴矣。犹之孽海慈航，待于津岸，尚徘徊不登，宁非不智也哉？余不敏，读正感焉，公来征序，欣然而有辞。谨述所知，随喜劝请来者，时哉时哉，不可复失。</p>
<p><a name="a14"></a><span style="color:#333399">赵居士祝寿印施观经妙宗钞序<span lang="EN-US"></span></span></p>
<p>法门无量，净乃其一，其事尚专，而其理则普蕴于千经万论，知是教之合而开，开而合者也。即净宗诸法安立，亦犹是也，群典指归，喻聚金而大冶之，为净原体；三经奇峙，喻镕金而分器之，为净起用。</p>
<p>用不其一，如鼎有足，展其三，而各立一方也。虽可择其一法，余亦不废互助，非所即，非所离也。顾观经独被利机，修鲜授受，遂至诵维讲说，几乎皆不与焉。以事论之，未之为非，惟行之功，于解则有疏矣。</p>
<p>体尚乎圆，如梵书之伊，必聚三点，始完其形也。小本经潜发真空，大本经详示妙有，观经融乎中道，遗其一则落边见。今有以持名为自力之行者，四八愿为他力之行者，终忽于以心作佛，乃为胜加行之力者也。以理论之，三谛圆融，斯即实相，乌能背乎此哉？</p>
<p>或曰：非不知其然也，第以观经玄奥，行解俱艰，姑舍之耳。噫！因于噎而废食，根身不延；昧于理而进修，正道弗由。不思夫万修万去言乎？是不难也；不又言惟佛究尽乎？是不易也。故大悲而有大巧，示以信为净资之首，果信矣，自能转难成易也。若尔横超三界、阿鞞跋致、一生补处等利，无信而能致乎？信而无所解，何有于根力？无根力，则愿行不真，知根力实生于解，解则增信，信后益解，于行方不纡曲也。至十六观法，自应机契者行，若畏事并弃其理，得非弃明炬而夜行耶？</p>
<p>宋四明妙宗钞出，为观经诸注精英，所诠皆第一义谛，于焉净旨大明。古亦有病其繁深者，欲节而略之，蕅祖直谓‘不可动其一字’其要可知矣。然有此一钞，非谓观经即可诵可讲，因以可修可证，及众能变根器也。盖修净任采何法，应明乎四土横竖之超，否则理路不清，或不免于捍格焉。祖又曰：净土的旨，全在妙宗一书。是此一钞，又不纯为观经所作矣。</p>
<p>是钞善乎善矣，惜狃于习，罕流通，致见者未尝普也。古吴净学居士赵茂林者，深具信愿人也，宏护在心，尝慨焉。适其岁逢七秩，家人亲友咸拟为祝，辞曰：减劫寿几何，寿胡私于一人，醵宴欢哗多见其劳，掷金虚牝伤廉也。吾寿乎众，俾数无量，坐而获之，静以成之，遂翻印斯钞普施之。於戏！是举也，亦可谓善乎善矣。</p>
<p>今施普，见者从多，行者依之而进深解，当获大助，庶可言望于道，见于道，能修于道，乃至履乎道矣。且使净宗教义，闇而能章，已趋狭而返广，鼎不折足，伊不阙画，三谛融一，实相圆成，具宏与护之功焉。有其因，必有其果，谓为寿众也，固宜；谓非自寿也，于理余未之能信。以质茂林，茂林曰：初无如许分别，只期同登净域而已。余曰：何所净域？不其极乐莲域耶？若然，则无量寿佛之域矣。经不云乎：‘彼佛寿命，及其人民，无量无边阿僧祇劫。’圣言寿同矣，寿域同登矣，而谓众寿而不自寿，故曰：未之能信。茂林莞尔，亦无以应。</p>
<p><a name="a15"></a><span style="color:#333399">景印无量寿经起信论序<span lang="EN-US"></span></span></p>
<p>周生庆光，少余十年，性仁，其学淹贯中西，尤笃于佛。政教之暇，朱墨不辍手，凡经筵必往听，典籍必校雠，故其积也，厚且精。虽师事余，实畏友也。</p>
<p>庚寅之秋，余应台中之邀，讲无量寿庄严清净平等觉经，乃无量寿五存之会集本也。庆光参焉，圆满后，有评其非原译者，及详审五种，读咸生艰。惟曹魏康僧铠本，文雄义茂，行于世者，独崇乎此。然犹有困者，往往语似重，义类复，或砉然而断，忽突兀而起，不易析其章句，致生错简阙文之疑焉。初有隋慧远大师疏，仅述大义，无科判，仍多佶聱之感。迄于清，讲与诵，每舍之。</p>
<p>夫净宗专籍，向称三经耳。观经人难其行，是经人难其诵，两经久成束阁之势。今畅行者，只阿弥陀一经而已。宏净云乎哉？古德取是三者，以其具互助之功，观经示心作心是，弥陀显名实不二，本经彰三业善恶，依教断惑除障；彼二抉密为修之正，此一阐幽为道之助，如三点成伊，三经方圆其净也。乌可执其一，而慢其二哉？明乎净法之要，端在定一，其不得一，在业不净，业实原于惑之不断不伏。今学净鲜功者，实忽于五烧五痛之训，敢背因果，冀徼幸也。</p>
<p>观经自妙宗钞出，其义大畅。惟本经震于远师之慎，后无复敢判疏者；且因憾于诸译之不精，遂有龙舒之删，莲居之集也。二士固具苦心，惜未体远师之慎意。清彭二林开士，卓识善巧，所作曰起信论，非疏非判，而前标题，后属论，醒目豁襟，亦判亦疏矣。而且语多引征，信远过也已。读是经能纾其困者，其惟斯论欤？畴昔曾筹翻印，屡觅善本不得，姑置之。</p>
<p>壬子秋，庆光携斯论诣余曰：明岁适生王考妣百度冥纪，为追报劬劳罔极，拟影印广施，祝超莲界，乞为序。检之，为成都文殊院重镌，木板、竹纸、双线、字大、行齐、校无讹，虽不尽善，亦今之佳者矣。庆光有题识，系孙善之老居士所藏，善之亦前参无量寿经讲席友也，不图二十年后，睹其故物，正为余夙昔所营求者也。</p>
<p>於戏！异哉？何以蓄志久而不得者，突如其来？曩何不出之于善之，今竟出之于庆光？得非其来也，必待乎事，其出也，必待乎人耶？虽然，庆光既孝且慈，足当其事，当其人，固能感格得之。而前于庚寅讲是经，果为谁所感？今必印是经，抑为谁所感耶？而今所印，由得善之之佳本，法施所及，彼宁无功焉？再斯论之详，自不能望于妙宗钞，但赖以引人入胜，三经略可普被矣，又为谁所感耶？</p>
<p>总揽本末终始而观之，著者事惟一，潜者缘则复，动因若简，而得果实繁。以如是之复且繁者，欲以片言表之，似乎有所难也，曰：否。尝闻之，君子之德也，兴一念而众善俱焉。闻斯言而信斯言，今日之事，亦如是言之而已。</p>
<p><a name="a16"></a><span style="color:#333399">重印思归集序<span lang="EN-US"></span></span></p>
<p>尝闻世称佛法利生，惟鲜有言及出要者，知出要矣，又复忽于净土之门。幸逢知识，诱掖介之，欣欣焉相率而趋之矣。涉其津，见夫浩瀚无际，又生畏缩焉，终至逡巡以退。所谓鱼子庵摩罗花，岂不信欤？或有进退未决，徘徊无所；及闻净仅三经，又易其简，复起鼓进。循其途，入渐深，始悟三经，不过净法之三纲；纲若举，目全张，则帝网群珠，有重重无尽者矣。古德云：千经万论，处处指归。若期诸事理一心，舍夫群经论义，恶能明其法，而行其实哉？境造乎此，不免又有仰弥高、钻弥坚之叹，欲止不能，欲进莫由，其不困踬者几希。西蜀高僧，如岑上人者，承灵岩之衣钵，深得念佛三昧。悯末法钝根，不可大受，乃选经论念佛旨趣，及历代祖师法言，汇为一编，曰：思归集。纳大千于一指，藏须弥于芥子，更从而钩玄提要，抉摘窈微。能手一册，何异淹通净藏。学既无畏而复缩退，是真不知有生死之可畏也已。此集悲切权巧，堪谓莲海疾舟；然睹卞和之璞，能识其为美玉者，衡鉴教下，似有不多见也。古闽陈居士煌琳，灵岩之高足，笃于净学，一读而深契之。适其王考妣百周冥纪，思追劬劳，曰：报恩之大，莫若述先志也。先考妣崇佛，好济众，今之世与心，溺俱深矣，能济之者，其为佛法乎？若畏而难之，有净法在；仍畏其繁，有斯集焉。故重刊广布之，俾众生登此疾舟，有不出要者乎？斯举也，为宏道欤？为利生欤？或专为孝思欤？抑为岑上人之知音欤？予惑不能辨。问诸达人，达人笑曰：一举而众德备，既备矣，不亦善乎？与其遍计而执其偏，曷若权实而融其圆哉？予豁然投笔，拜其言。</p>
<p><a name="a17"></a><span style="color:#333399">无量寿专刊发刊辞<span lang="EN-US"></span></span></p>
<p>三界火宅，欲求解脱，末法时期，惟净可成。应知净土，乃系大乘法门，虽云三根普被，但须合其法要；若是疏忽此点，虽利根恐难成功。大家注意的，只是‘信愿行’；须知这是路上之资粮，你出发之目标、路上之行动，究竟为甚么，不能昧于教理，毫无所谓。若说求生极乐，自去享受大福，那是错用了心；心错路错，恐怕这不是大乘之道；查考各经之训，及祖师开示，都说先发菩提心。</p>
<p>大乘佛法，不是自了汉，菩提心不是求自己享受。自行化他，是菩提心，自度度他，是大乘法。这二者，原是一件事，不过一个存心，一个实行而已。如经中所说：‘菩萨在家，若得五欲，当愿众生，拔除欲箭，究竟安稳。若在厄难，愿众随意自在，所行无碍。见欢乐人，愿众常得安稳。见疾病人，愿众知身空寂，离乖诤法。自皈三宝，愿众发无上心，深入经藏，统理大众。’这皆是存心。</p>
<p>如经中所说：‘十方刹海，所有众生，我皆于彼，种种供养，如敬父母，如奉师长，及阿罗汉，乃至如来，等无有异。于诸病苦，为作良医，于失道者，示其正路，于闇夜中，为作光明，于贫穷者，令得伏藏。若令众生欢喜者，则令一切如来欢喜。’这皆是实行。</p>
<p>吾辈求道，即应如法行持，若说力量小，这也是实情。但力量能作多少，便该作多少，不能以力小推托，偷懒一切。世间最苦的人，是鳏寡孤独，中国文化思想，对这类人，首先救济。先哲说：‘老吾老，以及人之老；幼吾幼，以及人之幼。’又说：‘不独亲其亲，不独子其子，使老有所终，幼有所长，矜寡孤独废疾者，皆有所养。’这些事，如肯发心，似不难办。真惭愧，外道来到中国，这类的事，早就作了很多。我们佛教分内的事，似乎还在漠不关心。我们同道，那个不晓得给孤独长者，为甚么不去学他？</p>
<p>竟有胡崇理居士，当仁不让，有学有行，在南县发起筹建无量寿净修苑，安养老人，建观音育院，培养幼童，这真是今之给孤独长者。又为财施征信，发行一种‘无量寿’专刊，大慈大悲，大公大勇，愿力才力，值得赞叹，谅能感格三宝，一切成就。我辈净宗学人，尤应群起拥护，上顺佛心，自培福德。</p>
<p>经云：‘不可以少善根福德因缘，得生彼国。’同修能以精进念佛，这是善根正因多。但佛法诸门，皆重正助双修，如鸟双翼，始能飞翔，净土法门，更不例外。六度齐修，万善奉行，这是福德助缘，善必曰万，正是怕少。有助无正，人天福报，有正无助，障碍繁兴。应知正因，关闭门户，也可猛进；若问助缘，往往有心为善，无处去寻。现在净修苑、育幼院，固然是恤孤矜寡，在于利他，也正是修净同人的‘福德助缘。’这要警觉，福德当前，且莫错过机会才好！</p>
<p><a name="a18"></a><span style="color:#333399">禅话与净话弁言<span lang="EN-US"></span></span></p>
<p>我是一个钝根汉，在少年时候，不知是那一生的种子，起了现行；见到佛寺，闻到梵音，心生欢喜！从此便讨了几本佛经，在学校课余的时候看看，当然是不懂，我却好问。有人说这是禅理，有人说这是净理，我听了更是莫名其妙！虽然如此，但是好奇的心胜，如何因看不懂就肯放他过去？于是兜起一股劲来，偏要研究个水落石出，可怜先参了几年禅，百闻不如一悟，简直作个瞎驴也办不到。渐觉得阎王常来通消息，生怕腊月三十日到来，随又改了修净，算来也有二十余年的念佛，直到今天，还是二心三心，更谈不到甚么澈见自性了。去年夏天，承屏东市东山寺邀约讲经，交识了方伦居士。或是初见面的关系，也并没多谈话，但观其举止，亦知其是有道之士，不过彼此存著客气，不好拉拉杂杂，问长问短，总算当面失了机会，未曾请其开示，懊悔也来不及了。却也难得，方居士竟肯直抒胸臆，写了一篇禅话，寄给觉生。这却与敝刊增光不小，语实平易近人，义皆探骊得珠，回忆往昔学时，说有被呵斥，说空也被呵斥，向东碰壁，回向西也碰壁，直弄得昏头转向，不知所从？假若当日能得到这篇文字，也许黑漆桶早就打破了！读完了这篇文字，感觉隽永不尽，舌齿留芬；正在回味的时候，忽又来了一篇净话，真是璧合珠联，相映辉焕；惟这篇文字却不似禅话平易，因著方居士是有禅有净之士，说的净土，似注重实相一种，尤其在‘净土与禅之关系’一段内，说的色彩较为浓厚，而少数的读者读了以后，未免生了畏难之心，来了几封信质问，我的答覆是等著登载完了再说。既至披露了‘持名法种种’一段，大家也就知道是诸法皆备，任你欲东欲西，各随自由，却又喝起采来。普通人的心理，对禅那的看法是高不可仰，不敢问津；对净土的看法，是斋公齐婆，子虚乌有；这皆是错觉。方居士这两篇文字，是把人人畏难的来浅说；把人人轻忽的来深说；我知其苦心。其实浅说非浅，深说非深。说到归根结柢，禅净本是一件事，畏难是错误，轻忽也是错误！读书不可死在句下，贵乎举一反三，更要检契己的去做，否则徐六担板，无有是处。我国自唐宋以降，禅家偏重于祖师禅一途，其间固然不乏杰出之士，而放荡不羁之流，出的也实在不少，似是只学会了热闹场中打混，六根门头洞开；满口嚼故纸，两眼望青天，若问其八识田中，恐怕旧管未曾开支，新收又加实存。这样的知识，反不如闭目枯坐的有些影子。近来净家却是心存西方者多，澈究自性者少，说来这也不算毛病，这是根器问题，纵不能坐十方道场，也能生到极乐，果能生到极乐，还不是任运坐十方道场。再说心有极乐，极乐即在心中，经云极乐虽遥，然而心量无尽，等同虚空，既无一事能在空外，便无一事，能出心外。大家不必畏难，只按‘持名法种种’任择一法去作，到时自有‘归来坐对梅花嗅，春在枝头已十分’的境界。方居士写的这两篇文字，反复辩论，极为详尽，有配衬，有主旨，有引证，有比喻，有初步的诱劝，有造极的策勉，须圆看全体，善会其意；既不是专倡祖师禅，也不是专取实相念佛；可以说是浮图插天，八面玲珑，任君俯身吸海，与杯取水饮，皆能得到受用。此二篇大作，连续的登了八九期，方才完毕，在此数月中，有很多的人来信，探问方居士的住址，欲瞻仰其丰采，亲其欬謦，敝刊当然乐为介绍，不意方居士太谦虚，不肯承当，写了一个闭门羹的启事，教觉生登载，大家见了，又生了向隅之叹！但是双方这样的不接近，倒教敝刊看不下去，却又无法强人所难，既而想到大家欲见方居士，不过为的是问道，而方居士的启事中，又有这样的几句话：‘本人对于禅的见解，全部都写在禅话内，此外胸中一点都没有消息，纵使见面，欲说也说不出什么来<span lang="EN-US">......’好了好了，敝刊这倒有了折衷办法，反正此番葛藤，是为了这两篇文字，印成多量的册子，流通出去，不就天下太平了吗？这是印行禅话与净话的缘起。</span></p>
