<p align="center" style="text-align:center"><b><span style="font-size:36.0pt;color:#FF6600">地藏菩萨灵感近闻录<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">心然法师等编述</span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">梦见延寿<span lang="EN-US"></span></span></p>
<p>左君履和，二家兄之内侄，左文襄公之曾孙也。素信佛法，兼邃于科学。据言其母夫人平日笃信佛法，持地藏经甚诚！常亲制方药送人，以制药时，辄默念大悲咒，故多神效。年二十四时，病几殆，沉迷中，嘱家人茹素，延僧虔诵地藏经三日，母梦见地藏王菩萨，如高僧状，披袈裟，手持锡杖，告之曰：‘汝寿算已尽，因念汝诚笃，多行善事，延寿一纪。’病即霍然，后果以三十六岁善终。履和言：儿时常闻其母夫人谆谆诲训如此，聂云台记。</p>
<p><span style="color:#333399">斋诵消肿<span lang="EN-US"></span></span></p>
<p>曹宗清女士，号雪才，吴县人，自记其母夫人潘氏，病历三年余，戊辰春益殆，全身肿胀。医言：‘此证名气虚中满，须俟肤中之水流尽，方得命终，已无法可治’。时余任职申江，月一回省，四月归，见母病已濒危境，肤亮若镜，水分胀满，大有破皮之象，号痛之声，不绝于耳，余悲愁万分！因求治法于信佛之友，承嘱虔持地藏本愿经以救母病，最能感应。余即日发愿诵地藏经三十卷，持斋三月，如得老母肿消病愈，当终身奉佛，行地藏愿，誓尽未来劫，度地狱众生苦。至五月二十七日上午，诵经圆满，不料是日午后，余母即小便狂泻，历半日一夜乃止，举家惊惶，母亦自料必不起；乃医者诊后，诧言怪事！谓：‘何得七十三岁久病之老人，有此强力能打通便门，尽排肤水，此病不久当愈矣。’果再经二三日，昔之皮肤光亮者，变为枯绉，全体肿消，宿病尽愈。</p>
<p><span style="color:#333399">发愿感梦<span lang="EN-US"></span></span></p>
<p>曹宗清女士又云：余自蒙地藏菩萨感应救母，信佛之心倍增虔笃。己巳正月初四日来申，晋谒大愚法师，讵甫相见，即言余与大士有缘，嘱誓地藏愿，翌日即傅大法。余乃虔心修法，于佛前晨夕发誓，愿尽未来劫，永度地狱受苦众生，不意竟因是与地狱众生相感也。是月二十后夜间，得一奇梦，觉已茫然独行于途，似有从旁嘱余行向铁桥者，前行未数步，即闻桥下哭声震地，若有男女老幼数千万人之号哭声，杂然并起，此际余不禁心为悲恸！自念幼时尝闻人言，筑桥须将生人祭之，是无乃被害而死者之哭耶？心殊凄怆不安，仍向前行，桥长约里许，哭声依然。桥尽，见有极高大之铁城门，既出，梦旋醒。是时余已知自身卧于床上，但惨不忍闻之哭声，仍入耳际，未尝少减，深以为奇！乃振作精神，于明亮之电灯光下，周察房中各物，实无有可得而发声者，因细审其音，一若备极痛苦，片刻难受之状，余不觉悲从中来，泪如雨下！忽悟此必地狱中受苦众生之哭声也，即穿衣结跏趺坐，其声始已。翌晨，往告愚师，据云：此实地狱中受苦众生哭声，因汝虔心发地藏愿，故得感应彼辈，使汝亲闻其惨状，祈决心修行，倘早一日圆满功德，地狱众生当早一日脱离苦难耳。余既聆师示，因发誓愿舍弃一切，专心修行，即辞教职，于五月初间入山净修去。</p>
<p><span style="color:#333399">塑像愈病<span lang="EN-US"></span></span></p>
<p>顾存信，许圆照学长之外孙也，年甫二龄，患结核症，牵缠三载，病弥笃，诸医为束手。乃从许公劝，将孩最爱玩之饰物，依经意，在病孩前说三次后，变卖得款十元，敬塑地藏菩萨像一尊，每日虔诚顶礼，此后，其病若失。迄今数年，即感冒小病未稍作也。民国十六年三月初二，余访圆照于上海安纳金路顾宅，亲见亲闻。李圆净记。</p>
<p><span style="color:#333399">现母修路<span lang="EN-US"></span></span></p>
<p>安徽曹又新居士，幼年多病，母韦氏，诣九华山进香，求地藏菩萨默佑，痼疾得痊。因是母子虔心奉佛。肉身塔者，菩萨藏身之胜地，全山香火之总涯也。善男信女往来进香者，踵相接，而自塔前十王殿，下至白马亭街，化城寺，放生池间，蜿蜒数百丈，道路崎岖，行者惮焉。韦乃发愿，俟家稍裕，为之修砌，临终即以此嘱子勿忘。今十余年，又新虽服膺拳拳，终以工程浩大，未能举办。戊辰二月，观音圣诞，又新入山贡香，礼塔毕，于上禅堂前游览山景，忽见其母杂女众内，身负香囊，从正天门下，相距只数十步，谛观容貌甚晰，乃急趋之，转瞬遂失所在，因思此非母遗志未酬，现身点化耶？乃竭力募缘，以成母志。行见灵山胜境，路现庄严，可谓以孝顺心，上报佛恩，普利有情也。许止净记。</p>
<p><span style="color:#333399">梦示遇子<span lang="EN-US"></span></span></p>
<p>赵桂馨，安徽合肥人，耕读为业，夫妇年逾半百，只一子，名存金，入塾诵读。己未秋，存金感时疾，数日逝世，桂馨夫妇恸不欲生。一夕，梦地藏菩萨来慰之曰：‘汝子已于某处某宅借尸还魂，汝于年终来山，可得相见。’馨觉，惊喜交并！然颇疑积想成痴，幻梦难信，惟既得梦示，不肯置之，遂于腊月，夫妇相偕朝九华山，甫至佛殿，一儿迎面来，大呼阿爹阿娘不置，询其姓氏里居，乃以赵儿生殁因缘对，且面貌虽殊，音声未改。并云：菩萨救济，令得还魂。夫妇大喜，遂携归，为子如初。其生身父家闻之，争执致讼，然子自述确系赵儿还魂，不愿遽归本宅，于是经众调解，往来两家，各作半子。此亦金史张合得后又一新判决也。桂馨于民国九年，送佛法无边匾额于山上，并纪其事本末。又新朝山见之，录其事略如此，许止净记。</p>
<p><span style="color:#333399">礼拜安产<span lang="EN-US"></span></span></p>
<p>梁璧垣居士之长女，适张氏，曩年随其夫赴河南某矿师之任，时适有娠，居士以无人伴往照料为虑，乃教令用黄纸书南无地藏王菩萨，每晨焚香礼拜，生产必可安顺，其女遵教奉行。及生产时，乡间无看护医生，而毫无所苦。越两年又有娠，仍用前法，而所生子女二人，相貌端好，聪慧和善。余皆见之，聂云台记。</p>
<p><span style="color:#333399">读经梦母<span lang="EN-US"></span></span></p>
<p>吴契悲居士，江苏人，民国十七年五月遭母丧，二七日后，遇赵云韶居士，劝以念地藏本愿经，遂于是日起，每日焚香恭读一遍，至七终而止。一阅月后，居士夜梦方酣，忽作念曰：凡至心愿见之人，终必获见，遂念阿弥陀佛及地藏菩萨名号，俾藉威神，得至母处。旋觉颈后，有手推转，遂依其向，腾空而行，穿过墙垣，了无障碍，两目微启，见物迷离，经过长途，得至一处，忽后有人，若偕来者，谓居士曰：‘仍不得见，其将奈何？’居士举首，见一丛林，即跪求地藏菩萨，告以母之近状。忽闻空中，有人作答，而未闻悉。问偕来者所答何语，其人答言：‘为弗退转。’居士因念，既弗退转，必已生西，答此语者，必为地藏菩萨。遂拜而呼云：‘求菩萨发大慈悲，令得见母’，作是语已，同来者即指示上方，居士仰观，果见楼阁玲珑，备极庄严！偏左一岩，岩上有阁，其母探首窗外，面含笑容，以手相招，居士呼母，旋又见母立在廓下，衣色微黄，向之作语，但未闻悉，求母再说，母遂又言：‘某某（居士之弟乳名）亦在此处。’正欲问母临终之时，曾否觉苦，母已转身，即将他去，遂急呼曰：‘母自保重。’须臾间，母已登高处而隐。居士合掌，仰天呼谢地藏菩萨！而梦觉矣。聂云台闻吴居士亲述梦状，记实如此。</p>
<p><span style="color:#333399">免盗贼厄<span lang="EN-US"></span></span></p>
<p>释弘一自在家时，即信仰地藏菩萨，于十六年丁卯，在杭州乡间小寺居住，室中供养地藏菩萨像，并常至心持诵圣号。有一日晨起开房门，至客堂见诸物狼藉遍地，问诸同住僧众？答云：是夜有强盗多人入寺，执持刀杖威迫僧众，劫去银洋物件甚多！曾欲入弘一卧房，以刀杖击门，经历多时，终不得入。而弘一是夜惟闻楼上有人往来说话音声，以为是寺中僧众，毫不介意，终夜安眠，未受惊怖，亦无损失。人咸谓为菩萨之灵感也。释亡言记。</p>
<p><span style="color:#333399">死而复生<span lang="EN-US"></span></span></p>
<p>余姚胡宅梵，又字胜月，曾撰地藏菩萨本愿经白话解释，于佛学书局出版流通，已达万数千部，功德甚大。二十一年壬申七月三十日午后，彼之幼女名月昭，年仅四岁，忽然瞳缩鼻塌，面青唇黑，窒息吐沫而暴死，撬齿灌药，不能下咽，举家惶急。当时胡宅梵忽省是日为地藏菩萨圣诞，即趋像前哀求加被，祈祷才毕，忽闻室内欢呼，幼女已息出，庆重生矣。复灌以药，亦能下咽，不久即痊愈。释亡言记。</p>
<p><span style="color:#333399">沈苛能愈<span lang="EN-US"></span></span></p>
<p>比丘尼观愿，福建海澄人，其父为民国先烈，曾殉国难于广州。观愿在九华山出家，后居澳门。壬申到厦门学习戒律，次年即患胃病，食粥不满一盂，缠绵半载，历尽痛苦，中西药品悉皆无效。一日披阅沙门弘一所编地藏菩萨圣德大观，见其卷端所绘圣像庄严，生大欢喜！因随力购香华果品供养圣像，恭敬瞻礼，七日禁语忏悔，以净水一瓶供圣像前，日夜默念圣号，翌日清晨饮净水一杯，不久即可食饭一盂，半月后遂痊愈矣。释亡言记。</p>
<p><span style="color:#333399">重创速痊<span lang="EN-US"></span></span></p>
<p>释广洽，平日崇信地藏菩萨，甲戌六月，九华山建铸大钟，募集款资，广洽在厦门，尽力奔走于炎天烈暑中，以数日集金六七百元，一日跌倒，目额触石阶上，流血甚多，伤势颇重！广洽乃一心专持地藏菩萨圣号，不久即愈。释亡言记。</p>
<p><span style="color:#333399">愈病增福<span lang="EN-US"></span></span></p>
<p>十八年夏，予赴卢山养痀，抵山而大病，卧四阅月，不能起床。时梁璧园居士在山，告小儿以地藏灵感事，并劝其念地藏经，为予消业，小儿遵命，念十余日，而予病大有转机，遂得下山返沪。同时儿妇得孕，诞生一男，予于是印地藏灵感录一万册送人，报佛恩也。廿四年三月廿八日聂云台记。</p>
<p><span style="color:#333399">聋闻佛声<span lang="EN-US"></span></span></p>
<p>惮铁樵君久病，予劝之念佛，屡函辩论，未肯见听。廿三年秋，赠以地藏经，渠读十余遍，深为信悦！忽一日清晨四时，闻磬一声，继以念佛，字字清晰；然惮君耳聋十数年矣，虽耳边大叫，不能闻声，今闻念佛之声，连继数十句，其音胜妙，生平所未闻，初疑系其夫人念课，而尚在旁床未起，惊诧之余，不觉全身战抖。次早四时，闻声如故，遂随之而念佛。其日下午坐楼下，闻声如前，皆先磬一声，后念佛号。一日食蟹，而次晨佛磬不作，乃默祷云：愿此后终身不食蟹，随念南无地藏王菩萨七声，佛磬旋作，亦佛声随之。今将近半年，仍日日闻之，初自以为大小脑之病态，然不闻他种声，故知为地藏菩萨灵感，导之令其念佛，遂捐资二百元，发起重印地藏经，托予代印云。廿四年三月廿八日聂云台记。</p>
<p><span style="color:#333399">痼疾得除<span lang="EN-US"></span></span></p>
<p>友人姚君默庵，六旬衰病，跪诵地藏经两年，遂得使嗜好病疾除去，身得强健，信仰尤笃！嘱为记其灵感，传告他人，俾凡有灾厄病苦者，同发信心，归依地藏菩萨，或诵地藏经，或念菩萨圣号，自然一切罪障咸得解脱，同沾佛法利乐耳。廿四年三月廿八日聂云台记。</p>
<p><span style="color:#333399">目疾康复<span lang="EN-US"></span></span></p>
<p>陶希泉居士，曾长杭县，寓沪巨籁达路，夙信佛，奉地藏大士尤虔，家有佛堂，母夫人端木氏，亦日持弥陀名号。仆人石文卿，久患目疾，一日忽愈。陶君以其愈之速也，异而询之，石曰：‘我梦于佛堂中见母念佛，以我目疾久不愈，命取地藏大士前所供之水洗之，觉非常清凉，梦醒后拭眼，疾苦失矣。’居士叹曰：‘菩萨誓愿宏深，悲心救苦，作大医王，信不诬也！’此为廿二年十一月中事，居士亲为慧舟口述，因亟记之。</p>
<p><span style="color:#333399">重病除愈<span lang="EN-US"></span></span></p>
<p>江浦县桥林镇有吴翁宗鉴者，业医而信佛，镇有古桧禅林，翁发愿重修，因募款不敷，忧劳成重疾。其长媳刘氏亦念佛，因约斋友往该禅林地藏菩萨前叩祷，求延翁年，伙修庙得以竣功。越二日，翁绝而复苏云：梦中遇一和尚慰问之，病由是愈。廿二年六月袁传杰记。</p>
<p><span style="color:#333399">造像灵感<span lang="EN-US"></span></span></p>
<p>先母李太夫人，六十岁后，每冬即两腿麻木作痛，不良于行，交春则自愈。民国十二年，母年六十九，腿痛甚，呻吟卧榻者月余，医治寡效，耀惟日日礼诵地藏菩萨本愿经，以求慈祐。一日诵至如来赞叹品：‘或取病人可爱之物，或衣服宝贝庄园舍宅，对病人前，高声唱言，我某甲等为是病人对经像前舍诸等物，或供养经像，或造佛菩萨形像’恍若有悟！诵毕，即于佛前发愿，为母造地藏菩萨像，并趋白母，母喜曰：‘病莫非业，须仗佛慈加被，汝今发愿造像，实契吾心；吾有汝外祖母赐珠一粒，精圆光泽，吾因思母，极为宝重，今以此珠供养菩萨，其可乎？’遂延北平名造像师景山君，依法造像，铜胎金镀，珠镶眉心，用表白毫，越两旬像成。景君奉至，相好庄严，慈悲欢喜。景君自谓造像以来，得未曾有！耀急白母，母闻，痛立止，下榻自步，而入佛堂，顶礼跪拜，如未病者，盖锢疾顿除矣。见者闻者，咸叹菩萨慈悲感应之速，不可思议！因此先后请景君造菩萨像者，至数十尊之多。母本长素念佛，嗣后益加精进，步履胜常，至十八年十二月二十一日，时年七十有五，念佛西逝矣。湖南保靖县罗远耀谨记。</p>
<p><span style="color:#333399">腹胀顿消<span lang="EN-US"></span></span></p>
<p>文焕于夏负笈苏州，患疟颇剧，愈后肚腹膨胀，药石无效，第以素信佛法，因念地藏菩萨有大愿力，能救拔罪苦，乃志心忏悔顶礼，并发愿虔诵地藏菩萨本愿经三十部，印送地藏菩萨本迹灵感录一百册，以报慈恩于亿一。发此愿已，因是日天气炎热，遂赤膊假寐，竟觉周身爽快，遂入梦。次晨醒来，腹部渐宽，胃纳骤增，不三日而膨胀全消，一如未病，欢喜赞叹，得未曾有！因念大士慈悲，感恩无似！故投函报告，以证灵异。唯愿大千众生，咸沾甘露，同仰佛化，扇慈风以息罪业，化火焰而为清凉。是所愿也。文中所举，全属经验，文责当由作者负之。廿二年六月常熟东言子巷八号周文焕谨述。</p>
<p><span style="color:#333399">疑难获释<span lang="EN-US"></span></span></p>
<p>陈琴禅夫子告净，辛未岁，滇军入桂之役，予有妹倩亦从军，师旋而不返，存亡莫卜，其家焦灼万状，请决于予，予既无神通，乌从为决？无已，仗地藏大士威神之力，求诸占察行法，若肯诚心，庶几相应；乃令之归，阖家斋戒，虔诵地藏圣号，及三日后，众集佛堂，又持圣号数千，占之，不甚相应，予曰：‘是必不诚而然，令众静坐默持，作再占计。’俄顷，香过及半，予忽见一片森林，中有小路，刹那复隐，因从定起。予妹忽曰：‘方静坐香及半时，予忽见有僧装者入，其袈裟之薄如纸，灿烂庄严，令人肃然！在兄蒲团前一绕而逝，俄见一片森林，中有小路，予行以深，路旁有小屋，下卧一尸，遂惊而起。’予亦述所见，惟状似不吉，群相悲讶！夫地藏大士，固现比丘相者，既见僧装者入，必大士灵感无疑！然究如何，则不知也。不日，有同行者返，而凶耗乃确，盖为敌所逼，戕于小屋下，一如予妹所见云。净以此事为夫子亲历，甚为希有！谨记如上。夫大夫因地发心，固以欲见母生处而起，因地如是，故果位感于众生，于疑难者，尤为殷勤！本愿经云：‘是人能一心瞻礼地藏圣像，念其名字满于万遍，当得菩萨现无边身，具告是人，眷属生界；或于梦中，菩萨现大神力，亲领是人，于诸世界见诸眷属。’呜呼！疑难众生，其知津矣。归净记。</p>
<p><span style="color:#333399">产危得保<span lang="EN-US"></span></span></p>
<p>庚午春，内子怀孕，将近产三月时，胎忽不动，求神问卜无效，又不敢服药；然以腹大步艰，心常忧惧，兼之以予持素学佛，设有不测，益为里人讪笑，回思十年前有僧人，推查卅六岁严防产厄，适与星者之言难过身，如出一辙，以是焦灼万分，惶恐无术！某午夜，内子向予泣诉，聆其言，惊颤已极。忽忆及地藏菩萨本愿经，能保产厄，若有人许愿，至心转经，持诵圣号，必获生产平安，讵举是念后，即觉心神安泰，如冰释然。次晨即具疏佛前，不料即于是夜临盆，胎儿仍打倒顺产，胞衣随来，视之，则胎身腐坏；然何以能自打倒顺生，谓非菩萨慈悲救苦得乎！故予誓愿行地藏行，以报菩萨恩愿。海内有同病相怜者，至诚持诵尊经，放生戒杀，必获生产安泰，佛语不虚。予即其明证者也！湘人记。</p>
<p><span style="color:#333399">拜经病愈<span lang="EN-US"></span></span></p>
<p>佛慈广大，感应无差，为一般稍具知见者所公认。家母张氏，法名能修，赋性贤淑，娴通文字，来嫔家君，克尽妇职，三邻咸钦！操劳家政，尝有抑悒，辄内韫而不形诸外，垂卅余年如一日。曩于往生咒观音经，极为纯熟，于时尚未课诵修持。行年五十，突然屏除肉食，有以邪说进而劝不可者，弗顾也。历数载，忽觉步履不适，继而两臂不能上举，渐至腰软背曲，颇似拘挛，动辄牵痛，于是更不能举步，自厅堂至内室，必以椅舁之出入；然以骨络之病，非药力所能达，幸蒙佛慈加被，俾镜得遇因缘，归依三宝；次年母亦归依，嗣复供佛像于家，兼塑观音地藏二位大士圣像，昕夕敬礼念诵，家母虽因疾苦缠身，亦终日念诵，且每日须焚香礼拜，命镜从旁扶掖，力惫不少辍。如是年余，镜未尝不以母疾为忧，恒以日常受持经咒以及毛发善念，为母回向消灾免难。继念地藏大士神力不可思议，宿世度母难，详见经中，乃发心恭诵地藏本愿经，以资祈祷。顾以经文甚长，碌碌生计，难以卒诵，乃默识全经十三品诸事迹，而熟记每品之经题，代之以拜；如忉利天宫神通品第一，先观想此品经题，并想经义，而后下拜；于分身集会品第二，乃至嘱累人天品第十三，亦复如是。拜已，复称地藏菩萨圣号数百声，然后回向；若是权宜，深恐不能上契佛心。行之数月，忽一日，家母端坐时，昏瞀不省人事，镜惊惶万状！趋近母侧，合掌称念大士圣号，仅数十声，即见清醒，旋呕出黑色渣滓之水数碗，似为积年郁血，急延名医诊治，认为气血亏损，难以奏效，开方试服。镜复跪于大士前，虔求慈佑，昼夜称名，不离于心，药祗进一剂，病状渐见起色，镜祈求之诚，益加恳切！后此家母渐能行动，出入祗须搀扶，逾数月，竟可拄杖独步。今则不凭杖亦行动自如，现年六十有四，每日礼佛恒数十拜，自起不须扶持，亦不觉苦楚。夫恶疾侵寻，年事已高，不藉药石之功，而得自然痊可者，世所罕觏！盖以地藏大士，誓愿宏深，利济有情，靡有不周，但能发愿虔诚，莫不有感斯应，稽诸往迹，诏载昭然，观于家慈所获灵感，益信然矣！谨记此以为世人劝。时乙亥夏六月，三宝弟子袁镜庵笔述。</p>
<p><span style="color:#333399">寻声救苦<span lang="EN-US"></span></span></p>
<p>黄庄慧珠居士，福州市人氏，十九岁出嫁，二十四岁即茹素信佛。民国廿四年，夫家所祀邪神，颇为崇扰，居士愤慨下，对所祀土身摔投素常养鱼瓦缸；不久居士孕身生产，遭患产风危厄，全身瘫痪于床，百药罔效。自念莫非邪崇复仇，世间无上唯佛菩萨以及缘觉、声闻可依，大悲观音菩萨，大愿地藏菩萨，常于人间地狱救渡众生，莫若一心归命称念地藏菩萨圣号，以求拔苦，并作临终之想。于是，每日诵持数万遍，不一周夜梦到一海边，见浪涛滚沸汹涌，水色沉黑乌漆，无数悲苦惨号之声，凄传不绝；正惊愕之际，忽见一比丘沙门，飞点于海面，所到之处，苦声尽息，居士始觉为菩萨度生，随即欢喜礼拜；寤醒后，身痛霍然而愈，次日即能倚扶学步，不半月即履步如常矣！此为菩萨慈悲之近代灵迹。心然谨记。</p>
