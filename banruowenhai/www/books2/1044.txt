<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">五百弟子受记品第八</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">五百弟子受记品第八<span lang="EN-US"></span></span></p>
<p>每周之中，均具四事：首说法，次领解，次述成，次即授记。第三周佛说因缘已竟，下根即须领记，故有此品。此品受记非止一人，满慈及千二百人皆同得记。若以总数言，应名千二百阿罗汉受记品。若以受记之班首言，应名富楼那弥多罗尼子受记品。而独名为五百弟子受记品者，以佛授记时，千二百人或不在会；五百弟子均现在会，且说领解之衣珠喻，故此品即以之命名。又、满慈一人少数，亦不取为此品之名。</p>
<p>弟子、为四众对佛之通称，非仅为比丘对佛自称之号。但比丘从佛出家，形同于佛，故此专以称诸比丘。佛与众生本同一觉，佛觉在先，众生觉悟在后，在先为兄，故在后称弟；诸比丘从佛乞法，遂生慧命，从佛口生，故为佛子：是即弟子之义。又、佛之左右，常住之众其数五百，故恒称五百弟子。又不云授记而云受者，自弟子方面闻法领解后言之也。</p>
<p>依法华论：谓前品化城喻，为对治有禅定之增上慢；此品则对治无禅定之增上慢，以散乱下劣之心，生虚妄憍慢之解，自谓得一切智，故后以醉夫失于了解喻之解甚深故。又本品不为别记而为同记，以诸人同时受记，且同一佛名，同一国名故也。</p>
<p><span style="color:#333399">戊二　颂记<span lang="EN-US"></span></span></p>
<p><span style="color:#333399">己一　满慈领解得记<span lang="EN-US"></span></span></p>
<p><span style="color:#333399">庚一　满慈心念领解<span lang="EN-US"></span></span></p>
<p><b><span style="color:teal">尔时、富楼那弥多罗尼子，从佛闻是智慧方便随宜说法，又闻授诸大弟子阿耨多罗三藐三菩提记，复闻宿世因缘之事，复闻诸佛有大自在神通之力，得未曾有，心净踊跃，即从座起，到于佛前，头面礼足，却住一面，瞻仰尊颜，目不暂舍。而作是念：世尊甚奇特！所为希有！随顺世间若干种性，以方便知见而为说法，拔出众生处处贪著。我等于佛功德言不能宣，唯佛世尊能知我等深心本愿。<span lang="EN-US"></span></span></b></p>
<p>富楼那、义言满；弥多罗尼、义言慈，母名也，盖以母名为名，故言满慈子。亦简称满慈。智慧方便随宜说法，指所闻方便、譬喻等品。授诸大弟子佛记，指授舍利弗及摩诃迦叶等记。宿世因缘，远指日月灯明佛，近指大通智胜如来十六菩萨沙弥等长劫修行之事。大自在神通力，指日月灯明佛等放光照境，及大通智胜如来光照十方梵天等事。满慈受记虽迟，实于初二三周种种说法，无不亲闻领解，前后贯彻，是以独深念赞奇特希有，即非三乘圣众所能共之义。以方便知见说法，拔众生处处贪著，谓如著于三界火宅，则以小乘方便而拔度之。如著于有余涅槃，则以如来知见而拔度之。盖满慈本为菩萨化现之声闻，功德不在舍利弗之下。以一切下根众生不易回小向大，故必有示现下根之菩萨出于其中以为领袖，并受记作佛，而后始可起群众克自振拔之意。满慈所心念，实已深达佛智，故其所受记，即为报身佛之记，与他人所受之记不同。</p>
<p><span style="color:#333399">庚二　如来印述授记<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　如来发言印述<span lang="EN-US"></span></span></p>
<p><b><span style="color:teal">尔时、佛告诸比丘：“汝等见是富楼那弥多罗尼子不？我常称其于说法人中最为第一，亦常叹其种种功德：精勤护持助宣我法，能于四众示教利喜，具足解释佛之正法，而大饶益同梵行者，自舍如来无能尽其言论之辩。<span lang="EN-US"></span></span></b></p>
<p>此释如来印可述成也。约分为二：此叹满慈之今德。总叹德则许为说法第一。别叹德则称为有护持佛法，宏教利他，能释正法，饶益同行，辩同如来之五种。</p>
<p><b><span style="color:teal">“如等勿谓富楼那但能护持助宣我法，亦于过去久十亿诸佛所护持助宣佛之正法，于彼说法人中亦最第一。又于诸佛所说空法明了通达；得四无碍智；常神审谛清净说法，无有疑惑；具足菩萨神通之力；随其寿命常修梵行；彼佛世人咸皆谓之实是声闻，而富楼那以斯方便，饶益无量百千众生；又化无量阿僧祇人令立阿耨多罗三藐三菩提；为净土故，常作佛事教化众生。<span lang="EN-US"></span></span></b></p>
<p>此叹满慈之往德。一、于过去佛所说法人中第一。二、圆证二空。三、辩才无碍。四、清净说法。无有疑惑，谓能以善巧名言显露法性，而不滞著于所说之法；不惟能说，且能证知，故无疑惑。五、具足神通。六、常修梵行。七、隐于声闻，即以小乘方便利益众生。八、化他令立无上菩提，为利他行。九、为净佛土常作佛事，即由利他成自利行。以上种种，显满慈往劫以来久有佛功德，实为菩萨示现之声闻也。</p>
<p><span style="color:#333399">壬二　正为满慈授记<span lang="EN-US"></span></span></p>
<p><span style="color:#333399">癸一　授因记<span lang="EN-US"></span></span></p>
<p><b><span style="color:teal">诸比丘！富楼那亦于七佛说法人中而得第一，今于我所说法人中亦为第一，于贤劫中当来诸佛说法人中亦复第一。而皆护持助宣佛法，亦于未来护持助宣无量无边诸佛之法；教化饶益无量众生，令立阿耨多罗三藐三菩提；为净佛土故，常勤精进教化众生，渐渐具足菩萨之道。<span lang="EN-US"></span></span></b></p>
<p>七佛者、即前劫三佛，为毗钵尸佛，尸弃佛，毗湿缚浮佛。贤劫四佛，为迦路迦村陀佛，迦路迦牟尼佛，迦叶波佛，释迦牟尼佛。共为过去七佛。满慈于三世诸佛劫中，说法人中均为第一。又皆护持正法，教化众生，饶益无量，能以利他为自利之功德。</p>
<p><span style="color:#333399">癸二　授果记<span lang="EN-US"></span></span></p>
<p><b><span style="color:teal">“过无量阿僧祇劫，当于此土得阿耨多罗三藐三菩提，号曰法明如来，应供、正遍知、明行足、善逝、世间解、无上士调御丈夫、天人师、佛、世尊。<span lang="EN-US"></span></span></b></p>
<p>明解法义，故名法明，为佛之别号。余均通号。</p>
<p><b><span style="color:teal">“其佛以恒河沙等三千大千世界为一佛土，七宝为地，地平如掌，无有山陵、溪涧、沟壑，七宝台观充满其中。<span lang="EN-US"></span></span></b></p>
<p>此明佛土之宽狭及其相状。</p>
<p><b><span style="color:teal">“诸天宫殿近处虚空，人天交接，两得相见。无诸恶道，亦无女人，一切众生皆以化生，无有淫欲。<span lang="EN-US"></span></span></b></p>
<p>此明佛土之天人两道相通。众皆化生，无恶道，无女人。</p>
<p><b><span style="color:teal">“得大神通，身出光明，飞行自在。志念坚固，精进智慧，普皆金色，三十二相而自庄严。<span lang="EN-US"></span></span></b></p>
<p>此明人天之相好光明、及其福德。</p>
<p><b><span style="color:teal">“其国众生，常以二食：一者、法喜食，二者、禅悦食。<span lang="EN-US"></span></span></b></p>
<p>此明众生之食相。三界众生皆依食住，所谓段食、触食、思食、识食四者。段食、即此土众生饮食之类。触食、即五根之境界受乐受等。思食、即思念希望等是。识食、即由各业熏习阿赖耶识，起相续不断之果报，使妄心安住是。此四食亦名为身食、受食、法食、心食。能长气力，能长喜乐，能长希望，能摄诸根、造色并寿与暖相续不坏，均名有漏之世间食。至无漏之出世间食，有五种：一、禅食，二、愿食，三、念食，四、八解脱食，五、喜食。修行之始，恒以此五种之无漏食，破裂前四种之有漏食。本节所云法喜食、即喜食，禅悦食、即禅食，此二食最能长养法身。</p>
<p><b><span style="color:teal">“有无量阿僧祇千万亿那由他诸菩萨众，得大神通，四无碍智善能教化众生之类。其声闻众，算数校计所不能知，皆得具足六通、三明及八解脱。其佛国土，有如是等无量功德庄严成就。<span lang="EN-US"></span></span></b></p>
<p>此明三乘眷属之德。</p>
<p><b><span style="color:teal">“劫名宝明，国名善净，其佛寿命无量阿僧祇劫，法住甚久。佛灭度后，起七宝塔，遍满其国”。<span lang="EN-US"></span></span></b></p>
<p>此记劫名国名、及佛法寿命、与佛灭后之塔。以善说一切法，法宝显明，故曰宝明。善化众生使心清净，则国土清净，故曰善净。</p>
<p><font color="#333399">辛二<span>&nbsp; </span>重颂</font></p>
<p><font color="#333399">壬一<span>&nbsp; </span>颂如来印述</font></p>
<p><b><span style="color:teal">尔时、世尊欲重宣此义而说偈言：“诸比丘谛听！佛子所行道，善学方便故，不可得思议。知众乐小法，而畏于大智，是故诸菩萨作声闻、缘觉，以无数方便，化诸众生类。自说是声闻，去佛道甚远，度脱无量众，皆悉得成就，虽小欲懈怠，渐当令作佛。内秘菩萨行，外现是声闻，少欲厌生死，实自净佛土，示众有三毒，又现邪见相。我弟子如是方便度众生，若我具足说，种种现化事，众生闻是者，心则怀疑惑。<span lang="EN-US"></span></span></b></p>
<p>此七颂、颂叹今德。佛子、隐指满慈而言。满慈以菩萨而示现声闻，即是善学佛之方便。作声闻、缘觉并自说去佛道甚远者，即是示现于声闻、缘觉。然始而发大行，继而受佛记，由是能使同类之众亦尽发心趋上。虽小志之人恒欲懈退，然渐教之终令作佛，此即为以菩萨行秘之于内而不令外露者也。令众生少欲，令众生厌生死，以净众生之心，实即为自净其心之佛国土。自心本无贪、嗔、痴三毒，兹示现为有而断除之；自心本无邪见等相，兹示现为有而降伏之，皆属佛子方便度生之事。若详述之，恐众生闻之而不敢尽信也。</p>
<p><b><span style="color:teal">“今此富楼那，于昔千亿佛，勤修所行道，宣护诸佛法。为求无上慧，而于诸佛所，现居弟子上，多闻有智慧，所说无所畏，能令众欢喜，未曾有疲倦，而以助佛事。已度大神通，具四无碍智，知诸根利钝，常说清净法。演畅如是义，教诸千亿众，令住大乘法，而自净佛土。<span lang="EN-US"></span></span></b></p>
<p>此五颂、颂叹往德。</p>
<p><span style="color:#333399">壬二　颂满慈授记<span lang="EN-US"></span></span></p>
<p><b><span style="color:teal">“未来亦供养无量无数佛，护助宣正法，亦自净佛土。常以诸方便，说法无所畏，度不可计众，成就一切智。供养诸如来，护持法宝藏。<span lang="EN-US"></span></span></b></p>
<p>此二颂半、颂因记。</p>
<p><b><span style="color:teal">“其后得成佛，号名曰法明，其国名善净，七宝所合成。劫名为宝明，菩萨众甚多，其数无量亿，皆度大神通，威德力具足，充满其国土。声闻亦无数，三明、八解脱、得四无碍智，以是等为僧。其国诸众生，淫欲皆已断，纯一变化生，具相庄严身；法喜、禅悦食，更无余食想；无有诸女人，亦无诸恶道。富楼那比丘，功德悉成满，当得斯净土，贤圣众甚多。如是无量事，我今但略说”。<span lang="EN-US"></span></span></b></p>
<p>此七颂、颂果记。</p>
<p><span style="color:#333399">己二　五百悕领得记<span lang="EN-US"></span></span></p>
<p><span style="color:#333399">庚一　心悕<span lang="EN-US"></span></span></p>
<p><b><span style="color:teal">尔时、千二百阿罗汉心自在者，作是念：我等欢喜得未曾有，若世尊各见授记如余大弟子者，不亦快乎！<span lang="EN-US"></span></span></b></p>
<p><span style="color:#333399">庚二　许可<span lang="EN-US"></span></span></p>
<p><b><span style="color:teal">佛知此等心之所念，告摩诃迦叶：“是千二百阿罗汉，我今当现前次第与授阿耨多罗三藐三菩提记。<span lang="EN-US"></span></span></b></p>
<p><span style="color:#333399">庚三　正记<span lang="EN-US"></span></span></p>
<p><span style="color:#333399">辛一　现前授记<span lang="EN-US"></span></span></p>
<p>壬一<span>&nbsp; </span>长行</p>
<p><b><span style="color:teal">“于此众中，我大弟子憍陈如比丘，当供养六万二千亿佛，然后得成为佛，号曰普明如来，应供、正遍知、明行足、善逝、世间解、无上士调御丈夫、天人师、佛、世尊。其五百阿罗汉：优楼频螺迦叶、伽耶迦叶、那提迦叶、迦留陀夷、优陀夷、阿冕楼驮、离婆多、劫宾那、薄拘罗、周陀、莎伽陀等，皆当得阿耨多罗三藐三菩提，尽同一号，名普明”。<span lang="EN-US"></span></span></b></p>
<p>供养六万二千亿佛，为因记。以下，为果记。迦留陀夷、义言黑光。优陀夷、义言出现。周陀、义言蛇奴。莎伽陀、亦云娑婆揭多，义言善来。余见前释。先授憍陈如及五百弟子者，以五百弟子现在法会，而憍陈如又为其上首也。</p>
<p><span style="color:#333399">壬二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“憍陈如比丘，当见无量佛，过阿僧祇劫，乃成等正觉。常放大光明，具足诸神通，明闻遍十方，一切之所敬。常说无上道，故号为普明。其国土清净，菩萨皆勇猛，咸升妙楼阁，游诸十方国，以无上供具，奉献于诸佛。作是供养已，心怀大欢喜，须臾还本国，有如是神力。佛寿六万劫，正法住倍寿，像法复倍是，法灭天人忧。其五百比丘次第当作佛，同号曰普明，转次而授记：‘我灭度之后，某甲当作佛，其所化世间，亦如我今日’。国土之严净，及诸神通力，菩萨、声闻众，正法、及像法，寿命劫多少，皆如上所说。<span lang="EN-US"></span></span></b></p>
<p>颂内叙佛寿六万劫，正法十二万劫，像法二十四万劫，以补长行文所未及。并言五百比丘作佛时，应在憍陈如佛法既灭之后。且言五百比丘，当一一次第作佛，并一一转次而授记也。</p>
<p><span style="color:#333399">辛二　展转授记<span lang="EN-US"></span></span></p>
<p><b><span style="color:teal">“迦叶汝已知，五百自在者，余诸声闻众，亦当复如是。其不在此会，汝当为宣说”。<span lang="EN-US"></span></span></b></p>
<p>此言不惟五百心自在之阿罗汉已受佛化，彼千二百人，亦当如是受记。特属大迦叶展转告知，以彼在弟子中年最长老也。</p>
<p><span style="color:#333399">庚四　悔领<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　悔责<span lang="EN-US"></span></span></p>
<p><b><span style="color:teal">尔时、五百阿罗汉于佛前得授记已，欢喜踊跃，即从座起，到于佛前，头面礼足，悔过自责：“世尊！我等常作是念：自谓已得究竟灭度，今乃知之，如无智者。所以者何？我等应得如来智慧，而便自以小智为足。<span lang="EN-US"></span></span></b></p>
<p>悔领、谓悔昔日之住小迷大，并领今日之开权显实也。昔自谓已得灭度，而实不知有如来智慧。殊不知如来智慧，本为我等所应得，奈何竟不自知，便以小智为足，此皆悔过自责之词。</p>
<p><span style="color:#333399">壬二　领解<span lang="EN-US"></span></span></p>
<p><span style="color:#333399">癸一　喻领<span lang="EN-US"></span></span></p>
<p><b><span style="color:teal">“世尊！譬如有人至亲友家，醉酒而卧。是时亲友官事当行，以无价宝珠系其衣里，与之而去。其人醉卧都不觉知，起已游行，到于他国。为衣食故，勤力求索，甚大艰难。若少有所得，便以为足。于后亲友会遇见之，而作是言：“咄哉丈夫！何为衣食乃至如是？我昔欲令汝得安乐五欲自恣，于某年日月以无价宝珠系汝衣里，今故现在而汝不知！勤苦忧恼以求自活，甚为痴也！汝今可以此宝贸易所须，常可如意无所乏短”。<span lang="EN-US"></span></span></b></p>
<p>自譬如有人句下，至便以为足句止，为领昔权。自于后亲友句下，至无所乏短句止，为领今实。亲友家、喻前菩萨沙弥应化之国。有人、喻受化之众生。醉酒而卧，喻烦恼未断，无明所缠，虽遇佛法，犹如惛醉。亲友官事当行，喻菩萨应化已毕，当更示现他国也。以宝珠系其衣里，喻教以大乘，使大菩提心、熏习于其识田之内。醉卧不觉，起而游行到于他国，喻为烦恼之酒所迷，不能安住于佛之教化，而退堕于生死流转之他国也。为衣食故勤力求索，喻怖畏生死，复发心修行力求解脱也。甚大艰难、少得为足，喻怯畏佛道长远，一得小乘涅槃便生住著也。于后亲友会遇，喻释迦牟尼示现娑婆，重复值前所教化之众生也。何为衣食乃至如是，喻何故求如是小乘涅槃之受用？得安乐及五欲自恣，喻得无上安乐而自娱于五净法之欲也。宝珠现在衣里，喻佛直指其本菩提心之所在，令此众生勿昧夙因，并毋戚戚于小法之不足自给也。贸易所须、如意无乏，喻此大菩提心，能发生无量功德，无有匮乏也。</p>
<p><span style="color:#333399">癸二 合领<span lang="EN-US"></span></span></p>
<p><b><span style="color:teal">“佛亦如是，为菩萨时教化我等令发一切智心，而寻废忘不知不觉。既得阿罗汉道，自谓灭度，资生艰难，得少为足，一切智愿犹在不失。<span lang="EN-US"></span></span></b></p>
<p>此合昔权。一切智愿，即大乘之本愿。犹在不失者，以无上觉心久曾熏习于新识衣里，故今未忘失也。</p>
<p><b><span style="color:teal">“今者世尊觉悟我等，作如是言：“诸比丘！汝等所得非究竟灭，我久令汝等种佛善根，以方便故示涅槃相，而汝谓为实得灭度。世尊！我今乃知实是菩萨，得受阿耨多罗三藐三菩提记。以是因缘，甚大欢喜，得未曾有”。<span lang="EN-US"></span></span></b></p>
<p>此合今实。我今乃知实是菩萨，明昔不自知故勤苦忧恼，自开权显实以后，已了然于真为佛子，因以得受佛记故欢喜无量也。</p>
<p><span style="color:#333399">辛二　重颂<span lang="EN-US"></span></span></p>
<p><span style="color:#333399">壬一　颂悔责<span lang="EN-US"></span></span></p>
<p><b><span style="color:teal">尔时、阿若憍陈如等欲重宣此义而说偈言：“我等闻无上安隐授记声，欢喜未曾有，礼无量智佛。今于世尊前，自悔诸过咎。于无量佛宝，得少涅槃分，如无智愚人，便自以为足。<span lang="EN-US"></span></span></b></p>
<p>无上安隐，指释迦佛。言我等闻佛之授记声，而心生欢喜也。</p>
<p><span style="color:#333399">壬二　颂领解<span lang="EN-US"></span></span></p>
<p><b><span style="color:teal">“譬如贫穷人，往至亲友家，其家甚大富，具设诸肴膳，以无价宝珠，系著内衣里，默与而舍去，时卧不觉知。是人既已起，游行诣他国，求衣食自济，资生甚艰难，得少便为足，更不愿好者；不觉内衣里，有无价宝珠。与珠之亲友，后见此贫人，苦切责之已，示以所系珠。贫人见此珠，其心大欢喜，富有诸财物，五欲而自恣。<span lang="EN-US"></span></span></b></p>
<p>此颂喻领。求衣食自济，资生甚艰难，喻在生死流转之他国中，发心修行不易脱离，困苦已极。是以一证小果涅槃，便思休息也。苦切责之已，谓亲友苦言切责既毕也。</p>
<p><b><span style="color:teal">“我等亦如是，世尊于长夜，常愍见教化，令种无上愿。我等无智故，不觉亦不知，得少涅槃分，自足不求余。今佛觉悟我，言非实灭度，得佛无上慧，尔乃为真灭。我今从佛闻，授记庄严事，乃转次受决，身心遍欢喜”。<span lang="EN-US"></span></span></b></p>
<p>此颂合领。转次受决，谓遵佛之命，于千二百人众展转宣说，次第受记，而彼等住于大乘之心益以决定也。</p>
