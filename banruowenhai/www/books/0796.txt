<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(堂舍楼观第十六)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">堂舍楼观第十六<span lang="EN-US"></span></span></p>
<p>本品有二：一者，佛及诸菩萨居处。二、菩萨随意修习，从因得果，自由行道，皆大欢喜。</p>
<p><span style="color:#333399">（一）、<span lang="EN-US"></span></span></p>
<p><b><span style="color:teal">又无量寿佛讲堂精舍，楼观栏楯，亦皆七宝自然化成。复有白珠摩尼以为交络，明妙无比。诸菩萨众，所居宫殿，亦复如是。<span lang="EN-US"></span></span></b></p>
<p>‘讲堂’者，说法讲经之堂舍。‘精舍’寺院之异名。《新译华严经音义》曰：‘精舍者，非以舍之精妙，名为精舍。由其精练行者之所居，谓之精舍也。’‘楼观’即楼台。‘观’者，楼也，台榭也。‘栏楯’，即栏槛，俗称栅栏。纵者曰栏。横者曰楯。极乐殿阁皆从弥陀净心流现，众宝所成，非从木石，不假斤斧，随机应现，故曰‘亦皆七宝自然化成’。‘白珠’乃蚌中所生。白洁者贵，白珠者，珠中之上品。‘摩尼’见前释。‘交络’谓交互网络。如《汉译》曰：‘复以白珠、明月珠、摩尼珠，为交络，覆盖其上。’如是妙珠摩尼所成之网络，覆于七宝楼观栏楯之上，极为明妙。又《往生论》曰：‘宫殿诸楼阁，观十方无碍。杂树异光色。宝栏遍围绕。’又第四十二‘彻照十方愿’曰：‘所居佛刹广博严净，光莹如镜，彻照十方。’均表极乐之宫殿楼观，皆如明镜，照纳十方。故昙师曰：‘宫殿楼阁，镜纳十方，宝树宝栏，互为映饰。’可见极乐之明妙，无能比者。故云‘明妙无比’。至于菩萨所居之宫殿，亦复如是明妙。深显真实平等，如如一味。</p>
<p><span style="color:#333399">（二）、<span lang="EN-US"></span></span></p>
<p><b><span style="color:teal">中有在地讲经、诵经者；有在地受经、听经者；有在地经行者，思道及坐禅者；有在虚空讲诵受听者，经行、思道及坐禅者。<span lang="EN-US"></span></span></b></p>
<p>上（一）表境，此下表境中人，诸往生者各依其品位，随其意乐，自在修习。或在虚空，或在平地。各各随意讲诵、听受、坐禅、行道。</p>
<p>‘经行’旧云行道。乃于一定之地区，旋转或直往直来。用以防睡，并可养身疗病。《玄赞二》云：‘于中往来，消食诵经。如经布绡之来去，故言经行。’又《法华经序品》云：‘未尝睡眠，经行林中。’又‘思道’，思维于道也。思量于所对之境，而了别之，曰思维。又《观经》韦提希夫人请曰：‘我今乐生极乐世界阿弥陀佛所。唯愿世尊，教我思惟，教我正受。’善导大师注曰：‘言我思惟者，即是定前方便。思想忆念彼佛依正二报四种庄严也’。‘坐禅’，坐而修禅也。禅者梵语，具曰禅那。译为静虑，思惟修等。静虑者，禅那之体为寂静，而亦具审虑之用。故曰静虑。静即定，虑即慧也。定慧均等之妙体曰禅那。如《俱舍论廿八》曰：‘依何义故立静虑名？由是寂静能审虑故。审虑即是实了知义。如说心在定，能如实了知。’又思惟修者，指因而言。一心思惟研修，是为因。从此乃得定，故名思惟修。（上言禅者，均指六度中，第五度之禅定。）</p>
<p><b><span style="color:teal">或得须陀洹，或得斯陀含，或得阿那含、阿罗汉。未得阿惟越致者，则得阿惟越致。各自念道、说道、行道，莫不欢喜。<span lang="EN-US"></span></span></b></p>
<p>上明彼土人民，随所修习各得其果。须陀洹乃至阿罗汉。乃声闻乘圣果之差别。一、须陀洹果，译为入流，预流或逆流。又名初果。入流与预流同为一义。谓从凡夫初入圣道之法流。逆流者，谓入圣位，逆生死之瀑流。与上文字虽异。实义相同。断三界之见惑，即得此果。二、斯陀含果。译为一来。又名二果。一来者，断欲界九地思惑中之前六品。因尚余后三品，故仍须在人间与欲天受生一度。故曰一来。即一度往来之义。三、阿那含果。旧译不来。新云不还。乃断尽欲界思惑残余之后三品。不再还欲界之位。尔后受生，则为色界或无色界。四、阿罗汉。译为杀贼，应供，不生。乃断尽上至非想处一切思惑之声闻乘极果。以断尽一切见思惑，故名杀贼。既得小乘极果，应受人天供养，故曰应供。于一生中，尽诸果报，入有余涅槃，不再来三界，故曰不生。上云得四种声闻果者，皆指断惑而言。实则诸往生者，悉发菩提心，均是一佛乘。所谓声闻者，只是显示其断惑程度而作顺俗之谈而已。</p>
<p>‘阿惟越致’又作阿鞞跋致，乃不退转于成佛道路之义。小本《慈恩疏》曰：‘阿鞞跋致者，阿之言无。鞞跋致言退转。故《大品经》云：“不退转故，名阿鞞跋致。”’经一大阿僧祇劫修行之菩萨，方至此位。但净土法门大异于是。《小本》曰：‘极乐国土，众生生者，皆是阿鞞跋致。’今曰：‘未得阿惟越致者，则得阿惟越致。’两本正同。又《弥陀要解》曰：‘阿鞞跋致，此云不退。一、位不退。入圣流，不堕凡地。二、行不退。恒度生，不堕二乘地。三、念不退。心心流入萨婆若海。’萨婆若海，此云一切种智海，即如来果海。别教须登初地，圆教至初住。破一分无明，证一分法身，方能双舍二边，全归中道，念念流入萨婆若海。足见念不退之难证。但净土妙法，‘五逆十恶，十念成就，带业往生。居下下品者，皆得三不退也。’是以灵峰大师赞曰：‘十方佛土，无此名相，无此阶位，无此法门。非心性之极致，持名之奇勋，弥陀之大愿，何以有此！’</p>
<p>末后，诸往生者，因随意修行，受用种种大乘法乐，并自在得果，故‘莫不欢喜’。</p>
