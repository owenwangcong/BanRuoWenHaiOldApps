<h1>《榴窗随判》11、关于禅宗支分具否</h1><p> 问曰：“释迦四十九年行化，三藏十二理树风规，一行万行，事理条析。今曰不假修治，见性成佛，颇有议其支分不具，斥为破碎，大乘者然否?乞示。” </p><p> 判曰：“狮子扑人韩卢趁块。真小儿女语，非大丈夫言。试问当人，释迦四十九年行化，行个什么化，若言有化，平地吃仆；若言无化，平地吃仆；若言非有非无，亦有亦无，亦平地吃仆。何也?盖汝不会释迦四十九年行化，不行化也。此既不会，修治不修治，见性不见性，成佛不成佛，乃至支分具或不具，汝又从何会?既不会也，而轻议其破碎，非曰无知下劣疯憨狂吠，实毁谤般若，无间地狱种子也。 </p><p> “咄！魔子，魔子，何尝梦见大乘来？大乘且未梦见，曰破碎，曰不破碎，曰支分具，曰支分不具，谓非趁块韩卢可乎?扑人狮子固不尔也也。讵讵知吾宗有千圣不传之向上一路?即饶净名居士到来，亦须缄口毗耶；纵教妙德空生，临此当云赞叹不及。他不具论即以一喝法门而言，当人果有丝毫心肝，亦当胡跪致命，尚能妄议支分不具，大乘破碎者欤?谛听！谛听！吾与汝举一故事来。 </p><p> “在彼宋代有净因继成者，同圆悟、法真、慈受并十大法师禅讲，千僧赴太尉陈公之斋。有善华严者，贤首宗之义虎也，对众问曰：‘吾佛设教，自小乘至于圆顿，扫除空有，独证真常，然后万德庄严，方名为佛。尝闻禅宗一喝能转凡成圣，与诸经论似相违背。今一喝能入吾宗五教者，是为正说，若不能入，是为魔说。’时诸禅德，目注净因，净因乃曰：‘如法师所问，不足三大禅师之酬。净因小长老，可以使法师无惑也。’因召善， 善应诺。 </p><p> “净因曰：法师所谓愚法，小乘者乃有义也；大乘始教者，乃空义也；大乘终教者，乃不有不空义也；大乘顿教者，乃即有即空义也；一乘圆教者，乃不有而有，不空而空义也。如我一喝非惟能入五教，乃至工巧伎艺诸子百家悉皆能入。’于是震声一喝，问善曰：‘闻么?’曰：‘闻。’净因曰：“汝既闻此一喝，是有能入小乘教。’须臾又问善曰：‘闻么?’曰：‘不闻’。净因曰：‘汝既不闻，适来一喝是无，能人大乘始教。’遂顾善曰：‘我初一喝，汝既道有，喝久声息，汝复道无，道无原初实有，道有而今实无，不有不无能，入终教。我有一喝时，有非是有，因 无故有；无一喝时，无非是无，因有故无，即有即无，能人顿教。须知我此一喝不作—喝用，有无不及，情解俱忘。道有时纤尘不立，道无时横遍虚空。即此一喝入百千万亿喝，百千万亿喝入此一喝，是故能入圆教。’ </p><p> “善乃再拜，净因曰：‘’非唯一喝为然，乃至一语、一默、一动、一静、从古至今十方虚空，万象森罗，六趣四生，三世诸佛，一切圣贤，八万四千法门，百千三昧，无量妙义，契理契机，与天地万物一体，谓之法身；三界唯心，万法唯识，四时八节，阴阳一致，谓之法性，故《华严经》云：法性遍在一切处。有相无相， 一声一色，全在一尘之中，含容四义，事理无边，周遍无余，参而 不杂，混而不一，于此一喝中皆悉具足。犹是建比门庭，随机方便，谓之小歇场，未至宝所。殊不知吾祖师门下，以心传心，以法印法，不立文字，见性成佛，有千圣不传底向上一路在。善又问曰：‘如何是向上一路?’净因曰：向下会取。’善曰：‘如何是宝所?’净因曰：‘非汝境界。’善曰：‘望禅师慈悲。’净因曰：‘任从沧海变，终不为君通。’善胶口而出。 </p><p> “如说只一喝也，支分具欤?非欤?抑破碎欤?在汝漆桶必自讼曰：此一喝也，那 有如许多妙义玄言，不过当局者润色敷饰，逞快词耳’。讵知此一法门不但净因一口一人道不尽，量不及，纵饶三千界微尘众，一尘一世界，一世界尽净因，合力共口亦道他不尽，量他不得，况曰润色敷饰，逞快口耶?即道得量得，然犹滞此一法门也。而吾宗法门以有言，尽空有，遍尘劫，无一事无一理而非此法此门；以无言，不但无即法门，而无亦无，悉是法门。不快漆桶，汝梦亦不能及也。曰支分不具，曰破碎大乘，谓非趁块，得乎?咄！断人慧命，业堕无间。 </p><p> “不然，睹明星而悟道，因野鸭以知心，释迦百丈支分皆为不具，皆为破碎矣。何也?未念嗡阿吽，未修生圆二次第，未念阿弥陀，未说种子缘生，未讲三观三止、四法界、二空、四谛、十善、三十七助道也，讵不谬哉?亦可笑也。” </p><p> 进云：“然则毕竟一句，究作何判?” </p><p> 先生曰：“时人不识余心乐，将谓偷闲学少年。” </p>
