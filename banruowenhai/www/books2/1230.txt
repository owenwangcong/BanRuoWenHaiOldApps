<p align="center" style="text-align:center"><b><span style="font-size:36.0pt;color:#FF6600">仁王护国经讲义<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a001">序一</a></span></p>
<p align="center" style="text-align:center"><span lang="EN-US"><a href="#a002">序二</a></span></p>
<p align="center" style="text-align:center"><span lang="EN-US"><a href="#a003">序三</a></span></p>
<p align="center" style="text-align:center"><span lang="EN-US"><a href="#a004">序四</a></span></p>
<p align="center" style="text-align:center"><span lang="EN-US"><a href="#a005">释名</a></span></p>
<p align="center" style="text-align:center"><span lang="EN-US"><a href="#a006">辨体</a></span></p>
<p align="center" style="text-align:center"><span lang="EN-US"><a href="#a007">明宗</a></span></p>
<p align="center" style="text-align:center"><span lang="EN-US"><a href="#a008">论用</a></span></p>
<p align="center" style="text-align:center"><span lang="EN-US"><a href="#a009">教相</a></span></p>
<p align="center" style="text-align:center"><span lang="EN-US"><a href="#a010">释译人</a></span></p>
<p align="center" style="text-align:center"><span lang="EN-US"><a href="#a01">序品第一</a></span></p>
<p align="center" style="text-align:center"><span lang="EN-US"><a href="#a02">观空品第二</a></span></p>
<p align="center" style="text-align:center"><span lang="EN-US"><a href="#a03">菩萨教化品第三</a></span></p>
<p align="center" style="text-align:center"><span lang="EN-US"><a href="#a04">二谛品第四</a></span></p>
<p align="center" style="text-align:center"><span lang="EN-US"><a href="#a05">护国品第五</a></span></p>
<p align="center" style="text-align:center"><span lang="EN-US"><a href="#a06">散华品第六</a></span></p>
<p align="center" style="text-align:center"><span lang="EN-US"><a href="#a07">受持品第七</a></span></p>
<p align="center" style="text-align:center"><span lang="EN-US"><a href="#a08">嘱累品第八</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a001"></a><span style="color:#333399">序一<span lang="EN-US"></span></span></p>
<p>圆瑛上人，吾闽产也。幼失怙恃，依季父教养，颖悟绝人。甫成年，即受牒度于石鼓山之涌泉寺；早参三昧，夙擅说经，素以宏化利生为本愿。初主宁波接待寺，倡办宁波佛教孤儿院；次至泉州重兴开元寺，创办开元慈儿院，孤露子弟，薰育者众。旋历内地并南洋群岛，周流说法，于大乘教义多所阐明。近被推为宁波天童、七塔二大丛林，及中国佛教会首席。去年天童寺不戒于火，上人则奔走四方，募化重修，规模闳敞，为四明道场之冠。间亦稍治生产，为发展化育基金。是皆躬行实践，以求达其利济宏愿，固不仅以舌粲莲花见称也。今秋上人莅京说法，持示所讲‘仁王护国般若波罗密经讲义’，其所发挥演绎，皆切于护国爱人，旨趣之宏，足维风化，爰乐而为之序。</p>
<p align="right" style="text-align:right;text-indent:24.0pt;word-break:break-all">民国二十三年十月<span>&nbsp; </span>闽侯林森&nbsp; </p>
<p><a name="a002"></a><span style="color:#333399">序二<span lang="EN-US"></span></span></p>
<p>‘仁王护国般若波罗密经’者，诸‘般若经’之一种。华译凡四次：晋昙摩罗密译为一卷，名‘仁王般若’；后秦鸠摩罗什译为二卷，名‘仁王护国般若波罗密’；梁波罗末陀译为一卷，名‘仁王般若’；唐阿目怯及僧怀感等译为七卷，名‘仁王护国般若波罗密多’。此中惟秦译本有古疏。智者嘉祥圆测三疏，皆极精善。惜乎秦本回文未尽善，而古疏自唐迄今，又阅千年；文字变迁，不易读诵。兹有圆瑛法师，通达教义，复长于文学。今年秋，应余与同人之请，来讲是经于南京毗卢寺。法师以无碍之辩才，阐扬经旨，听者深为得益。而法师又虑远方之士，及后之学者，未预斯会，不克同沾法润。于是以所讲者笔之于书，即命名为‘仁王护国般若波罗密经讲义’。于经中之奥义，及诸一切名相，均以浅显之文字出之。使曩所谓难读之苦，了然尽释。余既感法师之应余请而讲是经，复感其能以浅显之文，解深秘之义。故略叙其颠末，以志景仰之忱。是为序。</p>
<p align="right" style="text-align:right;text-indent:24.0pt;word-break:break-all">中华民国二十三年仲秋<span>&nbsp; </span>南昌梅光羲&nbsp; </p>
<p><a name="a003"></a><span style="color:#333399">序三<span lang="EN-US"></span></span></p>
<p>大地众生，悉具如来智慧，只以妄想执著，而不能证得。是知众生之欲到彼岸，证涅槃者，但离妄想可也。离妄法门，经论所言，无量无数；然其最殊胜者，则莫如‘般若’。六祖云：无住无往亦无来，三世诸佛从中出；诚笃论也。盖般若观照，能见诸法皆空。诸法空，则妄想自无生处，而无生法忍现前矣。观照之法，‘仁王护国般若经’，著有明训：一则曰不观色如，再则曰修无修为修，即全经之扼要语。夫不观色者，不观有也；不观如者，不观空也。凡夫著有，二乘著空，悉皆不观，则不著二边，契乎中道。契乎中道，则言语道断，心行处灭，无以名之，名之曰修无修为修。果能如是，是行亦不受，不行亦不受，非行非不行亦不受，乃至一切法亦不受。持修至此，则圆满菩提，归无所得，到彼岸而证涅槃矣。‘四十二章经’曰：吾法念无念念，行无行行，言无言言，修无修修；亦此旨也。惟‘仁王护国般若波罗密经’言之最详。</p>
<p>圆瑛法师，具大智慧，复发宏法之菩提心。今年秋，莅讲此经于南京毗卢寺，不依文字，不离文字，上合佛旨，下契生机。讲演之余，复编成讲义，以示后之学者。余幸侧法筵，获餐道味，得未曾有。故略叙缘由，藉申赞叹。</p>
<p align="right" style="text-align:right;text-indent:24.0pt;word-break:break-all">中华民国二十三年十月<span>&nbsp; </span>六安&nbsp; 王淮琛 谨撰&nbsp; </p>
<p><a name="a004"></a><span style="color:#333399">序四<span lang="EN-US"></span></span></p>
<p>佛教与政治，名殊义一。政治之目的，在乎护国教民；佛教之大乘，在乎利生救世。如车两轮，阙一不可。非教无以补政治之不及，非政无以使佛教之流行。吾国人民，素仰佛教以超然之地位，应机施化。小而言之，可以使人深信因果，勤修十善。大而言之，可以使人双运智悲，广修六度。其足以辅世导民，移风易俗，岂语言之所能及哉。从来国家社会，乃至家庭，所有盛衰之况，概以人心之善恶为转移。经云：应观法界性，一切唯心造。又云：三界唯心，万法唯识。是心能造业，亦能转业。所以对于挽回劫运，非纠正人心为不可。况当此时世迁变，人欲横流，灾祸频仍，杀机隐伏。世界之斗争，时在酝酿，一触即发。有识者，无不惄然忧之。揆之劫运之起灭久暂，决非科学唯物，可能止遏。惟有上下一心一德，提倡佛学，化导人心，为唯一之方法。或可救人民于水火，化灾厉为祥和。‘仁王护国般若经’者，为护国之指南，实利生之宝藏。苟能信受奉行，可令七难不起，万民安乐。有圆瑛法师，为当代高僧，佛门钜子。愿力广大，智慧洪深，解行双圆，辩才无碍。首都缁素，久慕德音，思沾法雨。（同人等）具书启请，讲演是经；藉求度己度人，福民福国。法师徇大众之请，光临都中毗卢寺，讲演匝月。誓于末法劫中，宏宣佛化。愿人人同登觉路，俾各各彻悟心源。辗转化导，共挽危机。讲余手编‘仁王护国般若波罗密经讲表’，言言指归实际，法法不离心宗。不舍文字，不著文字。谈理既澈，释词复显。欲广法施，利益今后。其护国利生之功德，不可说不可说。浩然亲尝法味，踊跃为序，愿见闻悉发菩提心，受持咸登萨婆若，庶不负此段大事因缘也矣！是为序。</p>
<p align="right" style="text-align:right;text-indent:24.0pt;word-break:break-all">甲戌仲秋<span>&nbsp; </span>弟子大心居士王浩然&nbsp; 敬撰&nbsp; </p>
<p><a name="a005"></a><span style="color:#333399">佛说仁王护国般若波罗密经讲义卷上<span lang="EN-US"></span></span></p>
<p>讲解此经，先提纲要，次释译人，后解全文。提纲之法，贤首宗则用十门分别，天台宗则用五重玄义。圆瑛先学天台宗，后学贤首宗；乃知二宗，各有依据，各有所长，故得并行于世。今依台宗，于经前例作五重玄义：一释名，二辨体，三明宗，四论用，五教相。</p>
<p>此经以人法为名，实相为体，自行因果为宗，权实二智为用，大乘熟酥为教相。</p>
<p><span style="color:#333399">一、释名<span lang="EN-US"></span></span></p>
<p>题中佛是教主，王是世主，皆人也；国是所护，般若是能护，皆法也；故定人法为名。今依次解释：佛字，梵语具足应云佛陀，译为觉者。我国有好略之习惯，故独称佛。佛者：觉也。觉义有三：一自觉，异凡夫之不觉。二觉他，异二乘之独善。三觉满，异菩萨之分证。佛则自觉智满，觉他行满，三觉圆，万德具，方得称佛。说者：佛以八音四辩，金口亲宣，对机而说，佛是能说人，仁王下明所说法，此第一重能所也。</p>
<p>仁为美德之称，王是自在之义。施行仁政，恩惠黎民，统御四方，而得自在，故称仁王。</p>
<p>护者护持，国是国土。由仁王修德行仁，化被万民，国土安稳。则仁王为能护，国土是所护，此第二重能所也。</p>
<p>若以仁王望般若，则般若为能护，而仁王国土，皆所护耳。由王受持般若大法，则法力加被，能令王身安隐，国界太平，此第三重能所也。</p>
<p>若以般若望仁王，则仁王为能护，而般若国土，皆所护耳。由王宏护般若大法，则法力普及，能令人民信仰，国土安宁，此第四重能所也。</p>
<p>国若不护，则国危，总论仁王般若皆能护，国土为所护。护国之法，应以宏法化民，为先务之急，此第五重能所也。</p>
<p>般若是梵语，乃五种不翻中，尊重不翻。如‘大智度论’第七十卷，解般若不可称，般若是实相，甚深极重；智慧二字，尚未足以尽其义，是故不可称。故诸经论中，皆仍存梵语不翻也。</p>
<p>若欲翻之，当翻妙智，或翻净慧，是无漏法故。智慧通于世间法，以世间智慧，虽能发明科学，种种技术，令物质文明，日形进步，而不能挽救人心，创造世界之和平，何况能度众生，出离生死之苦厄也。</p>
<p>‘成实论’释云：真慧名智，即慧是智也。‘净名经’云：知一切众生心念，如应说法，起于智业；不取不舍，入一相门，起于慧业。释云：智是有，慧是空。有智故不住空，有慧故不住有。余云：般若，当翻妙智，或净慧者，亦即此义。妙则空有双离，净则无所住著。离相无住，是真般若。</p>
<p>又般若为五度之先导。由有般若智照，能离愚痴；以无痴故，能行布施，而度悭贪；能持净戒，而度诸恶；能修忍辱，而度嗔恨；能勤精进，而度懈怠；能修禅定，而度散乱。果能以般若之法而化民，则民修六度，国集千祥，而国不求护而自护矣。</p>
<p>波罗密者：梵语波罗，译云彼岸，密名为到。生死是此岸，烦恼是中流，涅槃是彼岸。须以六度为船筏，方能得离此岸而到彼岸也。</p>
<p>又能修般若，真智现前，了知生死即是涅槃，烦恼即是菩提，凡夫即是诸佛。自可不离此岸，诞登彼岸矣。</p>
<p>以上十一字，是别题，别在当部，而与他部所不同故。经字一字，是通题，通于诸部，所有经藏皆名经故。梵语修多罗，此翻契经；契者，合也，上合诸佛所说之理，下合众生应度之机，故名契经。</p>
<p>又翻法本，法者：理法之与教法也。理不自彰，藉教以显，则教法为本；教不自起，由理而生，则理法为本。教理二法，互相为本，故名法本。</p>
<p>又具常法二义：常者，三世圣人，不能易其说。法者，十界众生，悉当依其轨。即天下后世，所共由之道也。更有多解，恐繁不录。</p>
<p>问：此经于八部般若，何部所摄？答：八部者——大品、小品、放光、光赞、道行、文殊、金刚、天王，是为八；此属天王部摄。</p>
<p>此经共有四译：一、晋朝永嘉年，月支三藏，昙摩罗察（译法护）译出二卷；名‘仁王般若’。二、姚秦弘始三年，鸠摩罗什于长安逍遥园别馆译出二卷，名‘佛说仁王护国般若波罗密’。三、梁时大同年间，真谛三藏于豫章实因寺译出一卷，名‘仁王般若’。四、唐代宗时，三藏沙门大广智不空法师奉诏译，令集京城义学大德良贲等，翰林学士常衮等，于大明宫南桃园详译二卷，名‘护国般若波罗密多’。四经前后，海内多宏秦本。一释名竟。</p>
<p><a name="a006"></a><span style="color:#333399">二、辨体<span lang="EN-US"></span></span></p>
<p>既有其名，须辨其体。有云文以义为体，或云以无相为体，此皆常途之谈。又有以五忍十地为体，依本经文云：五忍是菩萨法，具列五忍竟。结云：名为诸佛菩萨，修般若波罗密。故知因修般若，得证五忍，一切佛菩萨，无不由五忍而成圣，故以五忍十地为体，此说亦非极成，当以实相为体。即三种般若，亦是以实相般若，为文字、观照二般若体。‘普贤观’云：大乘因者，诸法实相；大乘果者，亦诸法实相。依此实相因，而得实相果。故知此经，以实相为体。</p>
<p>实相者：即诸法真实之相，简言之即众生真实妙心。此心为诸法所依之体，诸法皆依此心而得建立。实相有二义：一、无相之实相，离一切虚妄差别之染相故。二、无不相之实相，以有自体，具足恒沙称性功德之相故。此经亦从妙心中流出教法，故以实相为体。二辨体竟。</p>
<p><a name="a007"></a><span style="color:#333399">三、明宗<span lang="EN-US"></span></span></p>
<p>宗者纲宗，即一经之大纲：又云宗要，即一经之要旨。解经，须于释名辨体之后，提其纲，而挈其要。此经以佛自行因果为宗，令诸闻者，欣乐增修。以般若真智，离一切相，而不坏一切相。从因克果，不失因果。</p>
<p>问：宗与体何别？答：宗致因果，体则非因非果，能为因果所依。故以实相之理为体，修因得果为宗也。三明宗竟。</p>
<p><a name="a008"></a><span style="color:#333399">四、论用<span lang="EN-US"></span></span></p>
<p>用者力用，如悉达太子，弯祖王弓满为力；射穿七鼓，贯地出泉为用。此经以内外二护为用。内护者，下文云：为诸菩萨，说护佛果因缘，护十地行因缘；外护者，下文云：吾今为汝，说护国土因缘，令国土获安，七难不起，灾害不生，万民安乐，名外护也。四论用竟。</p>
<p><a name="a009"></a><span style="color:#333399">五、教相<span lang="EN-US"></span></span></p>
<p>教者：我佛利生之言；相者：分别异同之致。欲宏教法，须识顿渐偏圆，若不明了，何以对机成益乎？我释迦牟尼文佛，十九出家，三十成道。说法四十九年，略分五时：初说华严大教，如牛出乳，因大法不契小机，遂乃隐大施小；次说阿含小教，如从乳出酪，既令得成小益，乃欲引小入大；三说大乘方等教，如转酪成生酥，弹偏斥小，叹大褒圆。观见诸子，既已成就大志，四说摩诃般若，如转生酥为熟酥；盛谈真空，实相妙理。观时机既至，五说法华，开权显实，会三归一，如转熟酥而成无上醍醐；等与诸子，授记作佛。五时前后，不无顿渐偏圆之相，今宜判定：</p>
<p>此经属般若部，当在般若时，是大乘熟酥为教相。经中说护佛果，及护十地行，与王所问摩诃衍云何照等文，知非小乘明矣。</p>
<p>问：经中有八偈，乃谈无常苦空等事，讵非小乘法耶？答：此乃举往昔百法师，依小乘，说世间不坚固之相，以劝普明王舍国；属助道，非正说；不得以此疑非大乘也。此约五重玄义，先提纲要竟。</p>
<p><a name="a010"></a><span style="color:#333399">次释译人<span lang="EN-US"></span></span></p>
<p><b><span style="color:teal">姚秦三藏法师鸠摩罗什译<span lang="EN-US"></span></span></b></p>
<p>姚秦者，纪时也。系姚兴嗣位，迎师入关。三藏法师者，以通达经律论三藏之法，可以为人之师。鸠摩罗什，具云鸠摩罗耆婆什，此翻童寿，以童年而有耆德故。译者，翻梵语而成华言。此师为七佛以来，译经法师，所翻之经，深得佛意，故受持转盛。次释译人竟。后解全文。</p>
<p><a name="a01"></a><span style="color:#333399">序品第一<span lang="EN-US"></span></span></p>
<p>吾国诸师解经，或有分文，或不分者。如‘大论’释‘大品般若’，则不分科段。天亲释‘涅槃’，则有分文。道安别置序、正、流通三分。今解依顺佛意，大分分三。此经全文八品，序当其初，故称第一，乃经中发起之由序为序分。“观空品”下六品文，显示经中正义，即正宗分。末“嘱累品”，嘱累弘扬，为流通分。若按经文，“受持品”末，佛告月光以下，即是流通分。流通今后利益无尽故。</p>
<p>“序品”中，有通序别序。通序者：通于诸部故，亦名证信序，以信闻时主处众，六种成就，证明是法可信，故云证信。又云经后序，佛临涅槃时，阿难问佛，一切经首，当安何语？佛敕阿难云：我灭后结集法藏时，当安如是我闻等。别序者：别在本经故，亦名发起序，从尔时十号三明下，如来放光现瑞，发起此经。又云经前序，乃如来说经以前之由序也。</p>
<p><b><span style="color:teal">如是我闻：一时，佛住王舍城耆阇崛山中。<span lang="EN-US"></span></span></b></p>
<p>先明六种证信序，亦云六成就。如是者，信成就。阿难结集经时，高升法座，忽感相好同佛，众起三疑：一疑佛重起，二疑他方佛来，三疑阿难成佛。因闻阿难唱言，如是我闻，三疑顿息，疑断则信生。又阿难白众言，如我所闻，当如是说，故令生信。</p>
<p>我闻者：闻成就。法若无闻，安能结集流通？阿难多闻第一，于佛所说法，悉能记忆受持。佛法大海水，流入阿难心。而曰我闻者，显法有所宗也。</p>
<p>一时者：时成就。法不孤起，必有时节因缘。时节若至，其理自彰。即师资道合，说听始终之时也。</p>
<p>佛者：主成就。虽有良时，若无法主，安成教益？此佛即本师释迦牟尼佛，应机示现，八相成道，于菩提树下，成等正觉，自觉觉他，说法利生之主也。</p>
<p>住王舍城耆阇崛山中者：处成就。若无胜处，安成法会？住约有八，按佛三身而分。应身四住：一、寿命住，谓五分法身；二、依止住，谓王舍城等；三、境界住，谓大千世界；四、威仪住，谓行立坐卧。报身三住：一者、天住，住于六欲天；二者、梵住，住于四禅天；三者、圣住，住三解脱门；法身一住：住第一义谛。今佛说此般若实相妙法，约理则后二住，约事则复多谈。</p>
<p>王舍城，乃摩竭提国之都城。摩竭提，译云天罗，系王名，即班足王之父，以王名国故。时王游猎，值牸狮子，与王交通，得孕生子，来殿上子于王，王审知是子，即作告令，言我无子，天赐我子，养育成人，足下班驳，时人号为班足。后绍王位，喜多食肉，一时遽阙，司理王膳之人，窃取城西新死小儿，烹而进之，王美其味，敕常准此。厨人自后，日于僻处，盗杀小儿，以供王膳，流毒天下，举国咸怨，千小国王，起兵伐之，摈在五山。罗刹翼辅，而为鬼王，因与山神，誓杀千王之头设供，冀满所愿，即以神力，捉得诸王，唯普明王后方捕至，欲行屠杀，以祭山神。时普明王，悲啼泣恨，而作是言：‘生来实语，而今乖信。’班足问言：‘汝求何信？’普明答曰：‘许行大施。’班足语言：‘放汝行施，事毕就我。’普明欢喜，远归本国，作大施会，委政太子，心安形悦，匍匐就终。班足问云：‘死门难向，汝既得去，何更自来？’普明答言：‘我持实语戒，不能畏死而毁戒。律云：宁有戒死，不无戒生。’更与班足广说慈悲，而斥杀害；仍示一切悉是无常。班足闻信，得空平等三昧住于初地。普集千王，不忍杀害，各取一渧血，三条发，以赛山神，而酬其愿。悉放千王归国。千王同愿，共止山中修道。于是筑城立舍，郁为大国，迭更知政。千王住故，故城以王舍名。城中人民，七次建舍，七次被烧，唯王舍皆免。于是命言，百姓家亦称王舍，应免火难，后果不烧。</p>
<p>又云此城，四天王共造，故称王舍。摩竭提国，又名摩伽陀国，译云持甘露处。凡有十二城，一区只尼大城，二富楼那跋檀大城，三阿监车多罗大城，四弗迦罗婆大城，五王舍大城，六舍婆提大城，七婆罗捺大城，八迦毗罗婆城，九瞻婆城，十婆翅多城，十一佝睒弥城，十二鸠楼城。</p>
<p>佛多住王舍城说法。此城有六精舍：一、竹园精舍，在平地，迦兰陀长者之所造，去城西北三十里；二、少力独上山精舍；三、七叶穴山精舍；四、四天王穴山精舍；五、蛇穴精舍；六、只阇崛山精舍。只阇此翻鹫，崛此翻头，此山形似鹫头，故以名焉。或云灵鹫山，以多圣人所居，故称为灵。</p>
<p>王舍城中有五山：鹫头山居中央，东方象头，南方马头，西方羊头，北方狮子头。佛居中央位，恒依中道说法，故多居鹫头山。又此山超胜余山，今说‘般若’殊胜法门，故依胜处。</p>
<p><b><span style="color:teal">与大比丘众八百万亿。学无学，皆阿罗汉。有为功德，无为功德，无学十智、有学八智、有学六智。三根、十六心行，法假虚实观，受假虚实观，名假虚实观，三空观门，四谛十二缘，无量功德皆成就。<span lang="EN-US"></span></span></b></p>
<p>与大比丘众下，是众成就。若无听众，教何所施？诸佛说教，必有四众：</p>
<p>一、影响众：或古佛乘愿再来，如文殊观音等。或他方菩萨，影响法会，助扬佛化，如妙音势至等。</p>
<p>二、当机众：机，即听众根机，与教可以相当。如大根闻大法，而起信解修证，是谓当机。</p>
<p>三、发起众：以同在法会，腾疑致问，请转法轮，发起大教，饶益众生，故名发起。</p>
<p>四、结缘众：虽然在座同闻，而不能解义起修。但结法缘，以种远因，故名结缘。般若会上，四众必具。今文所列听众，分此土众、他方众、化众，共成十二。下文云：十二大众皆来集会。</p>
<p>与大比丘众者：标名也。先列此土众。众有小大圣凡，阅之自知。与者，共也。比丘，出家学道之通称，名含三义故不翻。一乞士：外乞食以养色身，内乞法而资慧命；二怖魔：登坛求受具足戒，竟令天魔生恐怖；三破恶：精进修行持净戒，能破身口七支恶。比丘而云大者，拣非小器，皆道高德重之流，能为天王大人之所敬奉，如陈如为梵王所师，迦叶为帝释所师是也。</p>
<p>众者：梵语僧伽，此云和合众。有理和、事和。理和：则同证择灭无为；事和有六：身和同住，口和无诤，意和同悦，戒和同修，见和同解，利和同均；是名六和僧。</p>
<p>八百万亿者：列数也。学无学，皆阿罗汉者：显位也。学，是前三果有学人；无学，是第四果，已证无学位。阿罗汉亦含三义：一应供，应受三界人天供养；二杀贼，杀尽九十八使烦恼之贼；三无生，子缚已断，更不受生。</p>
<p>问：既言有学无学，云何皆言阿罗汉？智者大师，依‘成论’二释云：罗汉二种，一住，二行。当知行者，是有学人；住者，是无学人。故经云：五戒行者，皆行阿罗汉，即是学人。皆言阿罗汉者，举胜以显也。</p>
<p>有为功德，无为功德以下，叹德也。有为，举智德有修故；无为，约断德已证故。若就境论，道谛是有为，灭谛是无为。施物名功，归已曰德，故曰功德。</p>
<p>无学十智者：指第四果。证无学位，方具十智。一、法智：于欲界系，约四谛辨四种无漏智；二、比智：于上二界道中，四谛辨四种无漏智，不过法比之殊也；三、他心智：知欲色二界系，现心心数法，及无漏心心数法少分；四、世智：知诸世间有漏智慧也，亦名等智，凡圣同有故；五、苦智：观五阴，无常苦空无我；六、集智：有漏法因，因集生缘，观时无漏智；七、灭智：尽灭妙离，观时无漏智；八道智：道正迹乘，观时无漏智；九、尽智：‘智论’云：我见苦已断，集已尽，证已修，道已等；十、无生智：见苦已，不复更见等。诸经或云十一智，智度为如实智，知一切法总相别相，如实正知，无有挂碍，是为如实。此独在佛心中有，二乘无分，故但云十智也。</p>
<p>有学八智者：指第三果，阿那含人。此修道位中，但有八智，无有尽智，及无生智，此二在无学得故。</p>
<p>有学六智者：指初二果人。须陀洹，斯陀含，但有四谛，及法比二智，更除他心智及等智。</p>
<p>三根者：依大品经论，一、未知欲知根：在见道中，和合九无漏根，而作其体。九无漏根，谓信等五根，及喜、乐、舍、意等是也；二、知根：在修道中，增进九根，作知根体；三、知已根：在无学道，增进九根，作知已根体。</p>
<p>十六心行者：依修行次第，此与三根，俱应在十智前说，今经乃先说果，而后明因也。心行者，智者大师云：从心之所行，故名心行，非心即行也。行以往趣为义，修此十六观法，能趣四谛之理，故名行也。苦下四行：一无常观，二苦观，三空观，四无我观；集下四行：一因，二集，三缘，四生；灭下四行：一尽，二灭，三妙，四离；道下四行：一道，二正，三迹，四乘。又有云八忍八智，合为十六心行。</p>
<p>法假虚实观，受假虚实观，名假虚实观者：此叹三假观门。假者，自实无体，藉他方有故。法假，即五阴等法不实，为法假。受假，即五阴成，众生领受六尘，为受假。法受二皆假名，为名假。</p>
<p>言虚实者：一虚二实，相形立称。阴法是虚，众生谓实，当起慧照观察，如‘智度论’云：诸法非实，凡夫虚假，忆想分别，妄谓有人。如狗临井，自吠其影；水中无狗，但有相影，而生恶心，投井而死。众生亦尔：四大和合，名之为身，因缘生义，动作语言。凡夫于中，妄执我相，此法假也；生爱憎，起苦乐，此受假也；一切法，但从名字和合，如头足腹背和合，名之为身，此名假也。</p>
<p>三空观门者：谓空、无相、无作。言空门者，观诸法无我我所，从缘和合而有，无有作者受者，是名空门。</p>
<p>无相门者，观身虽空，而有相在。人著此相，心无智慧，当观凡所有相，皆是虚妄，是名无相门。无作门者，亦云无愿。既知无相，于二十五有，不作愿求，是名无作门。此三能到涅槃，得三解脱，亦名三解脱门。</p>
<p>四谛者：苦、集、灭、道，界内外两重因果，审实不虚，故名为谛。有有作、无作二种分别。小乘之人，智照未穷，智称有量，境不极妙，故称有作。大乘之人，以无心之真智，照无相之虚宗，境穷智极，名为无作。</p>
<p>十二缘者：即十二因缘法。自无明起，至老死止，因果相续，循环不断。过去二支因，无明及行；现在五支果，识、名色、六入、触、受；现在三支因，爱、取、有；未来二支果，生、老死。</p>
<p>颂云：无明爱取三烦恼，行有二支为业道，从识至受并生死，如是七事为苦道。合之不出惑业苦三，连环钩锁。依惑造业，依业受苦，于苦果中，再起惑造业，所以生死，相续长劫，此是流转门。更有还灭门：无明灭，则行灭；行灭，则识灭；乃至老死灭。缘觉人，因闻还灭门，于是志断无明，而证无生。无量功德皆成就者：总结具德之多。上列声闻众竟。</p>
<p><b><span style="color:teal">复有八百万亿大仙缘觉，非断非常，四谛，十二缘，皆成就。<span lang="EN-US"></span></span></b></p>
<p>此列缘觉众。八百万亿者，举数也。大仙缘觉者，标位。有三差别：一者、独觉：出无佛世，无师自悟。昔有国王，将诸彩女，入园游观，见树林花果，美妙可爱；王食毕少卧，诸彩女竞共采摘，毁坏林景。王时觉已，即悟一切诸法无常。以物况人，即成大辟支佛，亦称大仙缘觉。</p>
<p>二者、缘觉：秉佛所说十二因缘教，逆顺观察断见思惑，更侵习气，果证无生，名缘觉辟支佛。</p>
<p>三者、须陀洹人：藉前解脱分善根，人间天上，各七返受生，不受第八生，自然成道，为小辟支佛。</p>
<p>非断非常者：叹德也。观三世因果相续，故非断；因缘毕竟无性，故非常。四谛十二缘，解见前。皆成就者，总结也。列缘觉众竟。</p>
<p><b><span style="color:teal">复有九百万亿菩萨摩诃萨，皆阿罗汉。实智功德，方便智功德，行独大乘，四眼五通，三达十力，四无量心，四辩，四摄，金刚灭定，一切功德皆成就。<span lang="EN-US"></span></span></b></p>
<p>此列菩萨众。九百万亿者：举数也。菩萨摩诃萨：标名也。应云摩诃菩提萨埵，翻为大道心众生，有大根机，具大智慧，能发无上菩提心。梵语菩提，此翻为道，能修广大慈悲行，誓愿度脱一切有情。又菩提萨埵，翻为觉有情，乃上求佛觉，下度有情之士，亦称大士。</p>
<p>今依台宗，菩萨，有四教之不同：若以生灭心，修六度行，经历三大阿僧祇劫，难行能行，难舍能舍，难忍能忍，勤修福慧者，此藏教菩萨也。</p>
<p>若以无生心，断见思惑，故留余习，扶愿受生，往还三界，度脱有情。十地行圆，当知如佛，此通教菩萨也。</p>
<p>若以无量心，而修无量行。净佛国土，成就众生，大慈平等，大悲无限。华台摩顶，成功德身，此别教菩萨也。</p>
<p>若以无作心，观烦恼即是菩提，生死即是涅槃，无二无别。上无佛道可成，下无众生可度，此圆教菩萨也。</p>
<p>皆阿罗汉者：显位也。阿罗汉，名通大小，佛亦称阿罗汉。‘本行经’云：世间有六罗汉，五是陈如等五人，一即是佛。‘大品’云：阿罗汉，若智若断，即是菩萨无生法忍。‘大集’亦云：大法菩萨，名阿罗汉。故云皆阿罗汉也。</p>
<p>实智功德，方便智功德者：叹德也。方便智，即权智。菩萨具权实二智，故能真俗等观，圆融无碍。实智照理，理无不彻；权智照事，事无不穷。有实智，故不住生死；有权智，故不住涅槃。上显位，虽云罗汉，此叹德，即异二乘，故当别列。行独大乘者：以不乐二乘，惟依最上乘，发菩提心，修习大乘行，故曰行独大乘。</p>
<p>四眼者：以菩萨尚居因位，未得佛眼，故只具四。五通者：因无明未尽，于六通中，除漏尽通。三达，即三明：过去、宿命明；现在，天眼明；未来，漏尽明。</p>
<p>十力者，智论云：菩萨十力，一发心坚固力，二大慈力，三大悲力，四精进力，五禅定力，六智慧力，七身不厌生死力，八无生法忍力，九解脱力，十无碍力。</p>
<p>四无量心者：一慈，能与一切乐；二悲，能拔一切苦；三喜，能随喜一切功德；四舍，能舍离一切烦恼。</p>
<p>四辩者：四无碍辩才也。一、法无碍辩：了知诸法，名相差别故；二、辞无碍辩：解一切众生，殊方异类言音故；三、乐说无碍辩：随众生乐闻何法，一一能说故；四、义无碍辩：了知一切诸法之义，如地大，以质碍为义等。又解第一义谛，故得义无碍辩也。</p>
<p>四摄者：一布施：结众生缘，引令入信故；二爱语：好言劝勉，令起修行故；三利行：凡有所作，令得利益故；四同事：与之同事，亲近易度故。</p>
<p>金刚灭定者，三藏师云：通十地皆名金刚，以观智之力坚强，能破无明之惑，喻如金刚。又即金刚三昧，即首楞严三昧。一切功德皆成就者，总结也。上列三乘圣众竟，下列六凡听众。</p>
<p><b><span style="color:teal">复有千万亿五戒贤者，皆行阿罗汉，十地回向，五分法身，具足无量功德皆成就。<span lang="EN-US"></span></span></b></p>
<p>此列五戒贤者众，首句列数，二句标名，五戒是所持法，贤者为能持人。戒能止恶生善，杀盗淫三戒，防身业；妄语戒，防口业；酒戒，通防身口意三业。若能持之，则诸恶自止。而仁、义、礼、智、信，诸善生焉。不杀仁也，不盗义也，不邪淫礼也，不妄语信也，不饮酒智也。</p>
<p>贤者：即清信士，能清心寡欲，信乐佛法，所以称贤，耶优婆塞。翻为近事男，受持五戒，堪以亲近承事三宝故。提谓波利等问佛：何不为我说四戒六戒？佛答：五者，天下之大数也。在天为五星，在地为五岳，在人为五脏，在阴阳为五行，乃至在法为五戒。</p>
<p>皆行阿罗汉，十地回向者：叹德也。以迹同凡夫，本皆罗汉。十地者，始从欢喜地，终至法云地。迥向亦十，始从救护一切众生，离众生相回向，乃至第十，法界无量回向。回向有二——一、回向众生：所修功德，施与一切众生；二、回向佛果：所作功德，回向萨婆若，皆内秘大心之行，外现清信之身。</p>
<p>五分法身者：戒身、定身、慧身、解脱身、解脱知见身。凡夫惑业所感，以五阴为身；圣贤清静无为，以五分法身为体。无量功德皆成就：总结也。</p>
<p><b><span style="color:teal">复有十千五戒清信女，皆行阿罗汉。十地皆成就，始生功德，住生功德，终生功德，三十生功德皆成就。<span lang="EN-US"></span></span></b></p>
<p>此列清信女众。首二句举数标名，三句下叹德。清信女：梵语优婆夷，即近事女也。皆行阿罗汉十地，同上释。始生功德下，约十地，各有入住出三心。经云：善入出住百千三昧是也。始生：如十回向入地心。住生：即住初地心。终生：即出初地心。若入二地，即为二地始生功德。地地三生，合为三十生，功德皆成就也。</p>
<p><b><span style="color:teal">复有十亿七贤居士，德行具足，二十二品，十一切入，八除入，八解脱，三慧，十六谛，四谛，四三二一品观，得九十忍，一切功德皆成就。<span lang="EN-US"></span></span></b></p>
<p>此列七贤众，首二句举数标名。十亿者：照本国数百万也。七贤有二解——一、依小乘：五停心观、别相念处、总相念处、并暖地、顶地、忍地、世第一地，共为七；此等调心顺道，故名为贤。</p>
<p>二、依大乘：一初发心人，二名有相行人，三名无相行人，四名方便行，五名习种性，六名性种性，七名道种性。此七在地前，调心顺道，名为七贤。</p>
<p>居士者，居家学道之士，又清净自居之士。有有位有德者，如苏东坡、白居易之类；有有德无位者，如庞居士、傅大士之辈。</p>
<p>德行具足下叹德。先叹所具道品，此人在见道之前，惟具四念处，四正勤，四如意足，五根、五力，故只二十二品。</p>
<p>十一切入：亦名十遍处，入者，处也。青黄赤白，地水风火，空处，识处，是为十也。能广能胜，境名遍处。</p>
<p>八除入，亦名八胜处——一、内有色相，外观色少：初修此观；若观多色，恐难摄持，故观少色，若好若丑，不起贪嗔。二、内有色相，外观色多：由观道增进，虽观多亦无妨碍；若好若丑，不起贪嗔。三、内无色相，外观色少：若好若丑，不起贪嗔。四、内无色相，外观色多：若好若丑，不起贪嗔。五青、六黄、七赤、八白，内无色，外观青等四色照耀，胜于八背舍中青等四色，不起法爱，故名为胜。八解脱者：解脱以背舍为义，又名八背舍。一、内有色相，外观色：先观自身不净，以欲界贪欲难断，复观他色不净。二、内无色相，外观色：已灭内身色相，又为欲界贪欲难断，复观外色不净。此二背舍色贪心。三、观净色光明：背舍外色不净观，乐渐增长，遍身怡悦。四、空处：舍色观空，与空相应。五、识处：舍空缘识，与识相应。六、无所有处：舍识，而缘无所有，与无所有处相应。七、非想非非想：识想将尽未尽，非有想，非无想，如灯将残，半明半灭。八、灭受想：受想即能缘之心，行人厌患此心散乱，入定灭尽。定力充足，受想灭而不行，亦云灭尽定。此属无漏，而得解脱。</p>
<p>入此定能经多劫，色身不坏。迦叶尊者，受佛嘱，传衣弥勒，现在鸡足山等弥勒下生，即是入此定。三慧者：闻思修三慧也。十六谛、四谛者：依四谛，各四观，合为十六谛。如前解。</p>
<p>四三二一品观，得九十忍者：四即四善根，暖顶忍世第一也。三即除暖位，二除暖顶，一除前三，合成十忍。约三界九地，成九十忍也。一切功德皆成就：总结也。</p>
<p><b><span style="color:teal">复有万万亿九梵、三净、三光、三梵，五喜乐天，天定，功德定，味，常乐神通，十八生处，功德皆成就。<span lang="EN-US"></span></span></b></p>
<p>此列梵众。首句举数，以亿积至万万也。九梵即第四禅本天：福爱、福生、广果、无想，共四天，加寄居其中：无烦、无热、善现、善见、色究竟，五不还天，合成九梵。三净：（第三禅）少净、无量净、遍净。三光：（第二禅）少光、无量光、光音。三梵：（初禅）梵众、梵辅、大梵。亦合九梵，二九有十八梵天。</p>
<p>五喜乐天者：即谓觉、观、喜、乐、一心，五支禅境。有谓别指五净居天，受喜乐故。</p>
<p>天定功德定味下，叹德。天定者：报得定，一生禅天，自得其定。功德定者：修得定，即所修而得之净定。味者：味著。以一字为句。即是味著禅定也。</p>
<p>常乐神通者：色界天中，有报得、修得，二种神通。常乐者：属修得，拣非报得也。十八生处：即十八梵天。功德皆成就者：总结也。</p>
<p><b><span style="color:teal">复有亿亿六欲诸大天。十善果报，神通功德，皆成就。<span lang="EN-US"></span></span></b></p>
<p>此列欲界天众：初二句举数列名。六欲即欲界六天：一、四天天王，东持国，南增长，西广目，北多闻。二、忉利天，此云三十三，天主居中，四方各八天，合成三十三天。三、夜摩天，此云时分。四、兜率天，此云知足；有内院外院。内院，是补处菩萨所居。五、化乐天，自化五尘欲境受乐。六、他化自在天，所有乐境，他所化作，自在受乐。六天之内，有男有女，皆未离欲，故名欲界。</p>
<p>古德颂云：四王忉利欲交抱，夜摩执手兜率笑，化乐熟视他暂视，是则名为六天欲。生天渐高，欲心渐轻。至第六天，若修离欲定，即能出离欲界，上生色界禅天。禅天之中，无有女人，亦非胞胎受生，乃自然化生。</p>
<p>十善果报神通者：叹德也。十善，为生天因。世人于身口意三业，不作十恶行，即成十善。身不杀、不盗、不淫，居家之人不邪淫，口不妄言，不绮语、不恶口、不两舌。意不贪、不嗔、不痴。十善满足，身后生天，得六天中依正果报，受种种乐。亦有报得有漏五通，于六通中，惟除漏尽通；此通是出离三界圣人所得之无漏神通。未句总结。</p>
<p><b><span style="color:teal">复有十六大国王。各各有一万、二万、乃至十万眷属。五戒、十善、三归功德、清信行具足。<span lang="EN-US"></span></span></b></p>
<p>此列人王众；初举国数，次明眷属。五戒下叹德。五戒十善，解见在前。三归功德者：佛未出世，世间无有真正三宝，以诸天邪师为佛宝；四围陀典为法宝；诸外道众为僧宝。如出世，如杲日丽天，群昏烁破。</p>
<p>归依佛：树王得道，福慧两足。归依法：大小两乘，离欲清净。归依僧：道高德重，人天师范。清信行具足者：即四信行，信佛法僧三宝及戒，随分具足也。</p>
<p><b><span style="color:teal">复有五道，一切众生。<span lang="EN-US"></span></span></b></p>
<p>此列五道众。三界六道，今言五者，以阿修罗有胎卵湿化四生。化生修罗天趣摄，胎生修罗人趣摄，卵生修罗鬼趣摄，湿生修罗畜趣摄，故不别列。问：五道中有三途，何故诸天有不闻法者，而三途反有受道者？答：‘大涅槃经’云：于戒缓者，不名为缓；于乘缓者，乃名为缓。自有乘急而戒缓，戒急而乘缓，乘戒俱急，乘戒俱缓，四种之别。诸天以过去持戒修定，故生天；不修慧，故不得闻法。三途以过去破戒，故致堕落；由修慧故，声光所招，故得受道。俱急俱缓可知。</p>
<p><b><span style="color:teal">复有他方，不可量众。<span lang="EN-US"></span></span></b></p>
<p>此列他方众。文显可知。</p>
<p><b><span style="color:teal">复有变十方净土，现百亿高座，化百亿须弥宝华，各各座前华上。复有无量化佛，无量菩萨，比丘，八部大众，各各坐宝莲华。华上普有无量国土，一一国土，佛及大众，如今无异。一一国土中，一一佛及大众，各各说‘般若波罗密’。<span lang="EN-US"></span></span></b></p>
<p>此列变化众。初不思议，能变净土，此非常寂光净土，乃现华台实报净相也。现百亿座华，且明应身大千之化相也。</p>
<p>二不思议力，能现诸佛、菩萨、比丘、八部︹八部即：天、龙、夜叉（此云轻捷）、乾闼婆（此云寻香天帝乐神）、阿修罗（此云非天无天德故）、迦楼罗（此云金翅鸟）、紧那罗（此云疑神头有一角，天帝歌神其音最美）、摩呼罗迦（此云蟒神）并及大众︺。各各坐宝莲华，华上皆有无量国土。佛及大众，如今无异。</p>
<p>三不思议力，能说般若。从一一国土中，一一佛及大众，圣凡一致，各说般若，以为此经发起之端。</p>
<p><b><span style="color:teal">他方大众，及化众，此三界中众，十二大众，皆来集会。坐九级莲华座。其会方广九百五十里。大众佥然而坐。<span lang="EN-US"></span></span></b></p>
<p>此结听众。他方大众，结前第十一他方众。及化众，结第十二变化众。三界中众，结前十种此土众。九级莲华，九层华座也。广九百五十里者：如维摩丈室，广狭无碍。大众佥然而坐，佥者皆也，同也，即同坐一处，同聆妙法也。以上通序，六种证信竟。</p>
<p><b><span style="color:teal">尔时，十号、三明、大灭谛、金刚智，释迦牟尼佛，初年月八日，方坐十地，入大寂室，三昧思缘。<span lang="EN-US"></span></span></b></p>
<p>此下别序，一经发起因缘。文有五段：一如来入定，二光华地动，三大众疑问，四音乐集众，五如来出定。今初。尔时者：当尔六种成就之时。十号乃赞佛具足十号，名称普闻，众生归信。一如来、二应供、三正遍知、四明行足、五善逝、六世间解、七无上士、八调御丈夫、九天人师、十佛。</p>
<p>三明者：宿命明、天眼明、漏尽明。能知过去无量劫因缘，能见恒沙界外雨滴头数，能尽一切结习无明。</p>
<p>大灭谛金刚智者：大灭谛，即大寂灭海，无余涅槃，此赞佛断德。金刚，非因中断惑之金刚观智，乃果地证理之一切种智。坚固不坏，喻如金刚，此赞佛智德。者字：即赞佛是智断二德究竟之人。</p>
<p>释迦，此云能仁，叹佛利他悲德。牟尼，此云寂默，叹佛自利智德。佛是通号，释迦牟尼是别号。以无量劫来，智悲并用，上求下化，故得是号。有二因缘：一、过去劫中，有佛出世，号释迦牟尼。观广炽陶师，机缘已熟，特往化度。于傍晚时，率四大弟子，同至陶师窑所。广炽见佛相好庄严，生大欢喜。问佛何往？佛云：来借一宿。广炽以草敷座，延佛及僧入窑，礼拜瞻仰，心中发愿：愿我将来成佛，名字相貌，皆同今佛；四大弟子，名相亦然。佛为说法，发心修行，从因至果，果孚因愿，故得是号。</p>
<p>二、第二阿僧祇劫，燃灯佛出现于世。有善慧童子，买花供佛，布发掩泥，为佛行过。佛与授记：‘汝于来世，当得作佛，号释迦牟尼。’今果如所记。</p>
<p>初年月八日：此明时节。据吉藏法师疏云：成道三十六年，正月八日说此经，佛成道七年，方说余般若。按诸传记，已二十九年，加前七年，应在成道后三十六年，生年六十六，说此‘仁王护国般若经’。</p>
<p>方坐十地者：即正住十地也。非菩萨所历十地，乃如来所住十地。一、甚深难知，广明智德地。二、清净身，不可思议地。三、海藏地。四、神通智德地。五、明德地。六、无垢焰光开相地。七、广胜法界藏明界地。八、无碍智慧地。九、无边亿庄严回向，能照明地。十、毗卢那智藏地。此出‘同性经’。</p>
<p>入大寂室，三昧思缘者：大寂室，即大寂灭定，梵语三昧，此云正定。思缘，乃思察众生机缘。诸佛说法常仪，先须入定。如说法华，先入无量义处三昧等。此正入定观机，方授法药。</p>
<p>又如来那伽常在定，无有不定时。寂而常用，用而常寂，岂有入起定耶！然为众生作前，如来欲说般若，尚须入定思缘，况余人耶！思缘又作一解，思无相义，缘法性理，佛欲称实而谈。此乃发起之第一因缘。</p>
<p><b><span style="color:teal">放大光明，照三界中。复于顶上，出千宝莲华，上至非想非非想天；光亦复尔。乃至他方恒河沙诸佛国土。时无色界，雨无量变大香华，香如车轮，花如须弥山王，如云而下。十八梵天王，雨百变异色华。六欲诸天，雨无量色华。其佛座前，自然生九百万亿劫华，上至非想非非想天。是时世界，其地六种震动。<span lang="EN-US"></span></span></b></p>
<p>此光华动地，乃发起之第二因缘。光明而云大者，非日月灯之所能及，故能遍照十方三界中也。放光是现希有事，令众生信得益；亦表以智慧明，破烦恼暗也。光有二种：一、神通光：以有缘诸子，散在各方，今欲召集，令闻般若，故放神通光。二、智慧光：以静极光通，寂照含虚，分别法相，称机而说，故放智慧光。</p>
<p>复于顶上，出生千宝莲华，上至非想非非想，其光亦尔，此现华相瑞。以众生根性不一，或损光而发机，或见华而得益，故现华也。不现余华，独现莲华者，以其方华即果，表因果同时也。</p>
<p>千宝莲华：即千叶宝莲华。华表因行，莲而曰宝者，具有三义：一坚固义，二贵重义，三离垢义。表般若妙行，坚固不退，贵重无比，离垢绝相。又华从顶生，表最胜顶法。</p>
<p>上至非想非非想天者：穷三界顶，其行可以度脱三界有情也。此天，人定时，以非有想；生灭识心，伏而未断，实非非想。如灯将残，忽明忽暗。光亦复尔者：所放之光，不独横遍十方，亦复竖穷三界也。</p>
<p>乃至恒沙诸佛国土者：谓从一界，乃至如恒河沙数诸佛国土。三界诸天，各各雨华，雨字去声，落也。无色界天，雨无量变大香华：变而曰无量，指香华气味色相，转变无尽。香如车轮，华如须弥：即形容大相。如云而下：是譬喻其多。</p>
<p>十八梵天王，雨百变异色华：初二三禅，三三九梵，四禅四天，及五不还天，亦九梵，合成十八梵，属色界。六欲诸天，雨无量色华：文皆可知。三界诸天雨华，供养如来善说般若。</p>
<p>问：如来未曾出定，未动舌根，何谓说般若？答：无说之说，乃为真说。昔日，须菩提宴坐石室，空中散华。须菩提问：散华何人？曰：我帝释天。又问：散华何为？帝曰：供养尊者，善说般若。须菩提曰：我乃无说。帝曰：尊者无说，我亦无闻。无说无闻，是真般若。</p>
<p>其佛座前，自然生九百万亿劫华，上至非想非非想天，前佛顶上出花，显正报瑞。此佛座前生花，显依报瑞。劫者级也，级即层也。上至非想非非想天，亦竖穷三界也。</p>
<p>是时世界，其地六种震动者：欲令众生，有所警觉，不安沉迷，得悟般若。六种，即：动、踊、起、震、吼、击。上三属形，下三属声。以表形声两益。</p>
<p><b><span style="color:teal">尔时，诸大众，俱共佥然生疑，各相谓言：‘四无所畏，十八不共法，五眼法身，大觉世尊，前已为我等大众，二十九年，说“摩词般若波罗密、金刚般若波罗密、天王问般若波罗密、光赞般波罗密”，今日如来放大光明，斯作何事？’<span lang="EN-US"></span></span></b></p>
<p>此大众疑问，乃发起之第三因缘。尔时，即入定现瑞时。一会大众，咸皆生疑，互相咨问，佥然：即皆然也。</p>
<p>四无所畏四句：赞叹佛德。无所畏者：‘十住毗婆娑’云：不惧外难故。一、一切智无畏：于一切诸法尽知尽见。二、漏尽无畏：佛五住究尽，二死永亡。三、尽苦道无畏：于尽苦之道，能知能说。四、说障道无畏：于障道之法。能知能说。十八不共法者：佛证最上一乘之理，不与三乘共故。一身无失，二口无失，三念无失，四无异想，五无不定心，六无不知已舍心，七大欲无减，八精进无减，九念无减，十慧无减，十一解脱无减，十二解脱知见无减，十三身业随智慧行，十四口业随智慧行，十五意业随智慧行，十六智慧知过去世无碍，十七智慧知未来世无碍，十八智慧知现在世无碍。</p>
<p>五眼者：肉眼、天眼、慧眼、法眼、佛眼也。古有偈云：天眼通非碍，肉眼碍非通，法眼唯观俗，慧眼知了空，佛眼如千日，照异体还同，圆明法界内，无处不含容。通非碍者：天眼，能观障外之色，面前虽有障隔，亦复能见，通达无碍也。碍非通者：肉眼，但观障内之色，如有一纸障隔，即碍而不通。法眼：能观俗谛，有为因果事相之法。慧眼：了知常无常诸法皆空。佛眼：智光圆满，等照一切；照差别异相之境，还同平等一如之体。圆明洞彻法界之内，无处而不含容。佛一眼具足五眼，菩萨惟前四，二乘惟前三，天道、鬼道具二，人与修罗、地狱、畜生四道惟一。若有修证，所具不定。</p>
<p>法身者：生佛同具，平等一如，无有高下。此为自性清净法身，在圣不增，在凡不减，惟是众生虽具，迷而不觉，法身埋没在五蕴山中，如金在矿。</p>
<p>如来因地，依本觉法身理体，起始觉智用，断惑证真，证得一心本源。修德有功，性德方显，是为离垢妙极法身。离五住垢，极三智妙，法身显现，体遍十方；能起报化大用，如金出矿。</p>
<p>大觉世尊者：即究竟果觉，得一切种智，三觉圆满，万德毕具。为六凡有情世间，三乘正觉世间，所共尊仰故。</p>
<p>前已为我等大众下，序昔疑今。前二十九年，说四般若。按佛成道后七年，方说般若，此当约通五时说，莫泥于别五时。</p>
<p>‘摩诃般若’：即‘大品般若’。佛于王舍城耆阇崛山说。‘金刚般若’：金刚是喻，具有坚明利三义。以喻实相般若，坚固不坏；观照般若，灵明洞彻；文字般若，断惑利器，以能诠具修断功用故；佛在舍卫国说。‘天王问般若’：亦舍卫国说。后还灵山，说‘光赞般若’。今日，是如来成道后，三十六年正月八日。如来放大光明，斯作何事？佛放光，非无缘而放；但未知斯光，为作何事，此即大众疑问之词。</p>
<p><b><span style="color:teal">时，十六大国王中，舍卫国主波斯匿王，名曰月光。德行十地，六度三十七品，四不坏净，行摩诃衍化。<span lang="EN-US"></span></span></b></p>
<p>十六大国王，皆乘愿而来，辅扬法化，故得预般若胜会。诸王中，以波斯匿王为领袖。梵语波斯匿，此译胜军。与佛同日而生。贤明英勇，能破强敌，军胜诸国，故号胜军。又名月光，世人所号。以佛为日光，王为月光，两轮并耀世间也。</p>
<p>舍卫：是王都，其国为憍萨罗国，以都城胜故，恒以舍卫称。译为丰德，国有五欲财宝之丰，人有解脱多闻之德。</p>
<p>德行十地下叹德。以王乃大权示现，内秘十地行，外现帝生身。乘愿利生，故与佛同日而生。六度者：布施度悭贪，持戒度诸恶，忍辱度嗔恨，精进度懈怠，禅定度散乱，智慧度愚痴。有事度理度之别：事度，但修事行，未契真如，即权教菩萨所修。理度，乃称真如理，修六度行，一一离相，了达三轮体空，即实教菩萨所修。</p>
<p>三十七品者：四念处、四正勤、四如意足、五根、五力、七觉支、八正道。以十法为根本，谓信戒念定慧，进思除喜舍，开六合四，开信为二：信根、信力。开戒为三：正语、正业、正命。开念为四：念根、念力、念觉支、正念。开进为八：四正勤、进根、进力、进觉支、正精进。开定为八：四如意足、定根、定力、定觉支、正定。开慧为八：四念处、慧根、慧力、择法觉支、正见。以上共三十三，加思惟、除、喜、舍则成三十七。以为入道之品，亦云道品。</p>
<p>四不坏净者：信三宝及戒，为不坏之净法。信佛具一切智，以为人天导师。信法如阿伽陀（西域药名，译普去，能普去诸病），能医众生心病。信僧修如实行，堪作众生模范。信戒为清净法，能断一切染业。</p>
<p>行摩诃衍化者：梵语摩诃衍，此云大乘。月光本大乘愿行，以之教化国民，使合国人民，信受大乘共行六度故。</p>
<p><b><span style="color:teal">次第问居士宝、盖、法、净名等八百人。复问须菩提、舍利弗等五千人。复问弥勒、师子吼等十千人。无能答者。<span lang="EN-US"></span></span></b></p>
<p>次第问者，依次咨问。先问俗众，次问圣众。居士者：清心寡欲，居家守道之士。宝盖法净名等，智者疏云：宝是宝积，盖是月盖，法是法财，净名是维摩诘也。略举上首，等余八百。</p>
<p>次问须菩提（译空生），解空第一；舍利弗（译鹙子），智慧第一。举二上首，等余五千人。</p>
<p>弥勒译慈氏，过去从大慈如来，修习慈心三昧。本名阿逸多，译无能胜。现居兜率内院，次补佛位，师子吼，似喻菩萨说法无畏，故以名焉。亦举二上首，等余十千。</p>
<p>能无答者，有二意：一、放光现瑞，必有因缘，如来境界，非下位所知，故无能答。二、如弥勒等深位菩萨，领知如来放光现瑞，欲说般若妙法。如来出定会当自说，所以不答。</p>
<p><b><span style="color:teal">时，波斯匿王，即以神力作八万种音乐；十八梵天，六欲诸天，亦作八万种音乐。声动三千，乃至恒河沙佛土，有缘斯现。<span lang="EN-US"></span></span></b></p>
<p>此音乐集众，乃发起之第四因缘。波斯匿王，以众疑莫决，乃奏乐供佛，冀佛出定，为众决疑。色界、欲界、诸天亦作音乐，声动三千世界。从一世界，辗转而至恒沙佛土，有缘之处，斯现乐音之声，令闻云集，入此大会。</p>
<p><b><span style="color:teal">彼他方佛国中。南方法才菩萨，共五百万亿大众，俱来入此大会。东方宝柱菩萨，共九百万亿大众，俱来入此大会。北方虚空性菩萨，共百千万亿大众，俱来入此大会。西方善住菩萨，共十恒河沙大众，俱来入此大会。六方亦复如是。作乐亦然，亦复共作无量音乐，觉寤如来。<span lang="EN-US"></span></span></b></p>
<p>彼他方菩萨，闻音云集，先四方云集。六方亦复如是者：即东南、西南、东北、西北、上方、下方、为六方，亦如四方闻音即集。作乐亦然者：作诸音乐，亦如欲色诸天。共作无量音乐、觉寤如来者：非如来在定，为声尘所动曰觉寤，二禅天尚不为声所动，决如来乎！今言觉寤者，乃知机感盈前，大教当施耳。</p>
<p><b><span style="color:teal">佛即知时，得众生根，即从定起，方坐莲华师子座上，如金刚山王。大众欢喜，各现无量神通，地及虚空，大众而住。<span lang="EN-US"></span></span></b></p>
<p>此如来出定，乃发起之第五因缘。首二句，即佛在定中，思察施教机缘，知时节已至，众生根机亦熟，当发海潮音，故即从定起，方升法座。乃表从无住本，起化他用。莲华师子座者：莲华安在座上，如来坐在华中，师子座，如‘释论’云：非是实师子，亦非木石师子，以如来是人中师子。师子是兽中王，师子一吼百兽脑裂。如来为法中王，能伏天魔外道。所坐之处，若座若床，皆名师子也。</p>
<p>如金刚山王者：坚固不动之义。如来法身坚固，无动无坏，又应化身，不为世间利、衰、毁、誉、称、讥、苦、乐，八风所动。譬如金刚山王，巍然不动。大众欢喜者：喜如来，先以定动，此时必以智拔；将施大法，决我深疑，生我胜解，令获利乐，故所以喜。各各现通，随神力之胜劣，有在地而住者，在空而住者。此即摄心安住，伫领大法。序品竟。</p>
<p><a name="a02"></a><span style="color:#333399">观空品第二<span lang="EN-US"></span></span></p>
<p>上文序分已周，此下正宗宜显。正宗文有六品，分为四类：前观空品、菩萨教化品、二谛品，此三品明护佛果、护十地行因缘，名为内护。次护国品，明护国土，名为外护。三散华品，明报恩供养。四受持品，明弘经德貌。此为如来正说宗要之理，是名正宗分。后嘱累品，属流通分。</p>
<p>观空者：观字读去声，观是能观正智，空是所观妙境。以无相智，观无相境。智与境冥，境与智合，境智合一，能所俱寂，是为观空也。</p>
<p>又观，是无得正观。空，是实相真空；非凡夫所认之顽空，外道所取之断空，二乘所证之偏空；乃大乘菩萨，以般若正智，观空非空，空中具足妙有。故言观空也。</p>
<p><b><span style="color:teal">尔时，佛告大众知：‘十六大国王，意欲问护国土因缘。<span lang="EN-US"></span></span></b></p>
<p>此申告大众。尔时：即六种成就，感应道交之时。佛智鉴机，知诸王问意，故申告于众，汝等应知：十六大国王，国土虽各不同，而护国之意则同，欲令七难不起，妖灾销灭，四境清夷，万民安乐，故欲问护国土因缘；此则生下外护经文。</p>
<p><b><span style="color:teal">‘吾今先为诸菩萨说护佛果因缘，护十地行因缘。<span lang="EN-US"></span></span></b></p>
<p>此许示说意。观佛许示说意，与诸王问意，似不相合。实则我佛，欲说根本护国之法。夫国家之兴衰，则以人民之善恶为转移。人民之善恶，则以王者之化导为标准。今欲护其国土，须重乎人民。欲善其人民，端资乎教化。欲施以教化，先立其内行。内行若成，外护得备，所以应先明内护也。护佛果者：即生此品护果经文；护十地行者：即生下教化品护因经文；均属内护。国土则为外护矣。</p>
<p><b><span style="color:teal">‘谛听谛听！善思念之！如法修行！’<span lang="EN-US"></span></span></b></p>
<p>此诫听思修，勖以三慧。听而曰谛者，谛实而听，不特闻言，而贵闻义之与闻意，即闻慧也。思念而曰善者，非意识之思惟念虑，乃正思惟之与正念，即思慧也。修行而曰如法者，如佛所说法，依教起行，即修慧也。</p>
<p><b><span style="color:teal">时，波斯匿王言：‘善！大事因缘故，即散百亿种色华，变成百亿宝帐，盖诸大众。’<span lang="EN-US"></span></span></b></p>
<p>王言善者，信顺之辞。信知如来，善识物情，善能启迪，故曰善。大事因缘者：法华经以开示悟入佛之知见，为大事因缘。佛之知见，众生本具，只因一向沉迷，埋没在五蕴山中，如金在矿。佛为众生开其本有，令得显现。示以平等，生佛一如。此开示者，约如来边说。欲令众生，悟佛知见，本来具足。入佛知见，进趣佛道。此悟入者，约众生边说。</p>
<p>今经明成佛因果，为大事因缘。‘智度论’云：佛说般若，无央数众生，当续佛种，是为大事。又‘大品’云：须菩提白佛言：世尊！般若为大事故起，龙树菩萨释云：能破众生诸大烦恼，能与诸佛无上大衣，名为大事。</p>
<p>散百亿种色华：恭敬供养，表行因。变成百亿宝帐：表得果。盖诸大众：表慈悲益物，普荫众生。</p>
<p><b><span style="color:teal">尔时，大王复起作礼，白佛言：‘世尊！一切菩萨，云何护佛果。云何护十地行因缘？’<span lang="EN-US"></span></span></b></p>
<p>此月光请问内护因缘。经家先叙请法之仪。复起作礼，身业恭敬。白佛言世尊，口业恭敬。身口必由意业发动，是则三业恭敬。下请词，因闻如来言：先为菩萨说护佛果，护十地因缘，故牒其词，以请之。</p>
<p><b><span style="color:teal">佛言：‘菩萨化四生，不观色如，受想行识如，众生我人，常乐我净如，知见寿者如，菩萨如，六度四摄，一切行如，二谛如。<span lang="EN-US"></span></span></b></p>
<p>此下文有三问答。上月光初问，此佛初答。明生法二空，中道寂灭，与佛果无二。佛言菩萨化四生者：菩萨以利生为事业，智悲并运，随机施化，作大饶益。</p>
<p>四生，包括三界六道。天、狱惟化生。人道、阿修罗道、畜道，皆有四生。鬼道有胎化二生。人道胎生，众所共知。毗舍信弥罗，兄弟三十二人，从卵生。湿生王，从湿生。轮王宝女莲华化生。修罗，化生者天趣摄；胎生者人趣摄；卵生者鬼趣摄；湿生者畜趣摄。畜生，走兽胎生，飞禽卵生，昆虫水族有湿化二生。菩萨运心平等，普皆化度。</p>
<p>不观色如者：他译有二句：不观色相，不观色如。今此一句，亦具二义，即不观色，不观如也。色居五阴之首，故先明之。色以质碍为义，内五根、外六尘皆色也。本文指四生之色。观（当读去声）是能观之智，色为所观之境。菩萨化四生，不观胎卵湿化四生之色相；此有智，能了色即真空，不著有也。亦不观四生之色如（即空也）；此有悲，能达色为幻有，不著无也。有无不著，全归中道。虽终日化四生，实无四生可化，是名化四生。</p>
<p>凡夫妄见，色相实有，所以对色起憎爱心，造作诸业，轮回不息，如狗临井，自吠其影。互相吠故，而起恶心，以致坠井而死。二乘之人，厌色为碍，析色归空，沉滞化城，不能涉俗利生，此亦偏见。菩萨观智现前，了知色即是空，空即是色，无生无灭，性体自如，不假智推方如。若以智遣色存如，犹是观心未净。今圆观，不观如者，则空有不羁，境智俱寂也。</p>
<p>受想行识如者：受以领纳为义，想以取像为能，行以迁流为相，识以了别为用，例上可知，此五阴明法空。下众生我人三句，明生空。众生者：地水火风四大，与受想行识四心，众法和合而生，故名众生。我人者：于五阴本来无我无人中，妄执实有我人之相。今不观众生相，亦不观如。</p>
<p>常乐我净者：众生于无常计常，于苦为乐，无我执我，不净计净，是为四颠倒。如来证之，则为四德，菩萨了知，倒本无倒，故谓之如。今不观倒相，亦不观如，即心境双亡也。</p>
<p>知见寿者如者：意识名知，眼识明见，色心连持，一期住世，是为寿者。亦不观如见寿者如。众生自性，本来空寂，不待观而后空，此明生空也。</p>
<p>菩萨如者：非但所化生空，即能化之菩萨，亦性本自空。所修六度四摄（布施爱语利行同事）一切行门，以及真俗二谛，无不皆空。但以方便力，引导于众生。</p>
<p>问：上不观法如、生如真义，与‘净名经’所云：一切众生皆如也，一切法亦如也，贤圣亦如也，至于弥勒亦如也，岂不相背耶？答：‘净名’观如，离有见、常见。此不观如，离无见、断见。非特不背，自是更进一层，缘观俱寂也。</p>
<p><b><span style="color:teal">‘是故一切法性，真实空。不来不去，无生无灭，同真际，等法性，无二无别，如虚空。<span lang="EN-US"></span></span></b></p>
<p>是故二字，承上起下之词。是生法二空故，一切法性，本是真空；一切包括之义，切字去声，不可作切物之切字解。一切法是事，性是理，事则无量差别，理则唯一平等。事依理起，事不离理；法依性起，法不离性；如依金作器，器依金成，器不离金。器之相，无量差别；器之性，唯是一金。一切差别诸法，不离平等一性，亦复如是。</p>
<p>真实空：即指一切法性，乃是真如实际，空诸妄染。此空非凡夫所见之顽空，亦非外道所计之断空，亦非二乘所证之偏空，乃第一义空，是谓真空，圆满普遍。来无所从，去无所至，故曰不来不去。本自无生，究竟无灭，故曰无生无灭。同真如实际，等圆明法性。无二者：凡圣一如。无别者：迷悟同体。喻如虚空：不变随缘，随缘不变，广大平等，无处不周。同‘楞严’所云：一切众生，本源真如，即是如来成佛真体。</p>
<p><b><span style="color:teal">‘是故阴入界无我，无所有相，是为菩萨行化十地，般若波罗密。’<span lang="EN-US"></span></span></b></p>
<p>是故阴入界无我，无所有相者：以是一切法无二无别之故。阴是五阴亦名五蕴。蕴者积聚义，阴是盖覆义。谓积聚五法，盖覆真性故。合色法为一，开心法为四。入是十二入，即六根六尘也。入有二义：一、根有入尘之功能，二、根为尘所入之处所，故名为入。开色法有五根六尘，合心法唯意根。界是十八界，六根、六尘、六识、三六合为十八界。开色法，有六尘及前五根；开心法，有意根与六识；各有界限不混，故名为界。</p>
<p>无我者：诸法本来无我，众生妄认五阴、六根、六识，色心为我。既有一我执之迷，则贪嗔痴慢之心生矣，杀盗淫妄之业作矣。举国皆然，则人心日险，世道日非，国些日乱。又国与国有一我见存焉，则纷夺扰攘，战祸起焉，世界不得和平。故佛说阴入界无我者，明生空也；了达生空，则我尚不可得，一切惑业，从何而生。人人如是，而国不护而自护矣。</p>
<p>无所有相者：谓诸法之相本空，本无所有，如梦中境。‘金刚经’云：‘凡所有相，皆是虚妄。’迷者妄执诸法实有，同梦中人，由梦想颠倒故，妄执梦境为实。梦可意境，则生爱：梦违情境，则生怒。此境不待梦醒故空，正在梦时，本无有相。一切众生亦尔，未曾觉悟，都在大梦之中。现前世间诸法，无非梦境。此非譬喻，乃是实语。世界是个大梦场，一切众生，乐欲不同，即是同床异梦。我作如是说话，只恐有人不信，以夜间有梦，日间何以为梦？当知一夕之梦为小梦，一生之梦为大梦。诸葛武侯曰：‘大梦谁先觉，平生我自知。’岂非指一生为大梦耶！一切诸法，完全是梦境，故无有相，此明法空也。了达法空，不生贪爱。不贪则无争，无争则国治而天下平矣。</p>
<p>是为菩萨行化十地，般若波罗密者：此结归以上生法二空，是为菩萨行化之指南。菩萨化众生，不观色，不观如，境智俱寂，进趣十地，而到涅槃之彼岸。十地差别，不离般若。即‘金刚经’云：一切贤圣，皆以无为法而有差别。</p>
<p><b><span style="color:teal">白佛言：‘若诸法尔者，菩萨护化众生，为化众生耶？’<span lang="EN-US"></span></span></b></p>
<p>此第二问答。月光领前生法二空之义，问众生尚不可得，云何可化？若诸法尔者，牒上文：四生同真际，等法性，毕竟空寂。而菩萨护化众生者，为是有化众生耶？为是无众生可化耶？</p>
<p><b><span style="color:teal">‘大王！法性，色受想行识，常乐我净。不住色，不住非色，不住非非色，乃至受想行识亦不住，非非住。何以故？非色如，非非色如。<span lang="EN-US"></span></span></b></p>
<p>此明真则无化。法性者：诸法真空实性也。不待观而后空，本性空故。众生之五阴，如来之四德，一一无非全体法性，故不住有无二边；不住色者，不住色边。不住非色者，不住空边。不住非非色者，不住下略非色二字，即不住非色非空边。不住上，略不住亦色亦非色一句。又不住色者，遣色法。不住非色者，遣空法。不住非非色者，遣空空法也。</p>
<p>又智者疏云：‘具足应云：不住色，不住非色，不住亦色亦非色，不住非色非非色。’其中文略第三句，及第四句非色二字。以色即是空，故不住色。以空即是色，故不住非色（非色即空也）。以色空无二而二，故不住亦色亦非色。以色空二而无二，故不住非色非非色。四句咸离，以显不住行也。</p>
<p>乃至受想行识亦不住，非非住者：乃至二字，超略之词。超略四德不谈，可以例知故也。受想行识亦不住，离有也。非不住，离空也。第二非字，作不字理易明显。双离空有，自然归于中道矣。</p>
<p>何以故下，征释不住之义。非色如，故不可定言住色。非非色如，故不可定言住非色。色与非色，二皆不住，方是般若无住真宗。</p>
<p><b><span style="color:teal">‘世谛故，三假故，名见众生。<span lang="EN-US"></span></span></b></p>
<p>此约俗则有化，世谛即俗谛也。上真谛，明一切法皆空。此俗谛，明一切法皆有。若偏尚于空，未免坏世间相，不能成行利生。今顺世俗谛，立建化门。三假者：法假、受假、名假，解见在前。由此世谛三假因缘，故生法二相宛然，名见众生。有善恶因果三界六道，依正二报，苦乐升沉等，即有能化所化。</p>
<p><b><span style="color:teal">‘一切法性实故。<span lang="EN-US"></span></span></b></p>
<p>此结成生空义。一切法，指胎卵湿化四生。其相虽有生灭，其性本来真实。契经云：‘一切众生，即涅槃相，不复更灭。’‘金刚经’云：‘实无众生，得灭度者。亦性实义。’</p>
<p><b><span style="color:teal">‘乃至诸佛，三乘、七贤八圣，亦名见。六十二见，亦名见。<span lang="EN-US"></span></span></b></p>
<p>此明邪正见，俱是见者。乃至极果诸佛，若存有佛见，与大乘菩萨，中乘缘觉，小乘声闻；七贤者：五停心、别相念、总相念、暖地、顶地、忍地、世第一地。八圣者：四果四向。若执名相，分别诸法，亦名见著，不见诸法实性。</p>
<p>六十二见为邪见。计五阴有，即常见。计五阴无，即断见。以此断常二见为本，辗转妄计，成六十二见。各解不同，查法数自明。此论圣凡有见，俱是见著。即‘楞严’所云：知见立知，即无明本；知见无见，斯即涅槃。</p>
<p><b><span style="color:teal">‘大王！若以名，名见一切法，乃至诸佛，三乘四生者，非非见一切法也。’<span lang="EN-US"></span></span></b></p>
<p>此明假名名见，乃是正见。重呼大王以告之曰：若但随俗，以假名名见一切法，不执实有能见所见，方为正见。</p>
<p>乃至诸佛下，一切圣凡，见一切法，上一非字，谓非假名名为见者，即非真见一切法性也。</p>
<p><b><span style="color:teal">白佛言：‘般若波罗密，有法非非法，摩诃衍云何照？’<span lang="EN-US"></span></span></b></p>
<p>此第三问答。问：般若若是有法，各辨照用。若是非非法，云何照用？非非法者：非有法非无法也。若是有法，可依有而照。治是无法，可依无而照。既非有非无，摩诃衍云何能照？摩诃衍译为大乘，即般若也。般若妙智，能运载行人到于彼岸，故有乘义。</p>
<p><b><span style="color:teal">‘大王！摩诃衍见非非法。法若非非法，是名非非法空。<span lang="EN-US"></span></span></b></p>
<p>此中佛之答意，谓若执有无二见，即非般若妙智。大乘正见，非有法，非无法也。法若非有法，则不落常见。若非无法，则不落断见。末句是名非非法空者：正是般若妙智。了达诸法实性，如镜中像，非有非无。决不著有著无，而成断常二见，是名非非法空，不待观而自空也。</p>
<p><b><span style="color:teal">‘所以者何？法性空故。<span lang="EN-US"></span></span></b></p>
<p>上句征，下句释。征云：所以有无俱空者何也？释曰：诸法自性本来空故。大乘般若，双照有无，可辨照用也。</p>
<p><b><span style="color:teal">‘法性空，色受想行识空，十二入十八界空，六大法空，四谛，十二缘空，是法即生、即住、即灭、即有、即空。<span lang="EN-US"></span></span></b></p>
<p>上略约般若以明空，下别列诸科以明空，显护佛果之般若也。首句法性者：诸法真空实性也。亦即大乘般若实相正体。实相者：非有相，非无相，有无相空，是为实相。又为诸法所依之性，是名法性。实相法性，名异体同。‘楞严’则曰如来藏，‘涅槃’则称佛性。此法性本来无一物，故曰空。由法性空故，所以诸法皆空也。</p>
<p>色受想行识空者：果报空也。色有内色外色，内色是正报根身，外色是依报世界。受想行识是心法。五阴空，即身心世界皆空。此观照般若功深，方能如是。‘心经’云：‘观自在菩萨，行深般若波罗密多时，照见五蕴皆空，度一切苦厄。</p>
<p>十二入：是受用空。六根为能受用，六尘为所受用。十八界是性别空，根尘识三，见与见缘，并所想相，如虚空华，本无所有。</p>
<p>以上阴入界三，乃如来对机设教。众生心色二迷，有轻重不同。为迷心重者说五阴，合色开心。为迷色重者说十二入，开色合心。为心色二迷俱重者说十八界，心色俱开。</p>
<p>六大：名遍到空。‘阿含经’云：六王各诤其大。地云：我能胜载一切万物。水云：我能滋润一切。火云：我能烧照一切。风云：我能生动一切。识云：若无我者，色则败坏，虽复各称我大，识为主也。六大毕竟无性，故曰六大法空。</p>
<p>四谛，十二缘空者：四谛是境空，十二缘是义空；苦是世间苦果，集是（五住烦恼）造业招苦之因。灭是出世乐果，道是离苦得乐之法。</p>
<p>十二因缘，有流转还灭二门。流转门，无明缘行（过去二支因），行缘识，识缘名色，名色缘六入，六入缘触，触缘受（现在五支果），受缘爱，爱缘取，取缘有（现在三支因），有缘生，生缘老死（未来二支果）。约三世论两重因果流转生死，无有休息，即苦集二谛之义。还灭门，自无明灭，乃至老死灭，即灭道二谛之义。空者，明十二因缘，本来寂灭，非二乘所知故也。</p>
<p>是法即生、即住、即灭、即有、即空者：此五即字，乃释成般若真空之义。是法：即指上文色等诸法。常途所谓，诸法先生、次住、后灭，有过现未三世之相。今则不然，以诸法无常，转变不停。‘楞伽’云：初生即有灭，不为愚者说。如‘净名’云：汝今即时亦生、亦老、亦灭也。即有即空者：不坏相而见空也，以色即是空故。余可例知。</p>
<p><b><span style="color:teal">‘刹那刹那，亦如是。法生、法住、法灭。何以故？九十刹那为一念，一念中一刹那，经九百生灭。乃至色一切法，亦如是。以般若波罗密空故，不见缘，不见谛，乃至一切法空。<span lang="EN-US"></span></span></b></p>
<p>上广就诸法辩空，此独就心法辩空。刹那：时之最短者。众生之心，刹那刹那，念念生灭。亦如是者：以心法例同诸法也。法生、法住、法灭者：心法亦具即生即住即灭三相。何以故？征诘之词。由来生灭相违，何以故而能相即？释云：九十刹那，合为一念。一念中，一刹那经九百生灭。九十，九百计算，一念合有八万一千生灭。即所谓初生则有灭也。</p>
<p>众生皆执心法实有，不了自性本空，故佛举一念无体，以辩其空。既以九百生灭，成一刹那，则刹那无体。以九十刹那，成为一念，则一念无体。以此推之，乃至色一切法，亦如是者：以诸法例同心法，亦是即生、即灭、即有、即空也。</p>
<p>以般若波罗密空故者：非但无所照，亦无能照。以般若智中，无毫厘实法，照无所照故。既无所照，则能照亦空。故不见十二因缘，不见四谛。此二虽属无漏法，亦复不可得。不见者：以空故不见也。乃至一切法空，此总结诸法皆空，以是般若护佛果也。</p>
<p><b><span style="color:teal">‘内空、外空、内外空，有为空，无为空，无始空，性空，第一义空，般若波罗密空，因空，佛果空，空空故空。<span lang="EN-US"></span></span></b></p>
<p>此明诸法本来空，世出世间，有漏无漏，悉本空寂。由本空故，并能空之空亦空。若依‘大智度论’，明十八空。问云：若广说诸法无量，空随诸法，亦应无量：略说惟一空，所谓一切法空。今以但说十八耶？龙树答云：若略说，则事不周；若广说，事繁难悟。如服药少，则病不差，多则更增其患；空亦如是。若说一空，则不能破种种邪见，及诸烦恼。若多说，则近滋蔓。今说十八空，正得其中。本经惟说十二，意亦如是。</p>
<p>内空者：谓内六根，从缘和合而有，本无神我。外空者：外六尘，亦由心生法生，亦无我所。内外空者：合根尘而观，离尘则根无自性，离根则尘无自相。‘楞严’云：见与见缘，并所想相，如虚空华，本无所有。</p>
<p>有为空者：阴入界等有为之法，因缘和合，虚妄有生，因缘别离，虚妄名灭；乃属幻妄名相，所以故空。无为空者：无为则无所作为，即无漏涅槃之法。古德云：涅槃生死等空华，是以亦空。无始空者：外道以冥初为始，破此见故，名无始空。</p>
<p>性空者：诸法自性本空，迷者妄执实有；为破此执，故说性空。第一义空者：为对世谛不了义，而说最胜第一义。世谛本空，此亦不立，若立即属法爱。般若波罗密空者：能证之智空也；执有能证之智，即属智爱。因空者：金刚以还，所修因行，皆悉空寂，故名因空。果空者：圆满菩提，归无所得，故名果空。空空故空者：先以空，空诸法，空为能空，诸法是所空。若住此空，即为空病未除，亦名顶堕细障。是则能空之空，故亦当空。如以药治病，病愈药除，若执药不除，药复成病矣。若能了悟诸法本是空，是名真护佛果也。</p>
<p><b><span style="color:teal">‘但法集故有，受集故有，名集故有，因集故有，果集故有，十行故有，佛果故有，乃至六道一切有。<span lang="EN-US"></span></span></b></p>
<p>上以般若如理智照真，辩于空。此以般若方便智照俗，辩其有。但法集故有者：乃即空以观有也；非同凡夫，妄执诸法为实有。法即色心诸法，由因缘和集而故有。受：即领纳，由根尘和集而故有。名：即假名，由字句和集而故有。</p>
<p>因集故有者：由惑业从缘集起，是生死因，即集谛也。果集故有者：由色心从结业集起，是生死果，即苦谛也。十行故有者：自十信至十地，从缘集起，通名十行故有，即道谛也。佛果故有者：涅槃从因行集起，故名佛果故有，即灭谛也。乃至六道一切有者：约三界二十五有，一一因果不亡，一切皆有也。</p>
<p><b><span style="color:teal">‘善男子！若菩萨见法、众生、我人知见者；斯人行世间，不异于世间。<span lang="EN-US"></span></span></b></p>
<p>此乃举失之文，下科显得。若菩萨见有实法、及与众生，即生法不空，我人知见未泯。斯人，指菩萨。行于世间，全同凡夫情见，不异于世间也。如‘金刚经’云：若作是言：我当灭度无量众生，即不名菩萨。</p>
<p><b><span style="color:teal">‘于诸法而不动、不到、不灭、无相、无无相，一切法亦如也。诸佛法僧亦如也，是即初地一念心，具足八万四千般若波罗密。即载名摩诃衍，即灭为金刚，亦名定，亦名一切行。如“光赞般若波罗密”中说。<span lang="EN-US"></span></span></b></p>
<p>此乃显得之文，以般若智照，了达诸法本空，故不为所动。不到者：‘智度论’云：平等之法，一切圣人，所不能到。善吉白佛言：乃可余圣不能到，佛何故不到？佛言：乃至佛亦不能到，何以故？佛即平等，平等即是佛。佛与平等无二，故名不到也。不灭者：法本不生，所以不灭。譬如空华，本无生处，复何所灭；皆由病眼，妄见生灭。</p>
<p>无相无无相者：了达色即是空，故无相；空即是色，故无无相。必须双约色空解，不可单约色相一边解。无无相，则进一层，并无相亦无之。</p>
<p>一切法亦如也：总括一切诸法，体即法界，法界一相，如如不动，故曰亦如也。诸佛法僧，三宝之名虽别，三宝之体无殊，亦以法界为体，故曰亦如也。是即初地一念心，具足八万四千般若波罗密者：初地菩萨，一念相应，亲证实相真心，此心具足八万四千法门。按‘贤劫经’辩，三百五十度，始从修行度，终至分舍利度，为三百五十功德门。一一各修六度，即成二千一百。复对十善，则成二万一千。复以四善根，各具二万一，合成八万四千诸波罗密也。即对治八万四千诸尘劳门。</p>
<p>即载名摩诃衍者：即者就也，就般若运载功能论，应名大乘。乘有运载之功，堪运行人到如来地故。即灭名金刚者：就般若破惑力用论，应名金刚。金刚能破坏一切，一切不能坏金刚。能离散乱，寂而常照，故亦名定。能利自他，导修众行，亦名一切行也。未句引证，如‘光赞般若’中说。</p>
<p><b><span style="color:teal">‘大王！是经名味句，百佛、千佛、百千万佛，说名味句。于恒河沙三千大千国土中，成无量七宝，施三千大千国土中众生；皆得七贤、四果。不如于此经中起一念信。何况解一句者。<span lang="EN-US"></span></span></b></p>
<p>上明实相观照二般若，此明文字般若。文字为能诠，实相观照为所诠，故重呼大王而告之。是经名味句者：一字曰字，二字曰名，如菩提如来之类。多字成句，或四字一句，五六字不句不等。句中所诠名味，味即义味，句字在味字上则顺。是经所有名句味，一切诸佛，皆说此名句味，以证佛佛道同，其说无二。</p>
<p>于恒河沙下，举喻况胜。初明沙界宝施，令众得乐。次明更以法施，令其得果。虽具财法二施，不如于此经中起一念信。信而曰一念者，清净信也。不著相故，信知诸法，性本真空。则一念相应，一念佛；念念相应，念念佛；是以超胜。一念信心，尚且如是，何况解一句者：何况反显之词，既能解，自必能说；可令自他，不断佛种。有相财法二施，岂能及耶！</p>
<p><b><span style="color:teal">‘句非句，非非句。故般若非句，句非般若。般若亦非菩萨。<span lang="EN-US"></span></span></b></p>
<p>句是文字。非句者：离文字相。非非句者：上一非字，亦作离字解，并离非句。此二句明文字性空。故般若之智，非文字言句：文字言句，非般若之智。此二句明文义俱空。般若亦非菩萨者：般若是法，菩萨是人，般若中求菩萨不可得。此句明人法皆空。</p>
<p><b><span style="color:teal">‘何以故？十地三十生空故。始生、住生、终生、不可得，地地中三生空故。亦非萨婆若，非摩诃衍，空故。<span lang="EN-US"></span></span></b></p>
<p>何以故，征释之词，释上人法皆空之故。十地者：般若分为十地，地地有始住终三生，合为三十生。始生，是本地初向上地时为始；中间无碍道中，增进时为住；解脱道中，得证上地时为终；三生悉不可得，故空。此数句即解释十地三十生空故。亦明般若非菩萨之所以，不著菩萨因行故。</p>
<p>非萨婆若者：萨婆若，乃佛果之异名，译为一切种智。非者：不著如来果证故。非摩诃衍者：摩诃衍是大乘义，能乘之因人果人俱空，所乘之法亦空也。从般若非菩萨至此，佛法僧三宝俱非，即前三宝亦如义。</p>
<p><b><span style="color:teal">‘大王！若菩萨见境、见智、见说、见受者，非圣见也。倒想见法，凡夫人也。<span lang="EN-US"></span></span></b></p>
<p>此文举邪观之非，下段显正观之是。上文已明境智人法俱空，若菩萨更有见境，则尘相未亡。见智，则识想仍在。见说见受，则人我未泯，皆非正见。圣者正也。乃是颠倒妄想，见法实有，即迷理执相之凡夫人也。</p>
<p><b><span style="color:teal">‘见三界者，众生果报之名也。六识起无量欲无穷，名为欲界藏空。惑色所起业果，名为色界藏空。惑心所起业果，名无色界藏空。三界空。<span lang="EN-US"></span></span></b></p>
<p>此下显正观，先约染净因果，以明空相。次约无听无说，以辩空相。再先明生死空，后辩佛果空。见三界：了知乃是众生所受果报之名而已，非实有三界。</p>
<p>六识起无量欲无穷者：依六识分别六尘，起种种贪著五欲之心；欲爱住地烦恼，辗转无穷。名为欲界藏空者：烦恼依欲而生，故名为藏。无自性，故名为空。</p>
<p>惑色所起业果者：惑是迷惑，色界虽得离欲，尚迷于色，具有五阴，色阴最强，故名色界。业：即不动行（有漏禅定）；果：即所感果报；犹属分段。名为色界藏空者：色爱住地烦恼，从色而生，故名为藏。亦无自性，故名为空。</p>
<p>惑心所起业果者：无色界，虽然灭色归空，于五阴中，尚有四阴，故云惑心。若论其业，亦不动行（四空定）；若论果报，犹属分段。就依报说，欲色二界，皆有宫殿住处。无色界，惟心寂寞，无宫殿也。名为无色界藏空者：有爱住地烦恼，从心而生，故名为藏。亦无自性，故名为空。三界空者：总结三界分段生死，惑业果报，皆空也。</p>
<p><b><span style="color:teal">‘三界根本无明藏亦空。三地九生灭。前三界中，余无明习，果报空。金刚菩萨藏，得理尽三昧故，惑果生灭空。有果空，因空故空。<span lang="EN-US"></span></span></b></p>
<p>首句无明曰根本者：以无明能生一切染法，故得根本名；即根本不觉心，亦名曰迷，亦名曰痴，对枝末而说根本也。藏者：无明不觉故心动，由是三细俄兴，六粗竞作，染法依之而生，故曰藏。无明无性，故曰空。此明变易生死因空。</p>
<p>三地九生灭者：智者云：有人言，三地者：一见地、从十回向至发光地。二修地、从焰慧地至远行地。三究竟地、从不动地至法云地。三地中各有始生、住生、终生、故云九生。灭：即空也。</p>
<p>前三界中，余无明习，果报空者：前明断三界中五住正使，此明所余无明习气果报亦空。此明变易生死果空。</p>
<p>金刚菩萨藏，得理尽三昧故者：此明空之所由。十地菩萨，用金刚观智之力，具十种深观，故名金刚菩萨藏。而得照穷法界，达理尽性，极无明源，名理尽三昧。</p>
<p>惑果生灭空者：惑即无明，变易生死因也。果即果报，变易生死果也。若因若果，微细生灭之法亦空。有果空，因空故空者：有果空，即变易生死果报空，因空即变易之惑因空，故空。即由因空故，而果自空。所谓因亡则果丧也。</p>
<p><b><span style="color:teal">‘萨婆若亦空。灭果空，惑前已空故。佛得三无为果，智缘灭，非智缘灭，虚空。萨婆若果空也。<span lang="EN-US"></span></span></b></p>
<p>上明生死染法空，此明佛果净法空。萨婆若空，佛之智德空；灭果空，佛之断德空；亦即菩提涅槃二俱空。惑前已空故者：惑即五住烦恼，佛五住之惑，早已空故。又解惑性本空，由来寂灭故。</p>
<p>佛得三无为果者：总标；下别列。智缘灭者：佛以正智缘观，灭诸烦恼，名智缘灭无为。非智缘灭者：以自性清净，离烦恼垢，不假智缘灭惑，名非智缘灭无为。虚空无为：以所证之理，犹若虚空，名虚空无为。萨婆若果空者：即总结佛果体空也。</p>
<p><b><span style="color:teal">‘善男子！若有修习听说。无听无说，如虚空。法同法性，听同说同，一切法皆如也。<span lang="EN-US"></span></span></b></p>
<p>上约染净因果，以明空相。此约无听无说，以辩空相。若有修习听说，执有听说，则与般若相违。‘金刚般若’云：说法者，无法可说，是名说法。说既无说，听亦无听；无听无说，是真般若。</p>
<p>‘净名经’云：夫说法者，无说无示，其听法者，无闻无得也。如虚空无形无相，故无说听。</p>
<p>法同法性者：上一法字，如来所说之法。无说而说，说即无说，本同真空法性，寸丝不挂，一尘不染，听说皆同。以一例诸，则一切法皆如也。</p>
<p><b><span style="color:teal">‘大王！菩萨修护佛果，为若此。<span lang="EN-US"></span></span></b></p>
<p>前诸王欲问护国土因缘，佛云：吾今欲为诸菩萨说护佛果因缘，护十地行因缘。时月光王问佛：一切菩萨，云何护佛果？佛为广说诸法空义，染净因果，一切皆如。故此结答，菩萨修护佛果，为若此。若此二字，即指上文所说护果之义。</p>
<p><b><span style="color:teal">‘护般若波罗密者，为护萨婆若、十力、十八不共法、五眼、五分法身、四无量心、一切功德果，为若此。’<span lang="EN-US"></span></span></b></p>
<p>护般若波罗密，是护因，护因原为护果。为护萨婆若，即护佛果也。十力者：即如来所证实相之智，了达一切，悉能遍知，无能破坏，无能超胜，故名为力。一、知是处非处智力：知一切因缘果报，如作善业，知得善报，名知是处；若作恶业，望得乐报无有是处，名为非处。二、知三世业报智力：知一切众生过现未来三世业缘果报生处。三、知诸禅三昧智力：知诸禅定浅深次第，自在无碍。四、知诸根胜劣智力：知诸众生根性胜劣，得果大小。五、知种种解智力：知诸众生种种乐欲，善恶不同。六、知种种界智力：知诸众生种种界分不同。七、知道至处智力：知六道有漏行所至处，涅槃无漏行所至处。八、天眼无碍智力：见诸众生死时生时，端正丑陋，善恶业缘。九、宿命无碍智力：知无量世无量劫，死此生彼，姓名饮食苦乐寿夭等事。十、漏尽无余智力：于一切烦恼余习气分，永断不生。是名十种智力。</p>
<p>十八不共法者：诸佛功德智慧，超越九界，所得十八法，不与凡夫三乘共。一、身无失：诸佛久修戒定慧慈悲，功德满足，烦恼俱尽，故身业无失。二、口无失：具无量辩才，善巧方便，随机说法，令得悟证，故口业无失。三、意无失：又名念无失：修甚深禅，心不散乱，于诸法无著，得第一安隐，故意业无失。四、无异想：于诸众生，平等普度，心无拣择，冤亲一相，是名无异想。五、无不定心：行住坐卧，四威仪中，那伽常在定，无有不定时，故无不定心。六、无不知已舍：于一切法，慧照觉知，当舍则舍；无有一法，不知而舍。七、欲无减：具修众善，常欲度脱一切众生，心无厌足。八、精进无减：身心精进，无有疲倦，常度众生，不休不息。九、念无减：常念一切诸佛之法，智慧满足，念念相应。十、慧无减：具一切智，无边无尽，随宜说法，亦无有尽。十一、解脱无减：远离执著，一切无碍，有为无为，二俱解脱。十二、解脱知见无减：佛于一切解脱法中，知见明了，分别无碍。十三、一切身业随智慧行：现种种身，调伏众生，随智应机，令众得益。十四、一切口业随智慧行：以微妙音，随智而转，化导利益一切有情。十五、一切意业随智慧行：以清净意，随智而转，入众生心，而为说法。十六、智慧知过去世无碍：慧照过去，所有一切，情无情法，遍知无碍。十七、智慧知未来世无碍：慧照未来，所有一切，情无情法，遍知无碍。十八、智慧知现在世无碍：慧照现在，所有一切，情无情法，遍知无碍。</p>
<p>五眼五分法身，四无量心，解见在前。以及一切果上所证功德，护之之法为若此。即如上文依文字般若，起观照般若，照见一切法性，法性即实相般若也。此为护佛果之因缘。</p>
<p><b><span style="color:teal">佛说法时，无量人众，皆得法眼净、性地、信地。有百千人，皆得大空，菩萨大行。<span lang="EN-US"></span></span></b></p>
<p>此明时众获益。佛说法时：即佛说护佛果法已竟之时。无量人众：极言其多。皆得法眼净者：破无明，见法身，终日对境，终日无境可对。头头是道，法法全真。洞明森罗及万象，一法之所印。或得性地：即通教三人共行十地，略九举一也。或得信地：即教圆十信位菩萨也。</p>
<p>有百千人，皆得大空，菩萨大行者：此百千人，乃大根众生。故一闻大法，即得大空，大行。大空大行，乃别地圆住菩萨所得。</p>
<p>问：佛说般若，何以会众得益不同？答：如来说法，譬如一雨所滋，随其根茎大小，各得受润；如其种性，各得生长：故一音演说，受益不同也。二观空品竟。</p>
<p><a name="a03"></a><span style="color:#333399">菩萨教化品第三<span lang="EN-US"></span></span></p>
<p>前品明护佛果，此品明护十地行，是菩萨所修之行。唐译为菩萨行品，此为菩萨教化品者，菩萨智悲并运，二利繁兴，起如幻教化，度如幻众生。菩萨修行，若单运悲，是随相行。若单运智，是离相行。若智悲双运，是无住行。今是无住行，终日教化众生，不住教化之相。品者，类也。以五忍法，品类相从，故名曰品。在内护三品中，是第二；全经八品此当第三。</p>
<p><b><span style="color:teal">白佛言：‘世尊！护十地行菩萨，云何行可行？云何行化众生？以何相众生可化？’<span lang="EN-US"></span></span></b></p>
<p>此月光王，第二问护十地行因缘。菩萨：是能护之人。问有三意：初问自利行相；云何行可行者：即何等行法，可依之修行，而成十地行也。次问利他行相；云何行化众生者：用何等行，可以教化众生，而令得益也。三问所化众生相；以何相众生可化者：即观察何等相众生，是为当机，可以教化也。下文世尊逐一答示。</p>
<p><b><span style="color:teal">佛言：‘大王！五忍是菩萨法：伏忍上中下，信忍上中下，顺忍上中下，无生忍上中下，寂灭忍上中下；为诸佛菩萨修般若波罗密。<span lang="EN-US"></span></span></b></p>
<p>此佛答初问。先略说五忍，是菩萨自行之法。后分别十四忍，显菩萨自行法之相。十四忍皆依实相般若为体。实相无相，无所不相，以无为法而有差别。伏忍上中下者：地前三贤，十住、十行、十回向、为伏忍位。以有智能伏烦恼，但伏而未断，不能亲证法身，故名伏忍。而分上中下者，十住为下忍，十行为中忍，十回向为上忍。例如一地有始生住生终生也。</p>
<p>信忍者：初二三地，得无漏信，名为信忍。四五六地，顺趣无生，名为顺忍。七八九地，诸念不生，名无生忍。各有上中下三忍，以前地为下，次地为中，后地为上。第五寂灭忍惟二，十地为下忍，佛地为上忍。生灭既灭，寂灭现前，名寂灭忍。是因果合说。前品护果非无因，此品护因非无果。</p>
<p>名为诸佛菩萨修般若波罗密者：一切诸佛，皆修此五忍之行，得成正觉。一切菩萨，应修此般若妙行，得到涅槃彼岸也。</p>
<p><b><span style="color:teal">‘善男子，初发想信，恒河沙众生，修行伏忍，于三宝中，生习种性十心：信心、精进心、念心、慧心、定心、施心、戒心、护心、愿心、回向心，是为菩萨能少分化众生。已超过二乘，一切善地。一切诸佛菩萨，长养十心，为圣胎也。<span lang="EN-US"></span></span></b></p>
<p>此明下伏忍习种性。男子所以称善者，以能入习种性，修行十住行故。初发想信者：十信之中，未入十住，不曾见道，但能依理起想，故名想信。想信若成，即入十住。</p>
<p>恒河沙众生，修行伏忍者：以喻能发大心修行众生之多。但发心虽多，遇缘成退者亦多。如庵罗树，花多果少；如大鱼母胎，子虽无量，成就者少。偈云：‘菩萨发大心，鱼子庵罗花；三事因中多，及其结果少。’</p>
<p>于三宝中，生习种性十心：伏忍之内有三品，此当下伏忍。于三宝真净法中，起熏习心，渐熏成种，以为进趣佛道之性，故曰习种性。</p>
<p>十心者：善顺三宝，曰信心。无有懈退，曰精进心。明记不忘，曰念心。胜解不谬，曰慧心。一念不动，曰定心。破除悭贪，曰施心。调护三业，曰戒心。守护三宝，曰护法心。上求下化，曰愿心。回向三处，曰回向心；三处：谓众生、真如、佛果也。</p>
<p>是为菩萨能少分化众生者：此明下忍功能。具足十心，得入初住，则能善巧方便，教化众生。言少分者，以智悲未胜故。已超过二乘者：由二乘入，只求独善其身，而无大悲救世行愿，故不及住位菩萨，能化他也。</p>
<p>一切善地者：十信名善。经云：十善菩萨发大心，长别三界苦轮海。上超过二字，双贯一切善地，言并超信位菩萨也。</p>
<p>一切诸佛菩萨，长养十心，为圣胎者：十住是三贤之始，成佛之因。三贤位，皆名圣胎。一切诸佛菩萨，长（上声）养十心，以为圣胎。既游道胎，成就觉胤，后登大觉。</p>
<p><b><span style="color:teal">‘次第起干慧，性种性有十心。所谓四意止：身受心法，不净苦无常无我也。<span lang="EN-US"></span></span></b></p>
<p>此明中伏忍。次第起干慧者：渐次增进十行，无有定水润心，干有其慧，故名干慧。性种性者：上一性字，即前习种所修之性，而成此因性。种即因也，故曰性种性。修行十行。所谓下，标列十心。</p>
<p>四意止者：即四念处观，以意根起慧观，令心止住故。身受心法：是所观境；众生于此境上，而起四种颠倒。不净等，即能观之功所成。一、观身不净，除执身为净之倒。二、观受是苦，除以苦为乐之倒。三、观心无常，除执妄心为真常之倒。四、观法无我，除执五阴为实我之倒。</p>
<p><b><span style="color:teal">‘三意止：三善根，慈施慧也。三意止，所谓三世，过去因忍，现在因果忍，未来果忍也。<span lang="EN-US"></span></span></b></p>
<p>三意止有二：一、即三善根。无贪善根，是施；无嗔善根，是慈；无痴善根，是慧；故释曰慈施慧也。二、即三世忍。观十二因缘，过去无明行二支，为因忍；现在八支，前五识、名色、六入、触、受，属果；后三爱、取、有，属因，为因果忍；未来生、老死、二支，为果忍。</p>
<p><b><span style="color:teal">‘是菩萨亦能化众生，已能过我人知见众生等想。及外道倒想所不能坏。<span lang="EN-US"></span></span></b></p>
<p>是菩萨亦能，教化众生：即中伏忍之功能。观五阴无我，我见不立，人见亦亡。人我知见双亡，何有众生等想，故云已能过我人知见众生等想。能观三世因果，乃生灭法，故非常。循环不绝，故非断。而外道计断、计常，二种颠倒妄想，所不能坏。</p>
<p><b><span style="color:teal">‘复有十道种性地。所谓观色识想受行，得戒忍、知见忍、定忍、慧忍、解脱忍。观三界因果，空忍、无愿忍、无相忍。观二谛虚实，一切法无常，名无常忍。一切法空，得无生忍。是菩萨十坚心。作转轮王，亦能化四天下，生一切众生善根。<span lang="EN-US"></span></span></b></p>
<p>此明上伏忍，复有十位道种性地。道指初地平等道。种亦因也。谓此十坚心，能与平等道为因性，故云道种性地。修行十回向。所谓下，标列十心。</p>
<p>所谓观色识想受行者：此列五阴为所观法。色下先列识者，以四阴皆识为主故。得戒忍等，是能观智，转五阴成五分法身。由观色阴，便得戒忍；以作与无作戒，皆色阴摄。观识阴，便得知见忍；以知见皆属识阴摄。观想阴，便得定忍；以定由想心不行故。观受阴，便得慧忍；以领纳境界，慧照分明，了知如幻故。观行阴，便得解脱忍；以念念迁流，了知无常生灭，而得解脱故。观三界下，明三空忍。三界，是众生所依止处。因是业因，果是果报。菩萨观察三界善恶业因果报，皆依妄惑所造妄业而招妄报。妄无自体：观苦因空，遍计本空，得空忍。观苦果空，依他如幻，得无愿忍。不愿受有漏果报，观因果空，得无相忍。以三界上下之法，毕竟皆空，空故无相。此非同外道，拨无因果之空也。</p>
<p>观二谛虚实者：观俗谛是虚，一切有为诸法，迁流不住，毕竟无常，得无常忍。观真谛是实，一切所有诸法，湛然空寂，体无生灭，得无生忍。</p>
<p>是菩萨十坚心：坚者坚忍，即前十忍。上属自利，下则利他。作转轮王：即金轮王，有七宝随身，故能化四天下。在南赡部洲，统领余三洲，能生一切众生善根。</p>
<p><b><span style="color:teal">‘又信忍菩萨。所谓善、达、明、中行者，断三界色烦恼缚。能化百佛千佛万佛。国中现百身千身万身。神通、无量功德。<span lang="EN-US"></span></span></b></p>
<p>此明五忍中，第二信忍。信有三种：一想信，轻毛菩萨十信是。二久信，三贤菩萨是。三证信，初二三地菩萨是。今当第三，证信中道法身之理。首句标名。此忍有三位，所谓二字，指释之词。善：即善觉忍，初地善觉人法二俱空寂故。达：即达观忍，二地观察真俗通达无碍故。明：即明慧忍，三地智慧光明，照了诸法故。中行者：依中道修行之者。</p>
<p>断三界色烦恼缚者：明离障。以初地断贪烦恼，二地断嗔烦恼，三地断痴烦恼。此三种烦恼，缘于色境而起，不得自在为缚。菩萨于初二三地，观色谛无相，不取著色法，故断色缚。然非不观心谛无生，但从粗显先断者说耳。</p>
<p>能化百佛等：明摄化大用。依‘地论’摄报果中，初地化百佛世界，二地化千佛世界，三地化万佛世界。现身亦然。神通变化，饶益众生，功德无量。</p>
<p><b><span style="color:teal">‘常以十五心为首：四摄法、四无量心、四弘愿、三解脱门，是菩萨从善地至于萨婆若，以此十五心为一切行根本种子。<span lang="EN-US"></span></span></b></p>
<p>此明胜行。首句总标十五心，下别列。四摄法者：以四法摄化众生；一布施：不出财法无畏三种，摄令欢喜生信。二爱语：善言劝化，摄令悦服生解。三利行：作饶益行，摄令起因。四同事：以变化身，入诸趣中，与同事业，摄令受化。</p>
<p>四无量心者：慈，是与乐；悲，能拔苦；喜，则随喜功德；舍，则舍离诸恶。一一广大平等，故称无量。</p>
<p>四弘愿者：自利利他。因观众生无边，未度苦谛，故发弘愿，度尽众生。因观烦恼无尽，分剂头数，故发弘愿，断尽烦恼。因观法门无量，可对众机，故发弘愿，学遍法门。因观佛道无上，福慧圆满，故发弘愿，心成佛道。第一愿属下化，第四愿属上求。三二两愿通上下，不学法门，难断烦恼。烦恼未断，自救不了，安能度生？法门未学，烦恼不断，佛道何自而成？菩萨四弘齐发，二利繁兴。</p>
<p>三解脱门者：是无漏三三昧。离缚，名为解脱；能通涅槃，故号为门。一空解脱门，观诸法本空故。二无相解脱门，因空，故不见诸法之相。三无愿解脱门，因无相，故无所愿求。</p>
<p>是菩萨下：显忍功能，从善觉地起，至萨婆若如来智海止。以此十五心，为一切行根本种子，诸地皆不能离此心。</p>
<p><b><span style="color:teal">‘又顺忍菩萨。所谓见、胜、现法，能断三界心等烦恼缚，故现一身于十方佛国中，无量不可说神通化众生。<span lang="EN-US"></span></span></b></p>
<p>此明五忍中，第三顺忍。顺趣无生忍观，而未正得，故名顺忍。此忍有三位：所谓见、胜、现法。见，谓慧见分明，是第四焰慧地，下文名焰慧忍。胜，谓二种殊胜：一教化众生，二不顺烦恼，是第五难胜地，下文名胜慧忍。现法，谓因缘观解现前，是第六现前地，下文名现法忍。</p>
<p>能断三界心等烦恼缚故者：明离障。此三位，能观三界心谛，本无所得。知心无生，不取心相，故能断迷心烦恼。不为心等烦恼所缚，而得自在。然非不观色谛无相，今从多故，但说断心等烦恼缚耳。</p>
<p>现一身于十方佛国中者：此明摄化大用。有二解：一、十方佛国之多，而言现一身者，乃是一身不分而普现，万机咸应而无违。有无量不可说之神通妙用，教化众生。</p>
<p>二、依‘地论’摄报果中，焰慧地菩萨，能现一亿佛身，能化一亿佛国众生。难胜地，能现千亿身，化千亿世界众生。现前地，能现百千亿身，化百千亿世界众生。按上身数国相同，于十方一一佛国，各现一身，无量不可说神通变化，利乐众生。</p>
<p><b><span style="color:teal">‘又无生忍菩萨。所谓远、不动、观慧，亦断三界心色等习烦恼故，现不可说不可说功德神通。<span lang="EN-US"></span></span></b></p>
<p>此明五忍中，第四无生忍，首句标名。无生忍者：于三界内外，不见有少法生，不见有少法灭，亲证法性无生之理。常途，谓初地得无生忍，实则八地真得无生法忍。此忍有三位：所谓远、不动、慧观。远，即第七远行地，下文名远达忍，能至有功用心后边故。不动、即第八不动地，下文名等觉忍，有相烦恼不能动故，真无功用道。观慧，即第九善慧地，下文名慧光忍，成就妙慧，善说诸法故。</p>
<p>亦断三界心色等习烦恼故者：此明治障。七地断微细现行之业果，八地断诸功用，九地断不行利他之障。言心色等习烦恼：前断色心二缚现行正使，是粗烦恼；今即断色心种子余习，是细烦恼，故加一习子，即正习俱除也。</p>
<p>现不可说下：明摄化大用。重言不可说，是西域十大数之极数，极言其多也。又不可说者，以功德神通，说不能尽也。又依‘地论’摄报果中，七地，现百千亿那由他身，化生亦尔。八地，现百万三千大千世界微尘数身，化生亦尔。九地，现十阿僧祇百千佛刹微尘数身，化众生亦尔。</p>
<p><b><span style="color:teal">‘复次寂灭忍。佛与菩萨同用此忍入金刚三昧。下忍中行，名为菩萨。上忍中行，名为萨婆若。<span lang="EN-US"></span></span></b></p>
<p>此明五忍之第五寂灭忍也。‘涅槃’云：寂灭者，名为一心。前之四忍，未尽心源。今此一忍，色心正习俱寂，和合识相亦灭。又五住烦恼已寂，二种生死已灭，故名寂灭忍。此忍惟有上下二品。十地菩萨，与佛同用。此忍不同余经，余经则以十地为下忍，等觉为中忍，妙觉为上忍。</p>
<p>入金刚三昧者：第十法云地菩萨，入金刚观智，破最初一品生相无明。惟此智力坚强，喻如金刚。三昧是定。此菩萨定慧均等，断于诸法中不得自在障，为无碍道。因位所摄，是下忍中行。依‘地论’摄报果，得十不可说佛刹微尘三昧等。</p>
<p>上忍中行者：即最后一刹那，惑尽智圆，为解脱道：果位所摄。得一切智，名为萨婆若，即佛果之异名。</p>
<p><b><span style="color:teal">‘共观第一义谛，断三界心习。无明尽相为金刚，尽相无相为萨婆若。<span lang="EN-US"></span></span></b></p>
<p>共观第一义谛者：此明除障。第十法云地，寂灭下忍，与佛地，寂灭上忍，共观最上一佛乘，第一义谛，中道一心之理。即‘楞严经’所谓：一乘寂灭场地，乃众生本具佛性，万妄本空，一真清净，从来未曾动著纤毫，在凡不减，在圣不增，常住妙明，不生不灭；是谓寂灭场地。今从凡夫地，修证至此，菩萨究竟地，与如来果地，共观此理。</p>
<p>断三界心习无明者：此三界，指分段变易二种三界。前无生忍中，双断色心粗分习气，此更断心法微细习气，即最初一念，独头生相无明。独头生相者，无端突然而起，虚妄惑相。‘起信论’云：由不如实知真如法一故，不觉心起，而有其念。此一念，即微细心习。</p>
<p>又曰无始无明。一切有为之法，皆从因缘而生。现世之果，由前世之因而生。前世之果，更由前世之因而生。惟此无明无因而生，为一切惑之根本。无明之先，更无有始之惑法，故称无始。</p>
<p>无明，有根本枝末之分。枝末无明，依根本而起，是粗相。根本无明，依真如而生，是细相。真如非实有生，无端妄起。‘楞严经’佛答富楼那云：无明无因，譬如城中演若达多（人名，译云祠授），晨朝以镜照面，爱镜中头，眉目可见。嗔责己头，不见面目，以为魑魅。无状狂走，到处觅头，狂布妄出，实无所因。心习无明，乃生住异灭，四种梦心中，属生相无明。生是最先起，灭是最后除。从凡夫地，或闻如来经教，或闻知识开导，了知众生本具佛性，从本觉体，起始觉智。始觉者，先本不觉，因闻教法，方始觉悟，故称始觉。依始觉智，断无明惑，从粗向细，‘起信’分生住异灭四相，天台分五住地惑：见惑一住，思惑三住，尘沙无明合为一住。无明又约位分四十二品，此当四十一四十二两品，最极微细，最为难破。须入金刚三昧，有金刚观智之力，方能断除。金刚观智为能断，无明心习为所断。</p>
<p>尽相为金刚，尽相无相为萨婆若者：此明无碍解脱二道，因果差别之相灭尽相者：但尽色心粗细之相，因位已极，破和合识相，灭相续心相。生灭既。是金刚后心，无碍道中断惑之相，非佛地证果之相。此因异于果，故名金刚。尽相无相者：非但能尽惑相，并尽相亦无。所谓缘观并冥，境智俱泯，寂灭现前，是解脱道中证果之相。此果异于因也，故为萨婆若，得一切智。</p>
<p><b><span style="color:teal">‘超度世谛第一义谛之外，为第十一地萨云若觉。非有非无，湛然清净，常住不变，同真际，等法性。<span lang="EN-US"></span></span></b></p>
<p>佛穷一心本源，圆满菩提，归无所得，前三贤多住世谛，十圣多住第一义谛。佛超出三贤十圣之外，为第十一地，成一切种智之佛。问：萨云若，与前萨婆若何别？答：一云，但梵音楚夏，彼此无殊。二云，萨婆若，是一切智。萨云若，是一切种智。</p>
<p>非有非无者：世谛是有，真谛是无。由超度世谛，故非有。超度真谛，故非无。又佛果无学绝相，故非有。具足万德，故非无。</p>
<p>湛然清净四句：圆满湛然，离垢清净。妙极法身，常住不变。尽未来际，饶益众生。同真如实际，等真空法性也。</p>
<p><b><span style="color:teal">‘无缘大悲，教化一切众生。乘萨婆若乘，来化三界。<span lang="EN-US"></span></span></b></p>
<p>此明摄大用。悲有三种：生缘悲、法缘悲、无缘悲。无缘者：不缘假名众生，不缘五阴法性，任运利生，无缘无虑。此无缘，无所不缘，故其悲称大。悲能拔苦，欲拔众生之苦，须行教化其心。心断恶因，自离苦果。当知教化，乃根本拔苦之法。</p>
<p>乘萨婆若乘者：上一乘字，读平声，乃乘车之乘。下一乘字，读去声，乃车乘之乘。佛已出三界，因大悲愍念众生沉沦之苦，故乘一切智乘，来化三界。此由智兴悲，以悲乘智，普化众生，令入佛道。上段非有非无，属法身。此段随缘利生，是应化身。上二句应身，下二句化身。又前是化他心，后是化他身。</p>
<p>问：前九地化土，云百万亿阿僧祇微尘数佛刹之广：此但云三界，何其狭耶？答：三界有分段、变易二种三界，统九法界众生，包括迨尽，佛界亦在其中，不得以常途三界视之。</p>
<p><b><span style="color:teal">‘善男子！一切众生烦恼，不出三界藏。一切众生果报二十二根，不出三界。诸佛应化法身，不出三界。三界外无众生，佛何所化。<span lang="EN-US"></span></span></b></p>
<p>此承上来化三界之文。三界称藏者，以能含藏一切圣凡染净因果故。众生烦恼，有事理之分。事烦恼，属分段三界。理烦恼，属变易三界。故皆不出三界藏。</p>
<p>众生果报二十二根不出三界者：即是依五住烦恼之惑，造成漏无漏业，感得染净果报。二十二根，眼等六根、忧喜苦乐舍、五受根、男女二根，及命根，此十四种染法摄。信进念定慧五根、及三无漏根、一未知当知根、二已知根、三具知根，此八种净法摄。</p>
<p>诸佛应化法身，不出三界者：谓诸佛三身，常在三界，说法利生，故云不出。问：应化可云不出，法身如何亦云不出？答：以法身不离应化也。‘大经’云：我今此身，即是法身。‘华严经’云：亦名释迦，亦名卢舍那等。当知三身，即是一身，故法身亦得云不出三界也。</p>
<p>三界外无众生，佛何所化者：谓三界外，实无众生，故云佛何所化。问：三乘圣人，虽超三界，犹是众生，仍待佛化，何谓界外无众生？答：三乘虽出分段三界，仍住变易三界，实非界外。界外实无众生为佛所化也。</p>
<p><b><span style="color:teal">‘是故我言，三界外别有一众生界藏者，外道‘大有经’中说，非七佛之所说。<span lang="EN-US"></span></span></b></p>
<p>是故者：承上以是界外无生之故。所以我言，三界外别有众生界藏者：即是外道‘大有经’中所说。‘大有经’，乃印度六派哲学中之胜论派所说。彼将宇宙万有，别为六种：一实，谓诸法实体。二德，即道德也。三业，为作用。四大有，与实德业，同为一有。五同异，如地望地是同，地望水是异。六和合，诸法和合而有。‘大有经’即彼第四派所说此三界外别有众生。故云若说三界外别有众生，即同外道说也。</p>
<p>非七佛之所说者：七佛，乃过去庄严劫千佛中后三佛：过去毗婆尸佛、尸弃佛、拘留孙佛。现在贤劫千佛中前四佛：毗舍浮佛、拘那含牟尼佛、迦叶佛、释迦牟尼佛。以佛佛道同，所说亦同。言三界外别有众生者，非是七佛所说之正法也。</p>
<p><b><span style="color:teal">‘大王！我常说一切众生断三界烦恼果报尽者，名为佛。自性清净，名觉萨云若性。众生本业，是诸佛菩萨本所修行，五忍中十四忍具足。’<span lang="EN-US"></span></span></b></p>
<p>此文前半，叹果异因。众生本业下，举因该果。一切众生，指六凡三乘，断分段变易两种三界，粗细烦恼，漏无漏果报尽者，名为佛。自性清净，名觉萨云若性者：自性，即生佛同具之真如自体，本觉佛性，一向埋没在五阴烦恼尘劳之内。今复本心源，究竟清净，以始觉智，契本觉理，名为大圆满觉，一切种智之性。</p>
<p>众生本业者：即众本生所修之业，清净解脱，故是诸佛菩萨本所修行。从因至果，五忍，有十四忍具足。前十三，是菩萨因行。后一忍，是诸佛果觉。皆不离众生本业。以上答自利行相，兼利他。</p>
<p><b><span style="color:teal">白佛言：‘云何菩萨本业清净，化众生？’<span lang="EN-US"></span></span></b></p>
<p>下答第二利他行相，兼自利。因隔前问太远，月光重白佛言：‘云何菩萨本业清净，化众生？’菩萨以十地，具修十度，于生死涅槃，二无所著，故曰本业清净。以此教化众生；不同凡夫执相著有，自既有缚，岂能化众生？亦不同小乘滞寂沉空，无大悲心，岂能化众生？</p>
<p><b><span style="color:teal">佛言：‘从一地，乃至后一地，自所行处，及佛行处，一切知见故。<span lang="EN-US"></span></span></b></p>
<p>此答菩萨本业清净。从第一欢喜地，至后第十法云地，自所行处，是因地。及佛行处，是果地。一切皆以佛之知见故。佛知见者，真知无知，无所不知，真见无见，无所不见。</p>
<p><b><span style="color:teal">‘本业者，若菩萨住百佛国中，作阎浮四大天王。修百法门，二谛平等心，化一切众生。<span lang="EN-US"></span></span></b></p>
<p>此下广答本业，约十地，分十种差别。一、明欢喜地菩萨，住百佛国中，指所化土。作南阎浮提一方之四天王，即南方增长天王也，明增上生。诸经明位不同，恐繁不引。修百法门者：十善各明十善，为百法门，真俗二谛，圆融无碍，为平等心。以此化度一切众生。</p>
<p><b><span style="color:teal">‘若菩萨住千佛国中，作忉利天王。修千法门，十善道，化一切众生。<span lang="EN-US"></span></span></b></p>
<p>二、明离达地菩萨，即离垢地；离破戒垢，通达三观，故名离达。住千佛国，是所化土。作忉利天王，明增上生。梵语忉利天，此云三十三天，在须弥顶。东西南北各八天，天主居中，即帝释尊天是也。修千法门，明所解法门。</p>
<p>十善道化一切众生者：世间人王，如能以十善治世，则民心善，而国运兴矣。十善者：一、不杀：慈仁爱物，不忍杀害，那有战争杀人之事。二、不盗：他人财物，不与不敢，那有劫盗抢夺之事。三、不邪淫：崇尚礼节，不犯外色，那有奸淫狎亵之事。四、不妄语：不敢虚妄发言。五、不绮语：不敢花言巧语。六、不恶口：不敢恶骂伤人。七、不两舌：不敢搬弄是非。修此四善，那有诈欺哄骗之事。八、不贪：知足常乐，那有不义取财之事。九、不嗔：退让容忍，那有结冤忿怒之事。十、不痴：事理明白，那有黑幕暗昧之事。国家果以十善化民，则举国淳善，自可七难全消，灾厄不起，民安而国泰矣。</p>
<p><b><span style="color:teal">‘若菩萨住十万佛国中，作焰天王。修十万法门，四禅定化一切众生。<span lang="EN-US"></span></span></b></p>
<p>三、明发光地菩萨，住十万佛国，化境为广。作焰天王，即夜摩天王，明增上生。夜摩此云时分，是空居天，以彩云为地，日月光明，上照不及。天人身有光明，以莲华开合，而分昼夜之时分。修十万法门，明所解法门。四禅定，即离生喜乐定，定生喜乐定，离喜妙乐定，舍念清净定；以此四禅教化众生。</p>
<p><b><span style="color:teal">‘若菩萨，住百亿佛国中，作兜率天王。修百亿法门，行道品化一切众生。<span lang="EN-US"></span></span></b></p>
<p>四、明焰慧地菩萨，住百亿佛国中，指所化土。作兜率天王，明增上生。梵语兜率，此云知足。修百亿法门，明所解法门。行道品，即三十七道品，教化一切众生。</p>
<p><b><span style="color:teal">‘若菩萨，住千亿佛国中，作化乐天王。修千亿法门，二谛四谛八谛化一切众生。<span lang="EN-US"></span></span></b></p>
<p>五、明难胜地菩萨，二句指所化土。作化乐天王，明增上生。王者自化五欲之境，而自受乐。八谛，有云：有作四谛，无作四谛。又云：无常苦空无我为四，常乐我净为四，合为八谛。余可知。</p>
<p><b><span style="color:teal">‘若菩萨，住十万亿佛国中，作他化天王。修十万亿法门，十二因缘智，化一切众生。<span lang="EN-US"></span></span></b></p>
<p>六、明现前地菩萨，二句指所化土。作他化天王，明增上生。他化者五欲之境，他天所化，为其自在受用。余亦可知。</p>
<p><b><span style="color:teal">‘若菩萨，住百万亿佛国中，作初禅王。修百万亿法门，方便智，愿智，化一切众生。<span lang="EN-US"></span></span></b></p>
<p>七、远行地菩萨，二句指所化土。作初禅王，明增上生。修界内有漏禅定。方便智者，权智，善巧方便也。愿智者，大愿平等也。常以二智化众生。</p>
<p><b><span style="color:teal">‘若菩萨，住百万微尘数佛国中，作二禅梵王。修百万微尘数法门，双照方便神通智，化一切众生。<span lang="EN-US"></span></span></b></p>
<p>八、明不动地菩萨，二句指所化土。作二禅梵王，明增上生。梵者净也，因生色界，离欲清净故。双照方便神通智者：双照真俗二谛，方便善巧，不相违碍，能发神通之智，以此化众生。</p>
<p><b><span style="color:teal">‘若菩萨，住百万亿阿僧祇微尘数佛国中，作三禅大梵王。修百万亿阿僧祇微尘数法门，四无碍智，化一切众生。<span lang="EN-US"></span></span></b></p>
<p>九、明善慧地菩萨，二句指所化土。作三禅大梵王，明增上生。以四无碍智，化众生。四无碍智者，即法义辞乐说，四无碍辩也。</p>
<p><b><span style="color:teal">‘若菩萨，住不可说不可说佛国中，作第四禅大静天王，三界主。修不可说不可说法门，得理尽三昧，同佛行处，尽三界源，教化一切众生，如佛境界。是故一切菩萨，本业化行净。<span lang="EN-US"></span></span></b></p>
<p>十、明法云地菩萨，先举所化土。作第四禅大静天王，明增上生。即摩醯首罗大自在天王。居色界顶，神用广大，智慧第一，为三千大千世界主。修不可说不可说法门，明所知法门。</p>
<p>得理尽三昧者：即金刚定。梵语三昧，此云正定。以金刚观智，照穷一心之理，而得金刚正定。同佛行处四句：同在寂灭忍位，尽分段、变易，二种三界生死之源，教化众生，背尘合觉，返本还源，如佛境界。</p>
<p>是故下二句：总结诸菩萨业，上文月光所问：云何菩萨，本业清净，化众生？佛答五忍功德。至此结云：以是之故，一切菩萨，本业化行净。即诸菩萨本所修业，教化众生，利他之行，清净无染。不著生死，不住涅槃，故称为净。</p>
<p><b><span style="color:teal">‘若十方诸如来，亦修是业，登萨婆若果，作三界王，化一切无量众生。’<span lang="EN-US"></span></span></b></p>
<p>此结如来业。一切如来，亦修是清净本业，从因感果，得一切智。应机示现，作三界大法王，教化无量众生。</p>
<p><b><span style="color:teal">尔时，百万亿恒河沙大众，各从座起，散无量不可思议华，烧无量不可思议香，供养释迦牟尼佛，及无量大菩萨。合掌听波斯匿王说般若波罗密。<span lang="EN-US"></span></span></b></p>
<p>此下明大众庆蒙法利，先修供养。华是菩提心华，香是大乘戒香。供佛及僧，以冀闻法领解。听匿王说者：以匿王助转法轮也。又大众修财供养，匿王以法供养。</p>
<p><b><span style="color:teal">今于佛前，以倡叹曰：<span lang="EN-US"></span></span></b></p>
<p>此结集经人序列之词，先大众修供，今匿王偈赞。偈者竭也，以少文竭尽多义，故名为偈，即同诸经中重颂。此中五十九行，前六行总颂上义；次四十五行，别颂十四忍；后八行，结颂五忍功德。</p>
<p><b><span style="color:teal">‘世尊导师金刚体，心行寂灭转法轮，<span lang="EN-US"></span></span></b></p>
<p><b><span style="color:teal">八辩洪音为众说。时众得道百亿万，<span lang="EN-US"></span></span></b></p>
<p><b><span style="color:teal">时六天人出家道，成比丘众菩萨行。<span lang="EN-US"></span></span></b></p>
<p>此三行叹别行三宝。首句：叹佛身业不思议，佛为有情正觉二世间中，九法界众生之所共尊，故曰世尊。导师者：能引导众生，出离生死苦海，而登涅槃彼岸之师。证究竟固法身，尽未来际，永劫不坏，犹如金刚，故曰金刚体。</p>
<p>次句心行寂灭转法轮者：叹佛意业不思议。佛之心行处灭，而归寂灭真心，鉴机施教，转妙法轮。法而曰轮者，有推碾众生粗细烦恼之功，有运载众生出离生死之力，故喻如轮。</p>
<p>三句八辩洪音为众说者：叹佛口业不思议。八辩者，依‘梵摩喻经’，一最好、二易了、三调和、四柔软、五不误、六不妄、七尊慧、八深远，此之八音，见足四辩，故云八辩。洪者大也，其音能遍十方法界，以为众生随机宣说一切妙法。此虽赞佛宝，含法宝在内。</p>
<p>时众得道百万亿三句：赞叹僧宝不思议。天无出家法，此约心中闻法，依解修行，能出烦恼之家，而成比丘清净之众，广修菩萨两利之行。</p>
<p><b><span style="color:teal">‘五忍功德妙法门，十四正士能谛了。<span lang="EN-US"></span></span></b></p>
<p><b><span style="color:teal">三贤十圣忍中行，唯佛一人能尽源。<span lang="EN-US"></span></span></b></p>
<p>此二行叹五忍功德。五忍微妙法门，凡情莫测。唯十四位中圣人，方能谛实了明。正士即圣人也。三贤伏忍，只作三位，十地称十圣，全在忍中行，虽至法云地，同登寂灭忍，尚有一品生相无明未破，未证一心本源，如同十四夜月。故云唯佛一人，能尽一心本源也。</p>
<p><b><span style="color:teal">‘佛众法海三宝藏，无量功德摄在中。<span lang="EN-US"></span></span></b></p>
<p>此一行叹一体三宝。佛即自性佛宝，法即自性法宝，众即自性僧宝。自性广大，取喻如海。性中含藏恒沙称性功德，故曰藏、曰摄。海中含藏众宝，亦复如是。</p>
<p><b><span style="color:teal">‘十善菩萨发大心，长别三界苦轮海。<span lang="EN-US"></span></span></b></p>
<p><b><span style="color:teal">中下品善粟散王，上品十善铁轮王。<span lang="EN-US"></span></span></b></p>
<p>此下四十五行，别颂十四忍。初二行颂伏忍前方便。从习种下七行，颂伏忍三品功德。从善觉下十行，颂信忍三品功德。从焰慧下八行，颂顺忍三品功德。从远达下十行，颂无生忍三品功德。从灌顶下八行，颂寂灭忍上下品功德。十善菩萨：指十信位。大心：乃上求佛道，下化众生之菩提心。信位菩萨，由真如内熏之因，教法外熏之缘，因缘具足，能发大心，求出三界。虽未能即了生死，渐次自断无明，定出三界，故言长别三界苦轮。三界六道，备婴众苦，故喻如海。</p>
<p>后二句：乃内秘菩萨行，外现人王身。中下品善粟散王者：以其散步各洲，如粟之多，故以名焉。上品为铁轮王：能王南洲一洲。其铁轮宝，广一俱卢舍，王乘此宝，一日得周行南洲，故能统治各国。</p>
<p>‘缨络经’云：住前名信根菩萨，亦名假名菩萨，亦名名字菩萨。若一劫二劫三劫，修十信，上品善铁轮王，中品善粟散王，下品善人中王，具足一切烦恼。此经中下品善，皆粟散王，所以异也。</p>
<p><b><span style="color:teal">‘习种铜轮二天下，银轮三天性种性，<span lang="EN-US"></span></span></b></p>
<p><b><span style="color:teal">道种坚德转轮王，七宝金光四天下。<span lang="EN-US"></span></span></b></p>
<p><b><span style="color:teal">伏忍圣胎三十人，十信十止十坚心。<span lang="EN-US"></span></span></b></p>
<p>此颂伏忍，共有七行，前三行颂下中上三品，为三种轮王，与十圣为胎。十住为习种性，作铜轮王，在东南二洲称王。其铜轮宝，广二俱卢舍，一日能周行二洲，故各国归服。十行为性种性，作银轮王，在东西南三洲称王。其银轮宝，广三俱卢舍，一日能周行三洲，故各国皆归统治。十回向为道种性，作金轮王，在一四天下称王。具足七宝：一、金轮宝：广四俱卢舍，名胜自在。王若出世，海水减浅，海边现出轮王道路。王乘此宝，一日可以周游四大部洲。又云此宝乘之，可以远行虚空。二、象宝：名青山，其力勇健，善能作战。三、马宝：名勇疾风，所往诸处，其疾如风，一日亦能遍行四洲。四、神珠宝，即如意宝。凡有所求，能雨众宝。五、主藏臣宝：名大财，随王游行，王需财宝，向取之时，只要有土，掘之便得。六、女宝：名净妙德。不由胞胎，清净化生。七、主兵臣宝：亦名将军宝，名离垢眼。善识兵法，名闻四洲。王身金色，亦有三十二相。</p>
<p>慈恩云：金轮望风顺化，银轮遣使方降，铜轮震威乃服，铁轮奋戈始定，皆无杀害耳。</p>
<p>伏忍圣胎三十人者：十地为十圣，伏忍三十位，能与十圣为胎。十信即十住，信心满足，修从假入空观。十止即十行，广行佛事，修从空入假观。十坚心即十回向，修中道正观，求登十地。</p>
<p><b><span style="color:teal">‘三世诸佛于中行，无不由此伏忍生，<span lang="EN-US"></span></span></b></p>
<p><b><span style="color:teal">一切菩萨行本源，是故发心信心难。<span lang="EN-US"></span></span></b></p>
<p><b><span style="color:teal">若得信心必不退，进入无生初地道。<span lang="EN-US"></span></span></b></p>
<p><b><span style="color:teal">教化众生觉中行，是名菩萨初发心。<span lang="EN-US"></span></span></b></p>
<p>此颂伏忍功能，为诸佛圣贤之根本。当知诸佛万德之果，不离伏忍三贤之因，故云于中行。因心为圣胎，方能生果觉，故云无不由此伏忍生。即一切菩萨，所修六度万行，亦以此为本源。此忍为入道之初门，成佛之基础也。</p>
<p>是故发心信心难者：发心指初发心住，欲登初住，必由十信信心满足，善根成熟，方能入住。伏忍前信位菩萨，虽发大心或进或退，名为毛道众生，随风而转，心未决定。以是之故，初发心固难，而信心不退更难。若得信心圆满，名决定聚众生，必定不更退堕凡小地也。</p>
<p>证入无生初地道者：谓信心满足，入伏忍位，得位不退。渐次增进，至信忍位，证入无生法忍，登初地圣人之道也。</p>
<p>问：‘本业璎珞经’说：十住中第六住正观现前，值诸佛、菩萨、善知识所护，则出七住常不退转，七住以前名为退分。如舍利弗欲入七住，值恶因缘，退落凡夫等；今此经中，不言退者何也？答：如来说教，随机差别。彼经云：七住以前名为退分，乃属藏教义；今经信满入住必不退，乃圆教义也。上颂自利行。</p>
<p>教化众生觉中行者：此颂利他之行。菩萨观他如自，常行教化。众生依本觉理中起始觉智，修自觉觉他之行，故云是名菩萨初发心。按‘起信论’初发心住菩萨，发三种心：一、直心，谓正念真如本觉之理。二、深心，谓乐修一切诸善之行。三、大悲心，谓救拔众生生死之苦。教化众觉中行，全同起信三心。自觉觉他，大乘妙行，属初发心住，故曰是名菩萨初发心。颂伏忍竟。</p>
<p><b><span style="color:teal">‘善觉菩萨四天王，双照二谛平等道，<span lang="EN-US"></span></span></b></p>
<p><b><span style="color:teal">权化众生游百国，始登一乘无相道。<span lang="EN-US"></span></span></b></p>
<p><b><span style="color:teal">入理般若名为住，住生德行名为地。<span lang="EN-US"></span></span></b></p>
<p><b><span style="color:teal">初住一心足德行，于第一义而不动。<span lang="EN-US"></span></span></b></p>
<p>此颂信忍，共有十行。此四行颂初地信忍下品。前三句：明统化功能，以初地破无明，见法身，善觉中道理性，菩萨游三摩地，示作四天王。双照二谛平等道者：以中道观智双照真俗二谛，达真化俗，智悲并运，圆融无碍，是为平等道。大权示现，教化众生。百国者，举化土也。</p>
<p>始登一乘无相道下五句：明入地功能。一乘即最上一佛乘，实相无相，中道妙理，初地初证此理，名为始登。善觉中道，生大欢喜，又名欢喜地。</p>
<p>入理般若名为住，住生德行名为地者：以般若妙智，契入实相妙理，即名为住。此则住无所住，以无所住而生其心，故生出有为功德，无为功德，故名为地，以地有能生义故。</p>
<p>初住一心具德行，于第一义而不动者：初住证入中道一心，三德秘藏，具足恒河性德，无边妙行。虽然游戏神通，净佛国土，安住于第一义谛，不为空有所动故。</p>
<p><b><span style="color:teal">‘离达开士初利王，现形六道千国土。<span lang="EN-US"></span></span></b></p>
<p><b><span style="color:teal">无缘无相第三谛，无无无生无二照。<span lang="EN-US"></span></span></b></p>
<p>此二行，颂二地信忍中品。离达者：离破戒垢，通达三观，众戒清净，永离过失，又名离垢地。开士：即菩萨之别称，开觉众生之士也。权作忉利王，功能渐胜，化境渐宽，能现形六道千国土也。</p>
<p>无缘者：无能缘智。无相者：无所缘境。境智俱泯，真俗互融，双舍二边，全归中道。第三谛：即中道妙谛。</p>
<p>无无无生无二照者：无无即无无缘，无无相；将二无亦无。真得无生。故无能照之智，所照之境，境智俱泯，故曰无二照。</p>
<p><b><span style="color:teal">‘明慧空照焰天王，应形万国导群生。<span lang="EN-US"></span></span></b></p>
<p><b><span style="color:teal">忍心无二三谛中，出有入无变化生。<span lang="EN-US"></span></span></b></p>
<p>此二行，颂三地信忍上品。三地亦名发光地。明慧者：即发明智慧之光也。照了人法二空，曰空照。权作焰天王，即夜摩天王。应形万国，化导群生，较前地，竟达十倍。</p>
<p>忍心无二三谛中二句：明忍功能。无二者：无真无俗，不滞空有，全归中道第三谛中。涉俗利生，曰出有。一一离相，曰入无。神通改易，曰变化生。又即有即空，曰出有入无。即空即有，曰变化生也。</p>
<p><b><span style="color:teal">‘善觉离明三道人，能灭三界色烦恼。<span lang="EN-US"></span></span></b></p>
<p><b><span style="color:teal">还观三界身口色，法性第一无遗照。<span lang="EN-US"></span></span></b></p>
<p>此二行，总颂上信忍三地。善觉，是初地；离，即离达，是二地；明，即明慧，是三地；故云三道人。第二句：即色是空，故能断三界变化色烦恼也。第三句：即空是色，故还观三界，变化身口色也。末句法性者：诸法实性，观一一色法，无非法性。既皆法性，全归中道第一义谛，故得真俗双照无遗。不著色法，无遗真。不坏色法，无遗俗。颂信忍竟。</p>
<p><b><span style="color:teal">‘焰慧妙光大精进，兜率天王游亿国。<span lang="EN-US"></span></span></b></p>
<p><b><span style="color:teal">实智缘寂方便道，达无生照空有了。<span lang="EN-US"></span></span></b></p>
<p>此颂顺忍有八行。此二行颂四地，顺忍下品。焰慧者：智慧炽盛，犹如火焰。妙光者：慧光遍照，空有不羁，故得称妙。大精进者：四地于三观精进增上故。第二句：权依兜率天王，游化亿国。比前地化土，又竟达十倍。</p>
<p>实智者：理智也。缘寂：即缘空寂之理。方便道者：事智也。即缘俗谛之事。达无生照空有了者：一一了达无生，故能双照空有。了知即空即有，即有即空，真俗圆融无碍也。</p>
<p><b><span style="color:teal">‘胜慧三谛自达明，化乐天王百亿国。<span lang="EN-US"></span></span></b></p>
<p><b><span style="color:teal">空空谛观无二相，变化六道入无间。<span lang="EN-US"></span></span></b></p>
<p>此二行，颂五地顺忍中品。五地亦名难胜地，以殊胜智慧，观照三谛，自得通达明了。权作化乐天王，教化百亿国土。</p>
<p>空空谛观无二相者：上空字生死空，下空字涅槃亦空。如古德云：涅槃生死等空华。以此正智谛观，无有生死涅槃二相可得，故能垂形六道，一一变现，乃至无间地狱，亦复入之。即所谓，我不入地狱，谁入地狱也。</p>
<p><b><span style="color:teal">‘法现开士自在王，无二无照达理空，<span lang="EN-US"></span></span></b></p>
<p><b><span style="color:teal">三谛现前大智光，照千亿土教一切。<span lang="EN-US"></span></span></b></p>
<p>此二行，颂六地顺忍上品。法现：即现前地，开士解见在前。自在王者：权作自在天王。无二无照者：无真俗二谛之境，无空假二观之照，达中道一心之理，第一义空。</p>
<p>三谛现前大智光二句：悟即真即俗，即俗即真，真俗圆融，无非中道。则三谛现前，大智慧光明，遍照千亿佛土，教化一切众生。</p>
<p><b><span style="color:teal">‘焰胜法现无相定，能洗三界迷心惑，<span lang="EN-US"></span></span></b></p>
<p><b><span style="color:teal">空慧寂然无缘观，还观心空无量报。<span lang="EN-US"></span></span></b></p>
<p>此二行，总颂上顺忍三地。焰：即焰慧，是四地。胜：即胜慧，是五地。法现：即六地。此三地菩萨，得中道观，不起有无二相，故曰无相定。以此正观之慧水，洗涤三界迷心之惑垢。惑即无明也。</p>
<p>空慧寂然无缘观者：空慧，即真空智慧。寂然乃境智双泯，无所缘之境，与能观之智，故曰无缘观。还观心空无量报者：此乃方便智，还观心空，能断三障。四地断微细身边二见障，五地断二乘乐涅槃障，六地断三界集囚集业障。昔日迷心，即成三障。今还观心空，三障蠲除，而成无量功德果报也。颂顺忍竟。</p>
<p><b><span style="color:teal">‘远达无生初禅王，常万亿土教众生。<span lang="EN-US"></span></span></b></p>
<p><b><span style="color:teal">未度报身一生在，进入等观法流地。<span lang="EN-US"></span></span></b></p>
<p><b><span style="color:teal">始入无缘金刚忍，三界报形永不受。<span lang="EN-US"></span></span></b></p>
<p><b><span style="color:teal">观第三义无二照，二十一生空寂行。<span lang="EN-US"></span></span></b></p>
<p><b><span style="color:teal">三界爱习顺道定，远达正士独谛了。<span lang="EN-US"></span></span></b></p>
<p>此颂无生忍，共十行。此五行，颂七地无生忍下品。首句远达，即远行地，达者到也。大品名深入无生，无生者，此地菩萨，修无相观。以此观智，证无生忍。权作初禅王。方便善巧，常在万亿国土，教化众生。</p>
<p>未度报身一生在者：报身，即分段果报身。尽此一生，即离分段生，而入变易生。故‘智度论’云：七地菩萨，未舍肉身。又一解，二十一生中，未度末后一生。</p>
<p>进入等观法流地者：以七地犹有功用，进入八地，真俗等观，无有二相。亦可作色心等观，无差别相，无功用道，中中流入萨婆若海法性真流，故名法流地。到此始入无缘金刚忍，无缘者，无能缘，及与所缘也。心色不二，缘观俱寂，坚固莫坏，犹如金刚。离三界习，故言三界报形永不受。此二句，预说八地功德，以其必能致也。</p>
<p>观第三义无二照者：恒观中道第一义谛。中道本属第一义，以真俗中次第居三，故名第三义。一中一切中，无空无假无不中，故无二照。二十一生空寂行者：从初地至七地，每地各有三生，合为二十一生。生生皆观诸法空寂，以为进趋佛地之行。</p>
<p>三界爱习顺道定者：爱谓痴爱，即无明。习是习气。此地菩萨，烦恼粗重，早已断尽，惟无明习气未断。由爱佛智，故习未断。不名有烦恼，但名顺道定。远达正士独谛了者：正士亦菩萨之别称，惟此菩萨，独能谛实了知，勤修无生观行，进断此习。</p>
<p><b><span style="color:teal">‘等观菩萨二禅王，变生法身无量光。<span lang="EN-US"></span></span></b></p>
<p><b><span style="color:teal">入百恒土化一切，圆照三世恒劫事。<span lang="EN-US"></span></span></b></p>
<p><b><span style="color:teal">反照乐虚无尽源，于第三谛常寂然。<span lang="EN-US"></span></span></b></p>
<p>此三行，颂八地无生忍中品。等观，即八地真俗等观；无功用道，遍修万行，入大法流，故名等观。又名不动，于色而得自在，不为色所动故。权作二禅王，已离七地分段生，三界报形永远不受，变彼分段报形，而得变易生之法身，故曰变生法身。证法性理以成身故。具足无量光明，故称无量光。</p>
<p>三句：明利他行。而能遍入百恒河沙国土，大作佛事，教化众生。四句：明利他智。其智圆照三世，恒河沙劫之事。五句：八地真得无生，恒受法乐。反照此乐，亦非真实，故曰反照乐虚。无尽源者，今欲尽于无尽之源，而得寂灭之乐，虽然未至寂灭，于第三谛，常得寂然不动。第三谛，对真俗而言，中道则为第三谛。</p>
<p><b><span style="color:teal">‘慧光开士三禅王，能于千恒一时见，<span lang="EN-US"></span></span></b></p>
<p><b><span style="color:teal">常在无为空寂行，恒沙佛藏一念了。<span lang="EN-US"></span></span></b></p>
<p>此二行，颂九地无生忍上品。慧光，即九地善慧发光。权作三禅王，能于千恒河沙国土，同时现身，教化众生。上文云，现十阿僧祇百千佛土微尘数身，化土亦然，即是一时现也。此言千恒者，略言耳。能于二字，因得上品无生忍，方能有此利他胜用。于此诸土，一时现身。此即一身不分而普现，群机咸应以无违。譬如一月在天，影现众水也。</p>
<p>常在无为空寂行者：承接上句，虽然妙用繁兴，常在无为空寂。即动静一如，并行不悖，无功用行也。恒沙佛藏一念了者：即此无功用智，恒沙诸佛法藏，一念心中，悉能了达。颂无生忍竟。</p>
<p><b><span style="color:teal">‘灌顶菩萨四禅王，于亿恒土化群生。<span lang="EN-US"></span></span></b></p>
<p><b><span style="color:teal">始入金刚一切了，二十九生永已度。<span lang="EN-US"></span></span></b></p>
<p><b><span style="color:teal">寂灭忍中下忍观，一转妙觉常湛然。<span lang="EN-US"></span></span></b></p>
<p><b><span style="color:teal">等慧灌顶三品土，除前余习无明缘。<span lang="EN-US"></span></span></b></p>
<p><b><span style="color:teal">无明习相故烦恼，二谛理穷一切尽。<span lang="EN-US"></span></span></b></p>
<p>此颂寂灭忍有八行，此五行颂寂灭忍下品。灌顶菩萨，即第十法云地菩萨。灌顶者：譬如轮王，太子成就王相，取四大海水，灌太子顶，即名灌顶太子。菩萨亦如是，受佛职时，诸佛以智水，灌菩萨顶，名灌顶菩萨，是名菩萨入智慧职。权作四禅天王，于亿恒河沙国土，教化群生。</p>
<p>始入金刚一切了者：到此地，始入金刚心。用金刚观智，能破无明坚惑。一切了，乃四十二品无明，已断四十一品，从此进破，一切皆了。二十九生永已度者：从初地至此十地，地各三生，合三十生。今但言二十九生者，以第三十生，即本生之身。前二十九生已过去，故云永已度。</p>
<p>寂灭忍中下忍观二句：寂灭忍中，分上下二忍，此当下忍观，乃因满之位。若于此无碍道中，一转而入解脱道，破最初一品生相无明，即成妙觉，寂灭现前，湛然不动。故曰一转妙觉常湛然。</p>
<p>等慧灌顶三品土二句：总颂前三品。等即等观，是八地。慧即慧光，是九地。灌顶是十地。此三品菩萨，共除前色心余习无明之缘，而住果报土。</p>
<p>无明习相故烦恼二句：谓无明习气之相，是旧烦恼，故者旧也。二谛即真谛俗谛，全真即俗，全俗即真，是谓理穷，乃为中谛。得此三谛，现行习气，一切皆尽。故曰二谛理穷一切尽。</p>
<p><b><span style="color:teal">‘圆智无相三界王，三十生尽等大觉，<span lang="EN-US"></span></span></b></p>
<p><b><span style="color:teal">大寂无为金刚藏，一切报尽无极悲，<span lang="EN-US"></span></span></b></p>
<p><b><span style="color:teal">第一义谛常安隐，穷源尽性妙智存，<span lang="EN-US"></span></span></b></p>
<p>此三行颂寂灭忍上品。圆智者：圆满一切种智；又转第八识，成大圆镜智。无相者：无和合识相，无相续心相。无明尽净，能为三界中王。‘法华’亦云：今此三界，皆是我有。</p>
<p>三十生尽等大觉者：十地共有三十生。第十地受三十生时，不名为尽。至此金刚道后异熟空，三十生悉皆已尽，等十方大觉世尊也。大寂无为金刚藏者：得大涅槃，名大寂，证极无为之理，四魔不能坏，名为金刚藏。</p>
<p>一切报尽无极悲者：前三十生，皆有因尽果生。今大觉圆满，不复更生，二死永亡，故云一切报尽。尽未来际，救拔苦恼众生，出离苦海，悲心无有穷极，故曰无极悲。</p>
<p>第一义谛常安隐者：安住第一义谛，不住生死，不住涅槃。示现生死，无异涅槃。无有挂碍，得大自在，故曰常安隐。</p>
<p>穷源尽性妙智存者：穷极一心本源，究尽诸法实性。生死涅槃，皆如昨梦。圆满菩提，归无所得，惟有妙智独存。前来四十五行，别颂五忍已竟。</p>
<p><b><span style="color:teal">‘三贤十圣住果报，唯佛一人居净土。<span lang="EN-US"></span></span></b></p>
<p><b><span style="color:teal">一切众生暂住报，登金刚原居净土。<span lang="EN-US"></span></span></b></p>
<p>此总颂五忍，有八行，此二行颂报土分齐。三贤是住行向，十圣是十地，果报有依有正，此言住者，当指依报。三贤住凡圣同居报土，十圣住实报无障碍报土。唯佛一人，居住常寂光净土。一切众生，皆是生灭无常，故曰暂住报。登金刚原者：金刚，是不坏义。佛以法性身，居法性土，身土圆融，究竟不坏，是真净土。</p>
<p><b><span style="color:teal">‘如来三业德无极，我今月光礼三宝。<span lang="EN-US"></span></span></b></p>
<p>此下六行，颂叹如来三业功德。如来三业皆不思议，善能饶益众生，其德无极。下句可知。</p>
<p><b><span style="color:teal">‘法王无上人中树，覆盖大众无量光。<span lang="EN-US"></span></span></b></p>
<p>佛为法王，于法自在，超九界以独尊，故称无上。如人中之树，可以覆荫众生。身光无量，能破黑暗。又现无量身，放无量光，加被众生。此叹身业。</p>
<p><b><span style="color:teal">‘口常说法非无义，心智寂灭无缘照。<span lang="EN-US"></span></span></b></p>
<p>口常说法，以法利生。有时说空，有时说有，或说是常，或说无常。皆随机设教，对症施方，深有所以，非是无义。此叹口业。心智寂灭者，其体本寂。无缘照者，其用无方。无缘，无所不缘故。此叹意业。</p>
<p><b><span style="color:teal">‘人中师子为众说，大众欢喜散金华。<span lang="EN-US"></span></span></b></p>
<p>师子为兽中王，师子一吼，百兽脑裂。佛为人中王，为众说法，得大无畏，喻如师子。大众闻法欢喜，散华供养。</p>
<p><b><span style="color:teal">‘百亿万土六大动，含生之类受妙报。<span lang="EN-US"></span></span></b></p>
<p><b><span style="color:teal">天尊快说十四王，是故我今略叹佛。’<span lang="EN-US"></span></span></b></p>
<p>百亿万极言其多，土即国土。六大动者，大地六变震动也。含生，谓含情抱识之众生。蒙益得果，而受微妙果报。</p>
<p>天尊快说十四王者：佛为天中之天，圣中之圣，故称天尊。求法之殷，故请快说，即及时施教也。十四王者：习种铜轮王，性种银轮王，道种金轮王，十地六欲四禅王，佛为三界王，共十四王。是故我今略叹佛：有二意：一、自慧浅薄，不能广叹。二、佛德众多，无由尽叹。</p>
<p><b><span style="color:teal">时，诸大众，闻月光王叹十四王无量功德藏，得大法利。即于座中有十恒河沙天王，十恒河沙梵王，十恒河沙鬼神王，乃至三趣，得无生法忍。八部阿须轮王，现转鬼身，天上受道。三生入正位者，或四生五生乃至十生得入正位。证圣人性，得一切无量报。<span lang="EN-US"></span></span></b></p>
<p>此明大众闻法益。时，即月光王说颂已竟之时。大众闻叹十四王无量功德藏，得大法利，以法利能出生死，能获果证，故座中有无数天王、梵王、鬼神王，神即福德之鬼，乃至三趣，均得无生法忍也。无生忍，通教三地以上，别教初地以上，圆教初住以上。若真得无生法忍，当在圆教八地以上也。</p>
<p>八路阿须轮王，（即阿修罗王）：按‘三藏记’四天王下，有四阿修罗王：一、罗侯阿修罗王，二、毗摩质多阿修罗王，三、般利阿修罗王，四、毗楼阇阿修罗王。须弥山下，复有四大阿修罗：一、恐冕，二、富楼摩，三、婆罗阿，四、兜率楼。故云八部阿修罗。</p>
<p>现转鬼身：现生闻法，即转鬼身，上生天趣，而得受道。入正有二：一、人空正位。二、法空正位。从三生至十生，有延促不等者，乃因善根智慧，深浅不同故也。证圣人性：乃十地圣种性也。得一切无量报者：因位次无量，果报亦应无量。此段乃属结集经家叙益。</p>
<p><b><span style="color:teal">佛告诸得道果实大众：‘善男子！是月光王已于过去十千劫中，龙光王佛法中为四住开士，我为八住菩萨。今于我前，大师子吼。<span lang="EN-US"></span></span></b></p>
<p>上文月光叹佛功德，此下如来述赞月光，先发其本迹，告诸在会贤圣。得道果，加一实字，指实行而言，非权行也。以权行，乃菩萨大权示现。自知月光本迹，实行不知，故告之曰：是月光王远本，在过去十千劫中，龙光王佛法中，已发大心，已居四住。我字佛自称，佛居八住。当时同事龙光王，今则乘愿同来，故同年同月同日而生，示为主伴，唱酬般若。今于我前，作师子吼，决定说，其义显了。智者疏云：四住即焰慧开士，八住即等观菩萨。</p>
<p><b><span style="color:teal">‘如是如是！如汝所解，得真义说。不可思议，不可度量。唯佛与佛，乃知斯事。<span lang="EN-US"></span></span></b></p>
<p>此印可其说。如是如是！即印可之词。重言者，谓如是而悟，如是而说也。二三句即释重言如是之意，如汝所解，得真实义，如解而说。不可思议，不可度量，非中下之智所知。唯佛与佛，乃能了知此事。</p>
<p><b><span style="color:teal">‘善男子！其所说十四般若波罗密，三忍，地地上中下三十忍，一切行藏，一切佛藏，不可思议。<span lang="EN-US"></span></span></b></p>
<p>此下述十四忍功能。其所说其字，指月光王。十四般若波罗密，牒前所说十四忍，名异而义同也。三忍二字，但指伏忍中：一信忍、二止忍、三坚忍。地地上中下者：谓十地中，地地有上中下三品，合为三十忍。一切行藏者：一切菩萨因行功德，含藏其中。一切佛藏者：一切诸佛果觉功德，含藏其中。因该果海，果彻因源，名不可思议。</p>
<p><b><span style="color:teal">‘何以故？一切诸佛是中生，是中灭，是中化。无生无灭无化。无自无他。第一无二。非化非不化。非无无相。无来去。如虚空故。<span lang="EN-US"></span></span></b></p>
<p>何以故征问之词。问云：何故十四忍不可思量？以一切诸佛，依十四忍修证成佛，曰是中生。不违世谛，有生必灭，曰是中灭。对机施教，说法利生，曰是中化。</p>
<p>无生无灭无化者：恐著相众生，执有生灭化导，偏于有边；故救云：以诸法本自无生，今亦无灭，如虚空华。生本不曾生，灭亦何所灭，都缘病眼妄见生灭。既无生灭，则化亦无化。无自无他一句：补足无化之意，无有能化之自，及与所化之他。能所双亡，自他不立也。</p>
<p>第一无二五句：又恐破相众生，闻无生灭、化导、自他，偏于空边；又救云：唯是第一义谛，绝待无二。空有皆属对待，遂双遣二边以救之。非化者：非定有能化所化。非不化者：非不有能化所化。非无无相者：上应有非无有相一句，谓非无有生灭化导自他等相。非无无相者：谓非无无生灭化导自他等相。一切诸佛，化度众生，来无所从，去无所至，法身常不动，故曰无来去。如虚空故：喻上诸义，虚空湛然不动，无有生灭，浑然不分，无有自他，体非群相，故非相。日照则明，云屯则暗，故非无相。圆满周遍，故无来去。</p>
<p><b><span style="color:teal">‘一切众生无生灭，无缚解。非因非果，非不因果。烦恼我人，知见受者，我所者。<span lang="EN-US"></span></span></b></p>
<p>此下明空，文有五段：初明生空。一切苦受下，明法空。从境界下，明境空。从无三宝下，明圣凡空。般若无知下，明智空。</p>
<p>一切众生：因缘和合，虚妄有生；因缘别离，虚妄名灭。生灭既皆虚妄，即无生灭。众生为烦恼所缚，求得涅槃解脱。了知烦恼性空，故无缚。涅槃如幻，故无脱。</p>
<p>非因非果者：众生惑业为因，苦报为果。惑业无自性，故非因。此身本不有，故非果。如梦中人，岂实有耶？此非因非果，不同邪见，拨无因果，乃是论其理性。若拨无因果事实，能坏众生心理落于断见，陷人于罪，当堕地狱，不可不善会也。</p>
<p>非不因果者：更约佛性为因，涅槃为果说。一切众生，非无佛性，故非无因，性自涅槃，故非无果。</p>
<p>烦恼者：依天台教共有五住。见惑一住，思惑三住，尘沙无明合一住。皆是昏烦之法，而能恼乱众生心性，故名烦恼。</p>
<p>我人者：五阴积聚，假名为我。外身属色阴，是地水火风四大，假合所成。皮肉筋骨，是地大。津液精血等，是水大。身中暖气，是火大。气息出入，手足运转，是风大。若风大不调，则成疯病。内心，属受想行识四阴。色心八法合成，又假名为人。一切之人，皆认身心以为实我。我执坚固，所以因我而起贪嗔痴，诸不善心，造种种业，致成社会浊恶，国家扰乱，世界不得和平。故释迦如来，说无我法，我空观等，以为救人、救国、救世根本之要图。凡国家欲护其国，宜护佛教，使之流通普及，则国不护而自护，世界不求和平而自得和平矣。</p>
<p>知见受者：即六受用根。众生具足六根，六根中，有六用：在眼曰见，在耳曰闻，在鼻曰嗅，在舌曰尝，在身曰觉，在意曰知。今云知见，但举首尾。受者：因六根有见闻嗅尝觉知六用，领受六尘违顺俱非等境，故曰受。</p>
<p>我所者：以上烦恼、我人、知见、受者，总属于我。我所，则指身心之外，所有诸法，以为我所。例如我所有财物、家宅、田园、眷属等，众生亦皆一一执之为实。所以看不破，放不下，而起贪嗔痴等心，亦为致乱之源。</p>
<p>此段文明生空之文，细究文法，末后应有‘一切空故’一句，唐译此经则有之。恐系抄写之误，解者当补足文意，庶不致文无结束著落矣。</p>
<p><b><span style="color:teal">‘一切苦受行空故。一切法集，幻化五阴，无合无散。法同法性，寂然空故。<span lang="EN-US"></span></span></b></p>
<p>此明法空。首句苦受行空者：苦有三苦，受亦如是。苦受是苦苦，此身本来是苦，更加苦境逼迫，为苦苦。乐受是坏苦，乐不久长，须臾变灭，为坏苦。舍受是行苦，虽然苦乐双舍，而行阴念念迁流，为行苦。观苦当体性空，故曰一切苦受行空故。</p>
<p>一切法集，幻化五阴者：因缘和合，名法集；以无实体，名幻化。五阴之法，乃是如是。缘尽则灭，故无合；缘会则生，故无散。五阴之法，本同法性，即俗即真。‘楞严经’云：因缘和合，虚妄有生；因缘别离，虚妄名灭。幻妄称相，其性真为妙觉明体。又云：五阴本如来藏，妙真如性。故曰法同法性，寂然不动，离一切相，故曰寂然空故。</p>
<p><b><span style="color:teal">‘法境界空，空无相。不转，不颠倒，不顺幻化。<span lang="EN-US"></span></span></b></p>
<p>此明境空。上已明法空，则依法所现之境界亦空。此空，非同凡夫所执之顽空，及外道所计之断空。乃是自性真空，实相无相之理，故曰空无相。不转者：空体不动故，转即动也。不起颠倒分别之见，亦不随顺幻化境界，而生执著故。</p>
<p><b><span style="color:teal">‘无三宝，无圣人，无六道，如虚空故。<span lang="EN-US"></span></span></b></p>
<p>此明凡圣情尽。佛法僧三皆贵重，故名宝也。无圣人者：凡情当断，圣见亦亡，故无圣。无六道者：契经云：一切众生，本来是佛，故无凡。圣凡十界，无非假名，故如虚空。</p>
<p><b><span style="color:teal">‘般若无知无见，不行不缘，不因不受，不得一切照相故。行道相，斯行道相，如虚空故。<span lang="EN-US"></span></span></b></p>
<p>此明智空。上明诸空，皆依能空之智故空。如果此智不空，即为智障。今般若妙智，真知无知，真见无见，并能空之智亦空。‘楞严’云：知见立知，即无明本；知见无见，斯即涅槃，无漏真净。第三句知见无见，乃是无知见，知字含在其中，与此无知无见全同。</p>
<p>不行不缘，不因不受者：不行，乃观智不行；不缘，乃缘境不立，即缘观俱寂。无因可依，故云不因。无法可受，故云不受。不得一切照相故者：释上无知见等，并不是无心，而无知无见，以惟一实相妙理，离能所，绝对待，故能照之智相，与所照之境相，皆不可得。谓之曰不得一切照相故。</p>
<p>行道相者：谓十四忍修证行道之相。斯行道相，即叠上句。此行道相，乃称性之修，修即无修；称性之证，证亦无证。喻如虚空。</p>
<p><b><span style="color:teal">‘法相如是，何可有心得，无心得<span lang="EN-US"></span></span></b></p>
<p>法相如是，总结上来生空乃至智空，离一切相。以离有相故，不可以有心得。以离无相故，不可以无心得。</p>
<p><b><span style="color:teal">‘是以般若功德，不可众生中行而行，不可五阴法中行而行，不可境中行而行，不可解中行而行。<span lang="EN-US"></span></span></b></p>
<p>是以二字，承接上文，以释般若空行，般若真空功德。以生空故，不可依众生中行而行。以法空故，不可依五阴法中行而行。以境空故，不可依境中行而行。以智空故，不可依解中行而行。</p>
<p><b><span style="color:teal">‘是故般若不可思议。而一切诸菩萨于中行故，亦不可思议。一切诸如来，于幻化无住法中化，亦不可思议。<span lang="EN-US"></span></span></b></p>
<p>首句叹十四忍功德。离言绝思，是谓不可思议。而三贤十圣，不依生法境解而行，于此忍中行而行，亦不可思议。一切诸如来，依此忍中无化而化，化而无化。法中化三字，双连幻化无住二者。无化而化，是幻化法中化。化而无化，是无住法中化。上一即无生可度，终日度生。下一即虽度众生，不著度相。故其化，亦不可思议。</p>
<p><b><span style="color:teal">‘善男子！此功德藏，假使无量恒河沙第十三灌顶开士，说是功德百千亿分中，如王所说如海一滴。<span lang="EN-US"></span></span></b></p>
<p>此功德藏，即十四忍般若，含藏一切功德，说不能尽。故校量云：假使无量恒河沙数，第十法云地菩萨，说此般若功德，百千亿分中，如月光王现今所说，犹如大海中一滴，不及第十三灌顶开士所说，如大海。法云地菩萨，当第十三忍，得如来智水灌顶，受大智职，故得灌顶名。</p>
<p><b><span style="color:teal">‘我今略述分义功德，有大利益一切众生。亦为过去来今，无量诸如来之所述可。三贤十圣，赞叹无量。是月光王分义功德。<span lang="EN-US"></span></span></b></p>
<p>此述益。我者，释迦自称。略述月光所说少分般若功德之义，有大利益一切众生。不独我释迦如是说，亦为三世诸佛之所赞述印可。三贤十圣，亦复赞叹般若无量功德。是月光王能说少分般若功德之义，虽然如海一滴，已具百川之味。</p>
<p><b><span style="color:teal">‘善男子！是十四法门，三世一切众生、一切三乘、一切诸佛之所修习，未来诸佛亦复如是。若一切诸佛菩萨，不由此门得萨婆若者，无有是处。何以故？一切诸佛及菩萨，无异路故。<span lang="EN-US"></span></span></b></p>
<p>此下结劝修学，文有三段。先叹法门要胜。是十四忍法门，三世一切发心修行众生，此众生是指大心凡夫，一切三乘圣人，一切过现诸佛，所应共同修习之法。未来诸佛，亦不能舍此法门，故云亦复如是。</p>
<p>若一切诸佛菩萨，一切二字，包括十方三世。若不由此十四忍法门，而能得一切种智者，无有是处。此明贤圣同修。何以故下三句，征释同修之意。一切诸佛菩萨，舍此法门，更无第二路故。异即二也。如‘楞严’所云：十方婆伽梵，一路涅槃门。</p>
<p><b><span style="color:teal">‘是故，一切诸善男子！若有人闻诸忍法门：信忍、止忍、坚忍、善觉忍、离达忍、明慧忍、焰慧忍、胜慧忍、法现忍、远达忍、等观忍、慧光忍、灌顶忍、圆觉忍者，是人超过百劫千劫无量恒河沙生生苦难，入此法门，现身得报。’<span lang="EN-US"></span></span></b></p>
<p>此叹利益劝修。是故二字，承上起下，是诸圣共由之路故。我再告知诸善男子：若有人闻此十四忍法门，能超百千劫无量生苦难，此离苦益。若能修入此忍法门者，不待隔生，现身即得果报，此得乐益。</p>
<p>文中信忍，即习种性十住位。止忍，即性种性十行位。坚忍，即道种性十回向位。善觉忍至灌顶忍，即圣种性十地位。圆觉忍，即因圆果满，位登大觉，佛地也。</p>
<p><b><span style="color:teal">时，诸众生，有十亿同名虚空藏海菩萨，欢喜法乐，各各散华；于虚空中变成无量华台，上有无量大众，说十四正行。十八梵，六欲天王，亦散宝华；各坐虚空台上，说十四正行。受持读诵解其义理。无量诸鬼神现身，修行般若波罗密。<span lang="EN-US"></span></span></b></p>
<p>此述闻法获益。虚空藏者：以离相为虚空，空有包含之义，能包万有，故称曰藏。菩萨以此为名，乃所修离相，具足万行故也。名同，行亦同。十亿以标其数。闻法欢喜，心得法乐，故各各散华供养。其华于虚空中，变成无量华台，台上有无量大众，信解而说十四忍正行。其行名正者，以是正修行路故。</p>
<p>十八梵天，解见在前。六欲天王，亦复如是。并能受持、读诵、解悟其中义理。文之所诠曰义，义之所依曰理。</p>
<p>无量诸鬼神等，现身修行般若者：般若即十四忍。似其过去乘急戒缓。由戒缓故，堕在鬼趣，神即福德之鬼；由乘急故，闻法即能修行。上文答月光第一问：护十地行菩萨，何行可行？第二问：云何行化众生？此二问已答竟。</p>
<p><b><span style="color:teal">佛告大王：‘汝先言云何众生相可化？<span lang="EN-US"></span></span></b></p>
<p>此答第三问。因文隔太远，故再牒问词而答之。</p>
<p><b><span style="color:teal">‘若以幻化身，见幻化者，是菩萨真行化众生。<span lang="EN-US"></span></span></b></p>
<p>此正答第三问。幻化身者：知一切身相，本自不生；无生而生，方便现身，故名幻化身。见幻化者：者字指众生，众生虽然随业受身，依幻业，而感幻报，此身亦幻，故名幻化者。菩萨以幻身，而化幻众，能化所化，皆从缘生，故名幻化。如‘净名’云：譬如幻士，为幻人说法，是真行化众生也。此乃以幻化相众生可化，答之。</p>
<p><b><span style="color:teal">‘众生识，初一念识异木石。生得善，生得恶，恶为无量恶识本，善为无量善识本。初一念，金刚终一念，于中生不可说不可说识，成众生色心，众生根本。<span lang="EN-US"></span></span></b></p>
<p>此约俗谛幻有，以明众生相。众生识者：众生唯依幻识而有，积聚五阴为身。初一念识异木石者：即最初真如不守自性，忽动一念，生相无明；不生不灭，与生灭和合，成阿赖耶识，为初一念识。此识有觉不觉二义，故异于木石之无知。</p>
<p>生得善，生得恶者：第八阿赖耶识，能摄一切法，能生一切法，具有善恶染净种子。生得善，即从真如自性正因，所生善种子。生得恶，即从无明熏习生因，所生恶种子。</p>
<p>恶，为无量恶识本：善，为无量善识本者：依恶种子为因，复遇恶境界为缘，能生恶识分别，故曰为本。善种子，亦复如是。</p>
<p>初一念，金刚终一念者：初，即最初一念无明，不觉妄动，起成业识，此一念即无明业识是也。现今要返迷还觉，返本还源，到金刚后心为终，断生相无明，破和合识相，尽此一念，方成大觉。</p>
<p>于中生不可说不可说识者：即于无明业识之中，因缘和合，虚妄有生。由业识，复生七转识，识相无量分别，故曰不可说不可说识。</p>
<p>成众生色心，众生根本者：成就众生五阴身，五阴前一阴为色，后四阴为心，色心和合，而成幻身。心法，依第八识见分而有。色法，依第八识相分而有。故一念识，为幻化众生之根本。</p>
<p><b><span style="color:teal">‘色，名色盖。心，名识盖、想盖、受盖、行盖。<span lang="EN-US"></span></span></b></p>
<p>此出五阴名，盖即阴也。阴以盖覆为义。真如佛性，众生本具，被此五法覆盖，以致不得现前。</p>
<p><b><span style="color:teal">‘盖者，阴覆为用。身名积聚。大王！此一色法，生无量色；眼所得为色，耳所得为声，鼻所得为香，舌所得为味，身所得为触。坚持名地，水名润，火名热，轻动名风。生五识处名根。如是一色一心，有不可思议色心。<span lang="EN-US"></span></span></b></p>
<p>此下广解成众生色心之义。盖者，阴覆为用：妄用现前，真体隐覆。身名积聚，由积聚五阴，方成幻身。大王下：此一色法，指第八识相分之色。生无量色，六根所对六尘，无非色法。今不言法尘者略也。即四大所成五根，亦色法摄；唯意根属心法。坚持者：坚住为性，能持一切，名为地大。润湿为水大。暖热为火大。轻动为风大。四大和合，能生五根。</p>
<p>生五识处名根者：五识依五根而生，根为生识之处。如是一色一心，能生不可思议色心者：一切色心皆依妄识而有，俱无实体，悉皆如幻。</p>
<p><b><span style="color:teal">‘大王！凡夫六识粗，故得假名青黄方圆等，无量假色法。圣人六识净，故得实法色香味触，一切实色法。<span lang="EN-US"></span></span></b></p>
<p>此明圣凡色心差别，因六识粗净不同，故所见假实不等。凡夫六识，遍计执著粗，故见得皆假色法。圣人六识，远离遍计，灭无常色，获得常色净，故见得实色法。</p>
<p><b><span style="color:teal">‘众生者，世谛之名也，若有若无。但生众生忆念，名为世谛。世谛假诳，幻化故有。<span lang="EN-US"></span></span></b></p>
<p>上明五阴是法假：计有众生，即受假也。众生者，乃世俗谛之假名，非真谛实有众生，即名假也。若有若无者：约俗谛，非有似有，如梦中人，故曰若有。约真谛，虽有实无，如水中月，故曰若无。但由众生忆想妄念分别而生，名为世谛。世谛悉皆假诳不实，如幻师所化幻人，故曰幻化故有。</p>
<p><b><span style="color:teal">‘乃至六道幻化，众生见幻化，幻化见幻化。婆罗门、刹利、毗舍、首施、神我等色心，名为幻谛，幻谛法。<span lang="EN-US"></span></span></b></p>
<p>从一众生如幻，乃至推穷六道一切众生皆幻。有众生见是幻，进一步，而幻化见亦即是幻，故曰幻化见幻化。</p>
<p>梵语婆罗门，此云净裔。刹利，此云王种。毗舍，此云商贾。首施，此云农夫。西域分贵贱智愚四大族。神我指外道，外道有二十五谛，最后一谛为神我。此举凡外等色心，名为幻谛。众生乃幻谛中之法，故曰幻谛法。</p>
<p><b><span style="color:teal">‘无佛出世前无名字，无义名。幻法幻化，无名字，无体相。无三界名字，无善恶果报、六道名字。<span lang="EN-US"></span></span></b></p>
<p>此释名假，先说无名，后说立名。佛未出世前无名字，乃无义名也。何为义名？说名是假，即是义名。除佛之外无人说过，故曰无义名。幻法幻化下三句：一切妄幻之法，犹如幻师化作之法，无实名实体故。</p>
<p>无三界名字下三句：佛未出世，无人能说三界是善恶果报之处，善业生三善道，恶业生三恶道。无佛说故，无三界、果报、六道名字。</p>
<p><b><span style="color:teal">‘大王！是故佛佛出现于世，为众生故，说作三界六道名字。是名无量名字，如空法、四大法、心法、色法。<span lang="EN-US"></span></span></b></p>
<p>是故者，是无善恶果报、六道名字故。众生不知舍恶从善，是以我佛大悲示现，出生世间，为众生说出三界是众生依业受报之处。由众生业有善恶之不同，故报有苦乐之差别。六道中，天、人、阿修罗，为三善道，是善业所感之果报。地狱、鬼、畜生为三恶道，是恶业所感之果报。六道苦乐果报，全由众生善恶之心所造成，故曰：心造天堂，心造地狱。</p>
<p>佛说五戒十善，人天乘法，欲令众生，断恶修善，永离恶道。此即救世之法，亦即护国之法。国家果能提倡佛教因果之说，使之普及，自可范围人心，辅助政治法律之不及，何难挽回世道，而固国基。各国都能提倡，则世界大同，即是人间净土矣。</p>
<p>三界六道，是总名。每界每道之中，复有无量差别名字，故曰是名无量名字。末三句：即举例无量名字，如空法、四大法、心法、色法等名字，其名非一，无非是假。</p>
<p><b><span style="color:teal">‘相续假法，非一非异。一亦不续，异亦不续。非一非异，故名续谛。<span lang="EN-US"></span></span></b></p>
<p>此明相续假法。而非一非异三句：即解相续之义。非一非异者：非常见断见也。常见外道言，人则生生世世为人，畜则生生世世为畜。此拨无因果，能坏众生心理，故非之。断见众生言，死后断灭无有后世。此亦拨无因果，不是真正知见，故亦非之。又生灭迁谢，故非一。前后相续，故非异。</p>
<p>一亦不续，异亦不续者：若言是一，即常见。常则不相续，何以故？无断绝故。若言是异，即断见。断亦不相续，何以故？不连缀故。</p>
<p>末二句释正义。我佛知前法生后法，前法为因，后法为果。后法更复次第生起，此明因缘相续正义，离常离断，非一非异，故名相续谛。</p>
<p><b><span style="color:teal">‘相待假法，一切名相待，亦名不定相待。如五色等法，有无一切等法，一切法皆缘成，假成众生。<span lang="EN-US"></span></span></b></p>
<p>此明相待假；有二种：一相对待，二相形待。一切名相待者：是相对待。如眼识，对眼根色尘而定。此对待之法，暂生即灭，故曰假。亦名不定相待者：是相形待。如青对黄而显，长对短而形。不定云者，如青对赤白，是青非赤，是青非白。又长对方圆，是长非方，是长非圆等。青黄赤白，长短方圆，相形不定，故曰不定相待。有无、断常、增减、一切等法，例此可知。</p>
<p>一切法皆缘成者：一切诸法，皆由因缘和合而成。即众生，亦由众缘假合而成。如由四微成四大，四大成五根，五根成众生，故曰假成众生。</p>
<p><b><span style="color:teal">‘俱时因果，异时因果，三世善恶，一切幻化，是幻谛众生。<span lang="EN-US"></span></span></b></p>
<p>此释生因假，因既不实，果亦如幻。俱时因果者：当时作善恶业，同时即得苦乐报。例如大发悲心，舍财救灾，因也。众人重视，赞扬恭敬，果也。因果同时，如谷应声。又若忽起贪心，夺财害命，因也。官厅逮捕，加刑治罪，果也。因果报应，如影随形。</p>
<p>异时因果者：此时作善作恶，他时受苦受乐。三世善恶者：即前因后果。前世作善，今生受乐。今世作恶，来生受苦。古德云：欲知前世因，今生受者是；欲知后世果，今生作者是。若因若果，纤毫不昧。</p>
<p>一切幻化者：以善恶因果，从心建立，本无自体，亦皆幻化。由幻惑造幻业，依幻业受幻报。妄理相应，现有苦乐。如梦中境，苦现苦受，乐现乐受。不可因见幻化，而拨无因果也。是幻谛众生，亦不离因果。由善恶之幻因，所感之幻果，故曰是幻谛众生。</p>
<p><b><span style="color:teal">‘大王！若菩萨如上所见众生幻化皆是假诳，如空中华。十住菩萨，诸佛五眼，如幻谛而见。菩萨化众生为若此。’<span lang="EN-US"></span></span></b></p>
<p>此文喻显结归。众生幻化，如空中华，虚空湛寂原无华相，因病眼，妄见而有。法界清净，本无众生，因无明妄识而有。十住菩萨以去，以慧眼观空，法眼观假，诸佛五眼具足，虽见众生，如幻谛而见。汝问菩萨云何众生相可化？而菩萨所化众生即若此。若者如也，如上来所说。</p>
<p><b><span style="color:teal">时，诸有、无量天子、及诸大众，得伏忍者、得空无生忍、乃至一地、十地不可说德行。<span lang="EN-US"></span></span></b></p>
<p>此闻法获益。因大众根机不等，故得益亦有浅深。诸有，即二十五有；无量天子，举天道六欲梵天。及诸大众，并及余趣。或得伏忍三贤位，或得空无生忍十地位。末句不可说德行者，以德行广大，犹如虚空，不可思议也。</p>
<p><a name="a04"></a><span style="color:#333399">二谛品第四<span lang="EN-US"></span></span></p>
<p>二谛者，世谛之与真谛也。诸法本来不二，为因缘故，得说为二。以因缘从空而有，为世谛；以因缘虽有即空，为真谛；故称二谛品。此品由上文观空、教化二品，明实智方便，皆空不二而来。智为能观，境为所观。能观之智不二，而所观之境有二，故说此品，问难辨明。中有三番问答，论辨二谛不二。初、正辨二谛不二，二、辨明说法不二，三、辨明法门不二。</p>
<p><b><span style="color:teal">尔时，波斯匿王言：‘第一义谛中有世谛不？若言无者，智不应二。若言有者，智不应一。一二之义，其事云何？’<span lang="EN-US"></span></span></b></p>
<p>第一义谛，乃最上一乘中道之理。双遮二边，双照二边。王问有世谛不，以有无俱失为疑。若言无者，无有世谛，则智不应二；二，即真俗二智。若言有者，既有世谛，则智不应一；一，即第一义谛。有无之旨未定，一二之义莫明，故咨问其事云何。</p>
<p><b><span style="color:teal">佛告大王：‘汝于过去七佛，已问一义二义。汝今无听，我今无说，无听无说，即为一义二义。谛听谛听！善思念之！如法修行！<span lang="EN-US"></span></span></b></p>
<p>此文先出匿王本地，于过去七佛，已问一二之义。汝今下正答。汝今听而无听，我今说而无说。听说皆空，即不二，是为一义。无听而听，无说而说，听说宛然，即不一，是为二义。所谓妙高顶上，从来不许商量；第二峰头，诸祖略容话会。谛听谛听三句，诫敕勤修三慧。</p>
<p><b><span style="color:teal">‘七佛偈如是：“<span lang="EN-US"></span></span></b></p>
<p><b><span style="color:teal">无相第一义，无自无他作。<span lang="EN-US"></span></span></b></p>
<p><b><span style="color:teal">因缘本自有，无自无他作。<span lang="EN-US"></span></span></b></p>
<p>此计七佛偈，共有三十四句。前十二句，正申二谛。次十二句，释不二义。三八句，就喻明义。四二句：结劝属人。今初偈，无相第一义者：即实相般若也。实相非有相，非无相。此无字，即非字义。非有无染净诸相，双舍真俗二边，全归中道第一义谛。又无相，即离相，离一切相，即名第一义：中道、实相，非真非俗，具足真俗。</p>
<p>无自无他作者：绝待义也。若有自他，即成对待。今灵心绝待，本来无相，非同有为造作之法，真谛也。又无为法非自作无自作也，非他作无他作也。作字双连，上无自无他，迥离自他有为之相。</p>
<p>因缘本自有二句：依因缘故，得成诸法，俗谛也。此亦本来自有，非今始有，不假造作。‘大智度论’云：十二因缘是谁所作？佛言：非佛作，非菩萨作，乃至非一切圣人所作。故亦云无自无他作。</p>
<p><b><span style="color:teal">“法性本无性，第一义空如。<span lang="EN-US"></span></span></b></p>
<p><b><span style="color:teal">诸有本有法，三假集假有。<span lang="EN-US"></span></span></b></p>
<p>此偈，即释上偈之义。法性者：诸法实性也。实性即实相，名异义同。实相本无相，故此云实性本无性。无有无染净等性，全归中道第一义空，如如不动，清净本然。</p>
<p>诸有本有法二句：诸有者，五阴色心等，一切有相俗谛也，亦属本有之法。唐译言：诸有幻有法，其义更显。下句释义，因是法假、受假、名假，三假合集而成，是谓假有，非实有也。若执实有，即名法执。</p>
<p><b><span style="color:teal">“无无谛实无，寂灭第一空。<span lang="EN-US"></span></span></b></p>
<p><b><span style="color:teal">诸法因缘有，有无义如是。<span lang="EN-US"></span></span></b></p>
<p>此结前二谛义。首句第一无字，无有相，则俗谛实无。第二无字，无无相，则真谛实无。真俗双遣，而归寂灭第一义空。</p>
<p>诸法因缘有者：恐疑既是真俗双遣，何以现见圣凡染净诸法？故释疑云：诸法乃由因缘和合，虚幻而有故。</p>
<p>有无义如是者：有义谓俗谛，无义谓真谛，欲知真俗二谛之义，如上偈所说者即是。此句总结也。</p>
<p><b><span style="color:teal">“有无本自二，譬如牛二角；<span lang="EN-US"></span></span></b></p>
<p><b><span style="color:teal">照解见无二，二谛常不即。<span lang="EN-US"></span></span></b></p>
<p>此下十二句，释二谛不二之义。上半偈约情见，则有为俗谛，无为真谛，本来自二。譬若牛有二角，分明对立。</p>
<p>照解见不二者：此半偈约解见，则真谛本空，俗谛亦空，毕竟不二。照，即般若智照现前。解，即解悟诸法清净。依解而见，真俗原自不二，惟是第一义空。如牛二角，惟是一头。既不见二谛之相，则离相寂灭，岂可言即耶？若有真俗二相，方可言即，如言照像即是我。今见无二，故曰二谛常不即。</p>
<p><b><span style="color:teal">“解心见不二，求二不可得；<span lang="EN-US"></span></span></b></p>
<p><b><span style="color:teal">非谓二谛一，非二何可得？<span lang="EN-US"></span></span></b></p>
<p>解心者：解悟之心，故见真俗不二。第二句释不二之义。因所见离相，而求二相不可得故。非谓二谛一二句，恐闻不二，而执是一。故复破云：非谓二谛是一。非二何可得者，非二二字，即是一字，意谓本来对二，而说非二。二相既无，一何可得？正显无二之义。</p>
<p><b><span style="color:teal">“于解常自一，于谛常自二；<span lang="EN-US"></span></span></b></p>
<p><b><span style="color:teal">通达此无二，真入第一义。<span lang="EN-US"></span></span></b></p>
<p>此结叹。于解悟心中无分别智见之，二谛本来无二，故曰常自一。然真俗二谛，条然不紊，不因解一，而遂坏真俗二相，故曰于谛常自二。后二句正结叹，果能通达二谛无二之旨，真入第一义谛矣。</p>
<p><b><span style="color:teal">“世谛幻化起，譬如虚空华，<span lang="EN-US"></span></span></b></p>
<p><b><span style="color:teal">如影三手无，因缘故诳有。<span lang="EN-US"></span></span></b></p>
<p><b><span style="color:teal">幻化见幻化，众生名幻谛。<span lang="EN-US"></span></span></b></p>
<p><b><span style="color:teal">幻师见幻法，谛实则皆无。<span lang="EN-US"></span></span></b></p>
<p>此八句，就喻明义。世谛即俗谛，皆由幻化而起。非无似有，虽有实无，为幻化。譬如空华有名无实。又如镜中影子，三手亦但有名，本无三手可现。由因缘故，虚诳而有，本非实有。如因病眼之缘，诳有空华。因造作之缘，诳有三手。唐译为幻有，文义更明。</p>
<p>幻化见幻化者：以幻化众生，见幻化诸法。能见所见，悉皆如幻，故众生名为幻谛。</p>
<p>幻师见幻法者：诸佛菩萨，譬如幻师。诸法不实，名为幻法。幻师所现幻法，余众观之，不了为幻。幻师见之，乃知是幻。谛实则皆无者：俗谛之法，以实智照之，则皆无自相可得。</p>
<p><b><span style="color:teal">“名为诸佛观，菩萨观亦然。”<span lang="EN-US"></span></span></b></p>
<p>此二句结劝属人，谓能观二谛不二，名为观智圆明，是诸佛观。菩萨分证佛智，所观亦然。引七佛偈竟。</p>
<p><b><span style="color:teal">‘大王！菩萨摩词萨，于第一义中，常照二谛化众生。<span lang="EN-US"></span></span></b></p>
<p>前引证，此正释所难，明二谛不二。文有三段：初、举果对因以明。二、五眼下，偏就果上以释。三、菩萨未成佛下，双结因果以释。今告大王，菩萨摩诃萨：举实教菩萨而言。实教菩萨，方称大菩萨，方见第一义。</p>
<p>于第一义中，常照二谛，化众生者：第一义，双遮二边，双照二边。此云常照二谛，即约智悲并运，真俗双照说。照俗谛，则终日运悲，广度众生；不同二乘，沉空滞寂。照真谛，则终日运智，无生可度；不同权教，著相修行。‘金刚般若经’云：若卵生、若胎生、若湿生、若化生、若有色、若无色、若有想、若无想，我皆令入无余涅槃，而灭度之。如是灭度无量无数无边众生，实无众生得灭度者。此即常照二谛，化众生也。</p>
<p><b><span style="color:teal">‘佛及众生，一而无二。何以故？以众生空故，得置菩提空；以菩提空故，得置众生空。<span lang="EN-US"></span></span></b></p>
<p>此明生佛不二，举佛果以对众生。若虚妄分别，则见有生佛之殊。达理之士，了知佛及众生，本来寂灭，故云一而无二。何以故，征释之词。先征云：何故生佛无二？下释明：以众生空故，得置佛果菩提亦空。此以因例果，既无所化，安有能化。又以菩提空故，得置业报众生亦空。此以果对因，既无能化，安有所化。生佛虽有二名，本来一体故也。又众生空是人空，菩提空是法空。</p>
<p><b><span style="color:teal">‘以一切法空故，空空。何以故？般若无相，二谛虚空。般若空于无明。乃至萨婆若，无自相、无他相故。<span lang="EN-US"></span></span></b></p>
<p>此明境智不二。以，因也。一切，包括义。不特俗谛空，即真谛亦空。因一切诸法空故，则能空之智亦空，故曰空空。佛为众生处处著有，故借空智以遗有。恐滞于空，故复以空治空，名曰空空。</p>
<p>何以故下，征释空空之义。征云：何以并智亦空？释云：般若真空妙智，本来无相。真俗二谛，犹如虚空。毕竟清净，离诸名相。</p>
<p>般若空于无明下，以智惑对显无相之旨。般若是能空之智，无明是所空之惑。以般若智，空无明惑，从因至果，乃至萨婆若海；所修离相，无有般若自相，及与无明他相也。</p>
<p><b><span style="color:teal">‘五眼成就时，见无所见。行亦不受，不行亦不受，非行非不行亦不受，乃至一切法亦不受。<span lang="EN-US"></span></span></b></p>
<p>此明能所不二，偏就佛眼以辩。五眼者：肉眼、天眼、慧眼、法眼、佛眼，五眼通收十界。人与修罗畜狱四趣惟具肉眼。天仙鬼神，有业报五通，则具前二。罗汉辟支少后二。菩萨具前四。惟佛五眼全具。五眼成就时，即佛道圆满时。</p>
<p>五眼颂云：天眼通非碍，肉眼碍非通，法眼惟观俗，慧眼了知空，佛眼如千日，照异体还同，圆明法界内，无处不含容。</p>
<p>见无所见者：上见是无见之真见，以真见故无所见。若有所见，则能所俱妄，如病眼见空中华。真见如清净眼，观澄明空，惟一澄空，迥无所有。</p>
<p>又言见者随俗谛故，如‘法华经’云：佛眼见六道众生。无所见者称真理故，如‘大品’云：五眼不见众生。此经显二谛圆融，随俗则无见而见，即是上一见字；称真则见无所见，即是下三字。</p>
<p>行亦不受，不行亦不受者：行与不行，悉皆不著故。‘大智度论’云：行亦不受者，治其有见。不行亦不受者，除其无见。说无为有治，非谓有此无。说有以除无，非谓有此有。谈无未曾无，说有未曾有。对治因缘，故有此说。欲使两见之徒，俱得正观。夷有无，均生灭，亡道俗，泯二际，故云行不行，皆不受也。非行非不行，亦不受者：非行，即离相无修；非不行，即随相有修；二非皆不著。乃至一切法亦不受者：即亦行亦不行，非行非不行，亦皆不受。一切二字，包括圣凡、依正、染净，一概皆不著也。依‘大智度论’，即是不受，亦不受也。</p>
<p><b><span style="color:teal">‘菩萨未成佛时，以菩提为烦恼；菩萨成佛时，以烦恼为菩提。何以故？于第一义而不二故。诸佛如来，乃至一法如故。’<span lang="EN-US"></span></span></b></p>
<p>此结因果不二。菩萨未成佛时，即因地为众生时，迷而不觉，转菩提为烦恼，譬如结水成冰。菩萨成佛时，即果地成正觉时，觉则不迷，转烦恼为菩提，譬如溶冰为水。冰水虽有二名，冰水本来一体。因心不离果觉，果觉不外因心。只在迷觉之分，因果何尝有二。</p>
<p>何以故，征释因果何以不二？释云：于第一义而不二故。于者在也，在第一义谛体中，烦恼菩提本无所有。迷觉生灭，悉是假名，惟是一真实相，故云不二。</p>
<p>诸佛如来，乃至一切法如故者：诸佛并该有情正报。一切法，包括无情依报。意谓：非但生佛迷觉一如；即一切诸法，无不皆如。正辩二谛不二竟。</p>
<p><b><span style="color:teal">白佛言：‘云何十方诸如来，一切菩萨，不离文字，而行诸法相？’<span lang="EN-US"></span></span></b></p>
<p>此辩明说法不二。匿王因闻上说：一切法皆空皆如，故兴辩难。既是诸法皆空，文字亦空，云何诸佛菩萨，又说法度生，不离文字，而说十二部诸法之名相耶？</p>
<p><b><span style="color:teal">‘大王！法轮者：法本如，重诵如；受记如，不诵偈如，无问而自说如，戒经如，譬喻如，法界如，本事如，方广如，未曾有如，论议如；是名味句音声果；文字记句一切如。若取文字者，不行空也。<span lang="EN-US"></span></span></b></p>
<p>此答文字般若，不离实相。十二部经如，即二谛教如。法轮者：如来教法，取喻如轮。向以轮取运载之功，此以轮表圆融之义。如来所说之法，真俗无碍，二谛圆融故。法本如下：列举十二部，一一皆如。法本：即长行之文，能诠教法之与理法，故曰法本。如者：文字性空，不离文字，而得解脱。重诵如者：以偈重诵长行之义，收缩简略也。受记如者：记□当来成佛劫国庄严等事。不诵偈如者：不诵长行之文，孤起而说故。无问而自说如者：观察机缘既熟，不待请问而说故。戒经如者：即因缘经，以因事制戒故。譬喻如者：以喻说法，藉事显理故。法界如者：即本事部，以说十八界事故。本生如者：以说本生事迹故。方广如者：以说法空方广理故。未曾有如者：以说法时，放光现瑞，得未曾有故。论议如者：以问答发挥，辩明理趣故。</p>
<p>是名味句音声果者：是十二部名言章句义味，是音声之果；依音声，而成名句文三身。味即文句中义味，句字应在味字上。文字记句一切如者：以所有文字，当体性空，即俗即真，不离实相。</p>
<p>若取文字者：即执著文字，不了性空，被文字所障，而不行空也。如来所说十二部经，不离文字，不即文字。‘金刚般若’云：说法者，无法可说，是名说法。亦此义也。</p>
<p><b><span style="color:teal">‘大王！如如文字，修诸佛智母，一切众生性根本智母，即为萨婆若体。<span lang="EN-US"></span></span></b></p>
<p>佛呼大王而告之。如如文字，修诸佛智母：上一如字，十二部经如。下一如字，文字记句，一切皆如。文字能诠显理性，文字即般若。依文字般若，修观照般若，照实相般若。般若能生十方诸佛，而为诸佛智母，诸佛无不从般若智母生。智即般若，母有能生义。‘金刚般若经’云：一切诸佛，及诸佛阿耨多罗三藐三菩提法，皆从此经出。其义一也。</p>
<p>一切众生性根本智母，即为萨婆若体者：一切众生性，指本具佛性，此性即是实相般若，乃为根本智母，能生一切诸法。一切诸法，悉皆依此为体，亦即为诸佛一切智之体。</p>
<p><b><span style="color:teal">‘诸佛未成佛，以当佛为智母，未得为性，已得为萨婆若。三乘般若，不生不灭，自性常住。一切众生以此为觉性故。<span lang="EN-US"></span></span></b></p>
<p>上但云实相般若为萨婆若体，此历明为十法界体。诸佛未成时，本具实相般若；以定当作佛，故为智母。</p>
<p>未得为性者：未得成佛以前，实相般若，埋没于无明烦恼之中，但名为本具佛性。如摩尼珠堕在污泥之中，虽不能发其照用，而宝性不坏。</p>
<p>已得为萨婆若者：已得成佛时，本觉出缠，佛性方显。如理智、如量智，无不具足，为一切智。如摩尼珠出于污泥之中，莹净光洁，体用毕彰。</p>
<p>若三乘般若，不生不灭，自性常住者：承上岂惟诸佛以实相般若为体，即三乘圣人，修因证果，亦是依实相般若，不生不灭，自性常住，以为其体。不生不灭二句，即解释实相之义。</p>
<p>一切众生，以此为觉性故者：又不独三乘以此为体，即六道一切众生，起惑造业，虽终日迷，而终日不离实相般若。亦以此实相，为本觉之性，成佛之体故。</p>
<p><b><span style="color:teal">‘若菩萨无受无文字。离文字，为非文字。修无修为修。修无修者，得般若真性，般若波罗密。<span lang="EN-US"></span></span></b></p>
<p>若菩萨无受，则受空；无文字，则文字空。离文字二句，释无文字义。谓离文字相，不著文字，即真谛也。为非文字者，为非全无文字，即俗谛也。</p>
<p>修无修为修下四句。修字，乃不废修学；无修，乃不著修相。即所谓修证即不无，染污即不得。此为称性之修，修即无修。修无修者，牒上句。果能修无修者，方得实相般若真空法性。由此般若，得到涅槃彼岸。</p>
<p><b><span style="color:teal">‘大王！若菩萨护佛，护化众生，护十地行，为若此。’<span lang="EN-US"></span></span></b></p>
<p>此结答。若菩萨护佛者：护果也。护化众生者：护利他行也。护十地行者：护因也。汝问云何？乃为若此也。辨明说法不二竟。</p>
<p><b><span style="color:teal">白佛言：‘无量品众生，根亦无量，行亦无量。法门为一？为二？无量耶？’<span lang="EN-US"></span></span></b></p>
<p>此辩明法门不二。匿王之意，真性是一，而护化之众生，品类无量差别。品既无量，而根行亦复无量。未知能化之般若法门，为一耶？为二耶？亦为无量耶？</p>
<p><b><span style="color:teal">‘大王！一切法观门，非一非二，乃有无量。一切法亦非有相，非非无相。<span lang="EN-US"></span></span></b></p>
<p>此正答法门不二。一切法观门者：如来所说一切法，皆以能观之智，而为入道之门，故曰观门。非一非二者：因机施教，有如对症开方；机既不定，故教非一二。</p>
<p>乃有无量，应作二解：一、照本文：因众生品类无量，故所说观门，乃有无量。二、照问意：为一？为二？为无量耶？上句非一非二，答为一为二。此句应是非无量，答前为无量耶。文中乃有无量，恐是非有无量，抄写时，落笔之讹。因如来说法，惟为一事，非有无量。一事，即一大事因缘也。</p>
<p>一切法亦非有相，非非无相者：此重举四句咸离，以显不二。谓一切法观门，亦非有相，此破有相也。中间应有非无相，非亦有相，非亦无相，非非有相，末句方是非非无相。但举首尾，中间略去也。如来说法，本来离四句绝百非，有何无量之可言。</p>
<p><b><span style="color:teal">‘若菩萨见众生，见一见二，即不见一不见二。一二者，第一义谛也。<span lang="EN-US"></span></span></b></p>
<p>此举非显是。若菩萨见众生，有见一见二者：即同凡夫，以分别心，见实相是一，见二谛是二。乃是取相妄见，即不能真见一乘实相，不能真见真俗二谛也。</p>
<p>一二者，第一义谛也：此一二者，即真见一二，了知一原非一，二本无二。又了知实相非定一，二谛非定二。如是解悟，真见第一义谛，无二法门也。</p>
<p><b><span style="color:teal">‘大王！若有若无者，即世谛也。以三谛摄一切法，空谛、色谛、心谛，故我说一切法不出三谛。我人知见五受阴空，乃至一切法空。<span lang="EN-US"></span></span></b></p>
<p>此诸谛本空。若有若无者：非有似有，曰若有；虽有实无，曰若无。如镜像水月，此即世谛也。</p>
<p>以三谛摄一切法者：此非指真俗中三谛，乃指世谛具有三谛。即出其名曰：空谛、色谛，无情世间，不出色空二种。心谛，有情世间之心法也。色空心法，包括世间诸法无遗。故我说一切法不出三谛。</p>
<p>我人知见下：显三假。我人知见者：诸法本无我，不过假名曰我，因我显人。所有人我知见，俱属名假。五受阴空：五阴而曰受者，众生因受五阴和合成身，照见五蕴皆空，则属受假。乃至一切法空者：一切法本性空故，则属法假。足显世谛，还归于空。</p>
<p><b><span style="color:teal">‘众生品品根行不同，故非一非二法门。<span lang="EN-US"></span></span></b></p>
<p>此总结酬对。众生品品根行不同者：谓众生一品一品，品类无量。故根机之与行相，亦彼彼不同。因是之故，所说法门，亦非一非二也。</p>
<p><b><span style="color:teal">‘大王！七佛说摩诃般若波罗密，我今说般若波罗密，无二无别。<span lang="EN-US"></span></span></b></p>
<p>此明佛佛道同。七佛者：过去庄严劫千佛末三佛，现在贤劫千佛前四佛。释迦居第四，即七佛之一。明己所说，同于诸佛。显法真正，同无所得，无二无别。</p>
<p><b><span style="color:teal">‘汝等大众，受持读诵，解说是经功德，有无量不可说不可说诸佛。一一佛教化无量不可说众生，一一众生皆得成佛。是佛复教化无量不可说众生，皆得成佛。是上三佛，说般若波罗密经，八万亿偈，于一偈中复分为千分，于一分中说一分句义，不可穷尽。<span lang="EN-US"></span></span></b></p>
<p>此持经功德。受持者，‘大智度论’解云：闻而奉行，曰受；久久不失，为持；对本曰读；佩本曰诵。解说者：解释宣说经中义理。果能如是，自得不可思议功德。同‘金刚般若’云：是经义不可思议，果报亦不可思议。</p>
<p>有无量不可说不可说诸佛者：无量，与不可说不可说，皆印度十大数之名。一阿僧祇，为无数；二无量，乃至第十为不可说不可说。极言其佛之多。一一佛皆教化无量不可说众生，一一众生，皆得成佛。一一佛复教化无量不可说众生，齐成佛道。是上三代诸佛，同说‘般若波罗密经’。八百万亿偈，显所说之广。于一偈中，复为一千分，于千分之一分中，说此一分句义，所得功德，不可穷尽。末句当指功德，文略也。</p>
<p><b><span style="color:teal">‘况复于此经中，起一念信；是诸众生，超百劫千劫十地等功德。何况受持读诵解说者功德，即十方诸佛等无有异。<span lang="EN-US"></span></span></b></p>
<p>此校量殊胜。承前说一偈千分一之义，功德尚且无穷。况复于此经中，能起一念净信，不生疑虑，以此经为真实了义。是诸众生，当得无量无边功德。顿超百劫千劫生死苦难，亦超十地等功德。一念信心，尚能超凡轶圣，何况受持、读诵、解说、自行化他者，其功德岂有涯哉。即同十方诸佛功德，平等无异。</p>
<p><b><span style="color:teal">‘当知是人即是如来，得佛不久。’<span lang="EN-US"></span></span></b></p>
<p>当知是人，佛证明此人同佛，故告大众当知。即是如来者：以能受持读诵实相之法，以自觉。为人解说，以觉他。自觉觉他，全同佛行。如圆教初住，而能分身百界，八相成道，故曰即是如来。然犹在因位，未登果觉，故曰得佛不久。不久云者，即当得无上正等正觉也。</p>
<p><b><span style="color:teal">时，诸大众，闻说是经，十亿人得三空忍，百万亿人得大空忍，十地性。<span lang="EN-US"></span></span></b></p>
<p>此闻经获益。十亿人得三空忍者：即三贤位，分得我空、法空、俱空也。百万亿入得大空忍，十地性者：即得第一义空，证入十地圣种性也。</p>
<p><b><span style="color:teal">‘大王！此经名为“仁王问般若波罗密经”。汝等受持“般若波罗密经”，是经复有无量功德，名为护国土功德，亦名一切国王法药，服行无不大用。护舍宅功德，亦护一切众生身。即此般若波罗密，是护国土，如城堑墙壁，刀剑鉾楯。汝应受持般若波罗密，亦复如是。’<span lang="EN-US"></span></span></b></p>
<p>此结定经名。此经名为‘仁王问般若波罗密’者：是能请人立名。结集家从功能立名，名为‘佛说仁王护国般若波罗密经’。实则通护一切衰恼等事。因护国为重，故以名焉。一切众生，皆应受持是经。以是经复有无量功德下，显经功能。名为护国土功德者，护国之法，须假般若。以般若化民，则民善。民善，则俗良。俗良，则国治。民者，国之本也。般若，又为化民之本。护国，若能宏扬般若，则得其本。既得其本，则四海清夷，万民安乐，何患国之不治也。</p>
<p>亦名一切国王法药者：世间之药，能医众生身病，可以救人。而般若能治身心二病。王能依此般若，则为仁王，所施悉皆仁政，心中诸恶之病，悉能化除，故名法药。服行无不大用者：能服此般若法药，依法而行，无不得此经之广大力用。力用者何？以可护王身，而得自在安乐，离诸怖畏衰恼等事。既可护王，而护国亦在其中矣。</p>
<p>护舍宅功德，亦护一切众生身者：此明通护之力用。王依般若，可以护国护身，一切众生能依般若，无不皆然，自可护家护身矣。</p>
<p>即此般若波罗密，是护国土最有力之法。般若如城堑墙壁，坚不可破。般若如刀剑鉾楯，利不可触。汝应当受持此经。本文之词，似与前重复；细究佛意，前是通嘱大众，此乃别嘱国王：此经功同如城堑墙壁，刀剑鉾楯，可以护国，故曰亦复如是。结劝受持也。</p>
<p><a name="a05"></a><span style="color:#333399">佛说仁王护国般若波罗密经讲义卷下</span><span lang="EN-US" style="color:#333399"></span></p>
<p><span style="color:#333399">护国品第五<span lang="EN-US"></span></span></p>
<p>前如来入定放光，现不思议事。后从定起，知十六大国王意，欲问护国因缘。佛先为说护佛果因缘，护十地行因缘，此品方明护国。前为内护，此为外护。因内护既彰，故外护当显。夫国者，众生共业所感之果报土也。国运之兴替，皆以人心为转移。若上自王者，下及人民，各各能顺般若正理，则举国无争。若全世界人类，能顺般若正理，则全世界无争。般若正理，乃明真空，离一切相。无我相、无法相、无众生相、无国土相，亦无能护所护之可言。今言护国者，依俗谛门中，随缘建立世界众生，乃有人我之见兴焉。彼此对待，封疆各立，互爱其群，互尊其国，故有斗争侵略之事起。人心日积日漓，世道愈趋愈下。佥欲益己，不顾损他。人与人争，国与国战，以致国界不得安宁，人民日受痛苦。可见世界之扰乱，皆由人心所造成。故佛说此经，以挽救人心，为护持国土，人心能顺般若正理，宏扬般若大教，则称可佛心。天龙鬼神，咸生欢喜，愿护国土，故说此品。</p>
<p><b><span style="color:teal">尔时佛告大王：‘汝等善听，吾今正说护国土法用，汝当受持“般若波罗密”。<span lang="EN-US"></span></span></b></p>
<p>佛告大王：虽告匿王，即并告十六大国王。诫以汝等善听者：冀其皆能耳闻心领也。吾今正说法用者：明护国行法力用，劝令受持般若。</p>
<p><b><span style="color:teal">‘当国土欲乱，破坏劫烧，贼来破国时。<span lang="EN-US"></span></span></b></p>
<p>此论须护时节。人心不顺般若正理，则百善不成，诸圣隐匿。七难将起，灾害迭生，国土欲乱。国王若不修德禳灾，必至破坏国土，如同劫烧，难以保存。劫烧者乃大三灾，劫火洞然，大千烧坏也。贼来破国，贼有内贼外贼，外贼即叛国之贼，有欲破坏国家。内贼即王民心中烦恼之贼，各各扰动，违般若正理，酿成破国之时劫。时，即当护之时。</p>
<p><b><span style="color:teal">‘当请百佛像，百菩萨像，百罗汉像，百比丘众，四大众，七众，共听。请百法师，讲“般若波罗密”。<span lang="EN-US"></span></span></b></p>
<p>此明护国行法，先请三宝。佛像是佛宝，般若是法宝，余皆僧宝。四大众者：影响众、当机众、发起众、结缘众。七众者：比丘、比丘尼、式叉摩尼、沙弥、沙弥尼、优婆塞、优婆夷。后五众亦未来僧宝。三宝是大福田。先请者，乃祈求福力加被，禳除灾难也。七种皆用百数者，以百为满数故。</p>
<p><b><span style="color:teal">‘百师子吼高座前，燃百灯，烧百和香，百种色华，以用供养三宝。三衣什物，供养法师。小饭中食，亦复以时。<span lang="EN-US"></span></span></b></p>
<p>次修供养。师子座：座上师子名，表说法无畏。灯能破暗，以表智；香能辟秽，以表戒；华能结果，以表因。用此供养三宝。</p>
<p>三衣什物，供养法师者：三衣：一、僧伽黎：此云杂碎衣，即大衣。有九品：上三品，四长一短；中三品，三长一短；下三品，二长一短。二、郁多罗僧：此云入众衣，亦二长一短。三、安陀会：此云作务衣，一长一短。什物：即钵具等诸物，以供养法师。小饭中食，亦复以时：小饭，即小食。中食者，中午之食。亦复以时而进，不得过午。以表事师之诚。</p>
<p><b><span style="color:teal">‘大王！一日二时讲经。汝国土中，有百部鬼神。是一一部，复有百部。乐闻是经。此诸鬼神，护汝国土。<span lang="EN-US"></span></span></b></p>
<p>此明感护。二时分午前午后。能讲此经，必得感护。</p>
<p>汝国土中，有百部鬼神者：按‘金银仙人义经’云；鬼神根本有十部，一大神部，至十罗刹神部。一一部，各有十部，故云百部也。</p>
<p>一部复有百部者：合成万部。彼等乐闻是经：若能讲演，故感拥护，令无七难。七难既无，可以常时讲演，常得闻法也。</p>
<p><b><span style="color:teal">‘大王！国土乱时，先鬼神乱。鬼神乱故，万民乱，贼来劫国，百姓亡丧。君臣太子，王子百官，共生是非。天地怪异，二十八宿，星道日月，失时失度。多有贼起。<span lang="EN-US"></span></span></b></p>
<p>此明七难俱起。国土乱时，先由鬼神乱：鬼神不闻正法，恶心增长，所以扰乱。因鬼神乱故，恼乱万民，所以万民复乱。恶贼而来，劫夺国土。百姓因而死亡殂丧。此属鬼神难，与劫贼难。</p>
<p>君臣太子，王子百官，共生是非者：因人我意见分歧，上下利禄是竞，故致互生是非，彼此不睦，以为祸国之因。此属君臣难。</p>
<p>天地怪异者：由人心不善，致伤天和，致感地震。怪异：即风雨愆期，江河泛溢等。种种不祥之灾象见焉。</p>
<p>二十八宿，星道日月，失时失度者：天上星宿极多，二十八宿，以为其主。东方七宿，角亢氐房心尾箕；南方七宿，井鬼柳星张翼轸；西方七宿，奎娄胃昴毕觜参；北方七星，斗牛女虚危室壁。星道：即金木水火土五星，与太阳太阴之日月。度数错乱，时候失准，故曰失时失度。天象之显现，以应人间之灾兆，故多有贼起。如月晕七重，汉明帝有重围之难等。此属星宿难。</p>
<p><b><span style="color:teal">‘大王！若火难，水难，风难，一切诸难，亦应讲此经。法用如上说。<span lang="EN-US"></span></span></b></p>
<p>火难，水难，风难，为三灾。此非大三灾，若大三灾，不独一国受难，劫火洞然，能烧初禅，水淹二禅，风扫三禅。此之三灾，但此国受，彼国不受；一方见，他方不见。此属小三灾难。一切诸难，总括之词。如遇七难起时，亦应讲此经。法力之功能力用，亦如上说。此明护国行法竟。</p>
<p><b><span style="color:teal">‘大王！不但护国，亦有护福。求富贵官位，七宝如意。行来求男女，求慧解，名闻，求六天果报，人中九品果报。亦讲此经。法用如上说。<span lang="EN-US"></span></span></b></p>
<p>此明般若法用，不但护国，亦有护福，能护臣民，令得九福。求富得富饶。求贵得官位。求七宝：金、银、琉璃、玻璃、砗磲、赤珠、玛瑙是为七，所求如意。求行来，即行止去来，安乐无病。或求男女，或求慧解，或求名闻，或求六天果报，得生欲界。或求人中九品者：上中下三品，各分三品，合为九品。上上品道种性，金轮王；上中品性种性，银轮王；上下品习种性，铜轮王；中上品铁轮王；中中品粟散王；中下品小国王；下上品刹利大姓；下中品婆罗门；下下品居士等。诸果报，亦讲此经，法用皆如上文所说。</p>
<p><b><span style="color:teal">‘大王！不但护福，亦护众难。若疾病苦难。杻械枷锁，检系其身。破四重罪，作五逆因。作八难罪，行六道事。一切无量苦难，亦讲此经。法用如上说。<span lang="EN-US"></span></span></b></p>
<p>此明般若法用，不但护福，亦护众难。先病难，次刑难。杻械枷锁，是刑具，在手曰杻，在足曰械，在项曰枷，练身曰锁。检者：封检；系者：系缚。以身闭囹圄，不得自由。</p>
<p>破四重罪者：指杀、盗、淫、大妄语，四重律仪，破之必获重罪。作五逆因者：一弑父，二弑母，三弑阿罗汉，四破转法轮和合僧，五出佛身血，作此五逆重罪，必堕五无间地狱。作八难罪，行六道事：八难，不出六道。三途为三难，四生在佛前佛后难，五生边地难，六盲聋喑哑难，七世智辩聪难，八生长寿天难。</p>
<p>一切无量苦难者：总括其余。亦讲此经，法用亦如上说。若讲此经，仗此般若经功法力，能灭众难。问：般若一经，何以能灭众难？答：般若如火能烧众薪，如灯能破诸暗，虽无间重罪，亦不难灭除矣。</p>
<p>当知：斯经虽有灭罪之功，切不可故作四重、五逆、三途等罪，而求幸免。讲读此经，须依般若智以常明，自可宿罪销除，新罪不作矣。以上明护国行法已竟。</p>
<p><b><span style="color:teal">‘大王！昔日有王，释提桓因，为预生王来上天，欲灭其国。时帝释天王，即如七佛法用，敷百高座，请百法师，讲“般若波罗密”，顶生即退。如“灭罪经”中说。<span lang="EN-US"></span></span></b></p>
<p>此引古为证。先引帝释天，证明般若能护国土。从昔有天罗国下，证明般若能护身命。释提桓因，译为能主。‘贤愚经’“顶生王品”云：于过去世，有大国王名善住，时顶上欻生一胞，其形如玺，后渐转大。一日豁开，便得童子，甚为端正，头发绀青，身紫金色。即召相师占，知有大德，必为圣王，统领四域，因立名字顶生。年已长大，年德遂著。父王既崩，诸王臣等，愿付国位。顶生答言：有福应为王者，要令四王、及帝释来相迎，尔乃登位。立誓已竟，四天王下，各持宝瓶，盛满香水，以灌其顶。时天帝释，复持宝冠，来为盖之。于阎浮提，五欲自恣，经八万四千岁。时夜叉神，从地涌出，请游东洲、西洲、上四天王天。复领象马车步四军，升忉利天。诸天怖畏，王城重关。顶生兵众，直趣不碍。帝释寻出，与共相见，自请入宫，与共分座而坐，天上受欲。顶生出，遂发恶心，欲灭帝释。</p>
<p>帝释天王，即如七佛法用者：如，即依也。敷百高座，请百法师，讲‘般若波罗密’，此即七佛法用，帝释依而行之，顶生王即退兵。如‘灭罪经’中说者：即‘涅槃经’第十二说。</p>
<p><b><span style="color:teal">‘大王！昔有天罗国王，有一太子，欲登王位。一名班足太子，为外道罗陀师受教，应取千王头，以祭冢神，自登其位。已得九百九十九王，少一王，即北行万里，即得一王，名普明王。<span lang="EN-US"></span></span></b></p>
<p>此证明般若能护身命。昔有天罗国王，有一太子，因足班驳，名曰班足。欲登王位，礼外道罗陀为师，即受其教。外道曰：冢间有神，名摩诃迦罗，此译大黑，系天神。若礼彼神，可以增加威德，举事如意，战则胜，攻必取。唯其飨祀之物，非人之血肉不可。太子应取千王之头，以祀冢神，而神必愈加护佑也。班足闻信邪说，即起恶念。自登位以来，已捉得九百九十九王，惟少一王。即北行万里，复捉得一王，名普明王，千数已满，欲行杀祭冢神。</p>
<p><b><span style="color:teal">‘其普明王白班足王言：“愿听一日，饭食沙门，顶礼三宝。”其班足王，许之一日。<span lang="EN-US"></span></span></b></p>
<p>此普明王乞假践信。时普明王泣曰：生平持戒，今日失信。班足问言：汝有何言？普明王白班足王言：我允入布施，愿听一日，饭食沙门，顶礼三宝。班足王遂许一日之假，语曰：放汝行施，事毕就我。普明王欢喜，速归本国，作大施会。</p>
<p><b><span style="color:teal">‘时，普明王即依过去七佛法，请百法师，敷百高座，一日二时，讲“般若波罗密”，八千亿偈竟。<span lang="EN-US"></span></span></b></p>
<p>普明归国，即依过去七佛般若行法，请僧讲读‘般若经’。</p>
<p><b><span style="color:teal">‘其第一法师，为王即设偈言：<span lang="EN-US"> </span></span></b></p>
<p><b><span style="color:teal">“劫烧终讫，乾坤洞煞，<span lang="EN-US"></span></span></b></p>
<p><b><span style="color:teal">须弥巨海，都为灰扬。<span lang="EN-US"></span></span></b></p>
<p><b><span style="color:teal">天龙福尽，于中凋尽，<span lang="EN-US"></span></span></b></p>
<p><b><span style="color:teal">二仪尚殒，国有何常？<span lang="EN-US"></span></span></b></p>
<p>其第一法师，即百法师中，道高德重之人。为普明王说偈开示，共说八偈，无常、苦、空、无我，名二偈。先说无常偈。</p>
<p>劫烧者：梵语劫波，此云时分，有大劫，中劫、小劫之分。吾人所依住之世界，有成住坏空四劫。按人寿，从十岁，过百年增一岁，增至八万岁，有云八万四千岁。增极，则过百年减一岁，至十岁。一增一减，为一小劫。二十番增减，为一中劫。成住坏空，各二十小劫，合八十小劫为一大劫。此世界坏时，大三灾起。先火灾，有七日出现，江海枯竭，山石爆火，焚烧宇宙，曰劫烧。终讫者：劫火烧时，一切终尽，初禅天以下俱坏，故曰乾坤洞然。</p>
<p>须弥巨海，都为灰扬者：梵语须弥，此云妙高。四宝所成，曰妙；迥出群峰，曰高；世界山之最大者。巨海水之最深者。劫烧时，都为灰扬。</p>
<p>天龙福尽，于中凋丧者：火灾烧至初禅，初禅以下，天、人、及天龙、山龙、海龙等，其福都尽，于中凋丧。凋丧即死亡也。</p>
<p>二仪尚殒，国有何常者：二仪，一阴一阳，能生能成，名为二仪。尚且殒灭，世间国土，有何常住之可言。当知诸法无常，无可爱乐。</p>
<p><b><span style="color:teal">“生老病死，轮转无际，<span lang="EN-US"></span></span></b></p>
<p><b><span style="color:teal">事与愿违，忧悲为害。<span lang="EN-US"></span></span></b></p>
<p><b><span style="color:teal">欲深祸重，疮疣无外，<span lang="EN-US"></span></span></b></p>
<p><b><span style="color:teal">三界皆苦，国有何赖？<span lang="EN-US"></span></span></b></p>
<p>此二偈明苦。中有八苦：首句具四苦，生居胎狱，老为衰变，病时悲痛，死则殒灭。由生而老，而病而死，轮转不休。死而复生，生而复死，死死生生，无有边际。未证圣果，莫能解脱。</p>
<p>事与愿违者：即爱别离苦，求不得苦。大凡恩爱，欲合偏离；若有所求，不得如意；俱属事与愿违。忧悲为害者：冤僧会苦，世间冤家，欲离偏合，会者合也。如眷属中，同事中，冤憎聚会，无法可避。每日忧愁悲恼，恐为陷害。</p>
<p>欲深祸重，疮疣无外者：五阴炽盛苦。众生五阴烦恼，炽然焚烧，妄起贪著。贪著五欲之心既深，其受祸害之报必重。如生疮疣，必由自身有毒气方生。能生所生，皆不离于身外。毒气喻贪欲，疮疣喻祸害。自作自受，故曰无外。</p>
<p>三界皆苦，国有何赖者：三界依正，无非是苦。欲界五趣是苦苦；六欲天，初二三禅，是坏苦；第四禅及四空，是行苦。诸天三界，尚且无安，人间国土，秽恶充满，有何可赖。</p>
<p><b><span style="color:teal">“有本自无，因缘成诸，<span lang="EN-US"></span></span></b></p>
<p><b><span style="color:teal">盛者必衰，实者必虚。<span lang="EN-US"></span></span></b></p>
<p><b><span style="color:teal">众生蠢蠢，都如幻居，<span lang="EN-US"></span></span></b></p>
<p><b><span style="color:teal">声响俱空，国土亦如。<span lang="EN-US"></span></span></b></p>
<p>此二偈明空。一切有为法，无非幻有，本自无体可得，如虚空华。因缘成诸者：由因缘和合，虚妄所成；如虚空华，由病眼所成故，本无所有。诸字，是助语词。盛者必衰：世间有为诸法，有盛必衰。实者必虚：众生不了，妄执为实。内执五阴为实我，外执三界为实法，究竟非实必虚。</p>
<p>众生蠢蠢都如幻居者：众生愚蠢无智，无我空智，不知此身本不有，都如幻居一般。无法空智，不知诸法亦非真，如声响俱空。响是谷响，本来空故。诸法如是，所以国土亦如是。</p>
<p><b><span style="color:teal">“识神无形，假乘四蛇，<span lang="EN-US"></span></span></b></p>
<p><b><span style="color:teal">无明供养，以为乐车。<span lang="EN-US"></span></span></b></p>
<p><b><span style="color:teal">形无常主，神无常家，<span lang="EN-US"></span></span></b></p>
<p><b><span style="color:teal">形神尚离，岂有国耶？”<span lang="EN-US"></span></span></b></p>
<p>此二偈明无我。识神无形者：指八识，本无形相。假乘四蛇，即神识托居四大色身之内。四蛇喻四大，地水二蛇，其性就下；风火二蛇，其性上升。四大和合，假名为身。依无明力，保养此身，以为乐车，为识所乘。</p>
<p>形无常主，神无常家者：四大幻形，有生必灭，故无常住之主宰。神识依业受报，舍生趣生，轮回六道，故无常家。形神尚离：离即灭也，因缘别离，虚妄名灭，此正明无我。灭则一切都无，我尚回得，岂有国耶？</p>
<p><b><span style="color:teal">‘尔时，法师说此偈已，时，普明王眷属，得法眼空，王自证得虚空等定，闻法悟解。还至天罗国，班足王所。<span lang="EN-US"></span></span></b></p>
<p>下明闻法悟解，起化他行。法师说偈已竟，当时普明王眷属，得法眼空，悟知诸法性空。王自身得证空三昧，闻法悟解。遂还至天罗国班足王所。此还至有二意：一则、践约就死，持不妄语戒。儒云：朝闻道，夕死可矣。释氏云：宁有戒死，不无戒生。二则、自得法益，欲行化他。欲以般若正法，觉悟诸王，并转班足之恶心。</p>
<p><b><span style="color:teal">‘众中，即告九百九十九王言；就命时到，人人皆应诵：过去七佛“仁王问般若波罗密经”中偈句。<span lang="EN-US"></span></span></b></p>
<p>此劝化诸王。告言：就命时到，即死期已至，应诵般若妙法。诸王依言同诵。</p>
<p><b><span style="color:teal">‘时，班足王问诸王言：“皆诵何法？”普明王即以上偈答王。王闻是法，得空三昧。九百九十九王，亦闻法已皆证三空门。<span lang="EN-US"></span></span></b></p>
<p>此感化班足。时班足王问诵何法，普明王即说前偈。班足王闻法即得空三昧，可谓善恶本无定，圣凡转念间。</p>
<p>九百九十九王，亦闻法得定，证三空门；即三解脱门，三三昧也。诸王久植善根为因，得闻妙法为缘。因缘俱胜，故悟证亦速也。</p>
<p><b><span style="color:teal">‘是时，班足王极大欢喜。告诸王言：我为外道邪师所误，非君等过。汝可还本国，各各请法师，讲“般若波罗密”名味句。<span lang="EN-US"></span></span></b></p>
<p>极大欢喜：是法喜充满。空定既证，慧眼顿开，知为邪师所误，枉屈诸王。故深自悔责，各放还国。以自得般若法益，故劝诸王，各请法师，讲解‘般若波罗密’名味句。名即名言，句即文句，味即义味，俱属文字般若。欲冀一切众生，因文字而悟实相，故广令流布也。</p>
<p><b><span style="color:teal">‘时，班足王以国付弟，出家为道，证无生法忍。如“十王经”中说：“五千国王，常诵是经，现世生报。”<span lang="EN-US"></span></span></b></p>
<p>班足王既得空定，视天下国家，有如敝屣。故即以国付弟，出家为道，顿证无生法忍。不见有少法生灭，名无生法忍。如‘十王经’中说，五千国王，常诵是经，由经功法力，现世生中，即得果报利益。</p>
<p><b><span style="color:teal">‘大王！十六大国王！修护国之法，应亦如是，汝当受持。天上人中，六道众生，皆应受持，七佛名味句。未来世中，有无量小国王，欲护国土，亦复尔者，应请法师，说“般若波罗密”。’<span lang="EN-US"></span></span></b></p>
<p>此劝持般若，先劝十六大国王，次劝天下人中，后劝未来小国王，欲修护国之法，应依七佛行法，请法师说‘般若波罗密’。</p>
<p><b><span style="color:teal">尔时，释迦牟尼佛说‘般若波罗密’时，众中五百亿人，得入初地。复有六欲诸天子八十万人得住空地。复有十八梵，得无生忍，得无生法乐忍。复有先已学菩萨者，证一地二地三地，乃至十地。复有八部阿须轮王，得一三昧门，得二三昧门。得转鬼身，天上正受。在此会者，皆得自性信，乃至无量空信。<span lang="EN-US"></span></span></b></p>
<p>此大众得益。初、人道五百亿人，得初地。二、六天八十万人，得性空地，在四地以上。三、十八梵，得无生忍，及无生法乐忍，在七地以上。四、复有已学菩萨，证初地，乃至十地。五、八部阿须轮王：即八种阿修罗，解见序品。得一三昧门，得二三昧门者：即三三昧，或得一或得二也。六、鬼趣，闻法获转鬼身得天上正受，即有漏禅定。七、在此会者，皆得自性信：即四不坏信，信自性三宝，及戒，在十信位。乃至无量空信者，习种性以上，名空信。</p>
<p><b><span style="color:teal">吾今略说，天等功德，不可具尽。<span lang="EN-US"></span></span></b></p>
<p>此总结。略说如此，广说无尽。</p>
<p><a name="a06"></a><span style="color:#333399">散华品第六<span lang="EN-US"></span></span></p>
<p>正宗文有六品。前观空品、菩萨教化品、二谛品，此三品明内护。而护国品，明外护。十六大国王，意欲问护国土因缘，已蒙如来广说，闻法得益，故此散华供养，以表敬佛之诚，因以名品。从序品起，次第在第六。此品文有四段：一散华供养，二发愿印赞，三现通成益，四普劝修持。</p>
<p><b><span style="color:teal">尔时，十六大国王，闻佛说十万亿偈‘般若波罗密’，欢喜无量。即散百万亿行华，于虚空中，变为一座。十方诸佛共坐一座，说‘般若波罗密’。无量大众共坐一座，持金罗华，散释迦牟尼佛上，成万轮华盖，盖大众上。<span lang="EN-US"></span></span></b></p>
<p>此散华供养。华表因行，供佛表以因趣果。尔时，即佛说内护外护已竟之时。诸王闻法得忍，欢喜无量，即散百万亿行华也。地前三十心，因行之华。于虚空中，变为一座，表法空座。十方诸佛，共坐一座：诸佛皆以法空为座，说般若空法，利益众生。</p>
<p>无量大众，共座一座者：同证法空之理。持金罗华，散释迦牟尼佛上：华名金罗，是宝华。表因果同时，坚固不坏。成万轮华盖，盖大众上：表众行成就，一乘果德，荫被大众。</p>
<p><b><span style="color:teal">复散八万四千般若波罗密华，于虚空中变成白云台。台中光明王佛，共无量大众，说‘般若波罗密’。台中大众，持雷吼华，散释迦牟尼佛，及诸大众。<span lang="EN-US"></span></span></b></p>
<p>复散八万四千般若波罗密华，表初地，具足八万四千波罗密门。于虚空中，变成白云台，表般若性空中，无量为一。变成一种白云台：白有清净之义，依清净无染之心，以为万行根本。</p>
<p>台中光明王佛，共无量大众：共者与也，与众讲说般若妙法。大众持雷吼华，散释迦牟尼佛，及诸大众，表生佛一如，普同供养。</p>
<p><b><span style="color:teal">复散妙觉华，于虚空中，变作金刚城。城中师子吼王佛，共十方佛大菩萨，论第一义谛。<span lang="EN-US"></span></span></b></p>
<p>妙觉华，表佛智慧华，于性空中，踞涅槃城，作大师子吼。共诸佛诸大菩萨，共论第一义谛。</p>
<p><b><span style="color:teal">时，城中菩萨，持光明华，散释迦牟尼佛上，成一华台。台中十方佛，及诸天人，散天华于释迦牟尼佛上，虚空中成紫云盖，覆三千大千世界。盖中天人，散恒河沙华，如云而下。<span lang="EN-US"></span></span></b></p>
<p>菩萨持华供佛，表因华上契果觉。华成台台现佛，十方佛与诸天人散华结盖，盖三千大千世界者，乃一佛化土。三次言千，方是大千世界，非是三千个大千界也。一个小世界，有一须弥山，在大海之中，东西南北，有四大部洲，上有日月宫。六欲天，与初禅天，合一千小世界，名为小千世界，上有二禅天，此一次言千。合一千小千世界，名为中千世界，上有三禅天，此二次言千。合一千中千世界，名为大千世界，上有四禅天，此三次言千。故曰三千大千世界。</p>
<p>盖中天人，再散恒河沙数之华，如云而下。问：前后多番散华，何故于中，有佛说法，有不说法？答：诸佛方便，约缘不同，未可定准。</p>
<p><b><span style="color:teal">时，诸国王，散华供养已。愿过去佛，现在佛，未来佛，常说般若波罗密。愿一切受持者，比丘，比丘尼，信男，信女，所求如意，常行‘般若波罗密’。<span lang="EN-US"></span></span></b></p>
<p>此有二段文，发愿印赞。初愿三世诸佛，常说般若，无有间断。二愿受持四众，常得如意，离诸苦恼。常行般若者：即依文字般若，常起观照般若，常照实相般若。</p>
<p><b><span style="color:teal">佛告大王：‘如是如是！如王所说，般若波罗密，应说应受；是诸佛母，诸菩萨母，神通生处。’<span lang="EN-US"></span></span></b></p>
<p>重言如是者：印证二愿，称可佛意。如王所说，‘般若波罗密’是诸佛应当常说，众生应当受持。</p>
<p>是诸佛母三句：赞叹般若应说应受之所以。般若能出生诸佛菩萨。诸佛无不依此而成佛道，菩萨无不依此而证圣果。故是诸佛母，诸菩萨母。此应前护佛果因缘，护十地行因缘之文。</p>
<p>神通生处者：诸佛所有不共功德，菩萨所有无作功德，种种神通妙用，无不从般若生。</p>
<p><b><span style="color:teal">时，佛为王现五不思议神变。一华入无量无华，无量华入一华。一佛土，入无量佛土；无量佛土，入一佛土。无量佛土，入一毛孔土；一毛孔土，入无量毛孔土。无量须弥，无量大海，入芥子中。一佛身，入无量众生身；无量众生身，入一佛身，入六道身，入地水火风身。佛身，不可思议。众生身，不可思议。世界，不可思议。<span lang="EN-US"></span></span></b></p>
<p>此二段文，现通成益。佛为诸王现五不可思议神通变化之力，令悟事事无碍法界。前文所显，以般若智，照实相理，一切法皆如，乃理事无碍法界。今显事相法门，事与事亦复无碍。一多互摄，依正不隔，小大相容，生佛交彻，非拟议思量之所能及。</p>
<p>世间依正有相之法，皆事也。一华入无量华，一佛土入无量佛土，此以一入多，无量华入一华，无量佛土入一佛土，此以多入一。二皆依报入依报，以显一多互摄也。</p>
<p>佛土，是依报最大者；毛孔，是正报最小者。以无量佛土，入一毛孔土；一毛孔土，入无量佛土，此依正相入，以显依正不隔也。</p>
<p>无量须弥大海，皆依报之大者，入芥子中者，此亦依报入依报。以大入小，以显小大相容也。</p>
<p>一佛身，入无量众生身，此亦以一入多。无量众生身，入一佛身，此亦以多入一。二皆正报入正报，以显生佛交彻也。</p>
<p>入六道身者：入有情身；入地水火风者：入无情身。佛身：无量功德之所成就，不可思议；众生身：本具恒沙性德，故亦不可思议。正报不可思议，依正本来同一体，故世界亦不可思议。</p>
<p><b><span style="color:teal">佛现神足时，十方诸天人，得佛华三昧。十恒河沙菩萨，现身成佛。三恒河沙八部王成菩萨道。十千女人现身得神通三昧。<span lang="EN-US"></span></span></b></p>
<p>此会众成益。神足即神变，诸天得佛华三昧，是华严三昧，第十地菩萨得之。十恒河沙菩萨，得成佛道者：因圆果满也。三恒河沙八部神王，成菩萨道者，转凡入圣也。十千女人，现身得神通三昧者，得五神通也。</p>
<p><b><span style="color:teal">‘善男子！是“般若波罗密”有三世利益，过去已说，现在今说，未来当说。谛听谛听！善思念之！如法修行！’<span lang="EN-US"></span></span></b></p>
<p>此普劝修持，以般若能利三世，三世诸佛同说故。谛听谛听下三句：是佛苦口婆心，劝依三慧，劝修般若。</p>
<p><a name="a07"></a><span style="color:#333399">受持品第七<span lang="EN-US"></span></span></p>
<p>此品明十三法师受持般若，又令他人受持，故名受持品。‘大论’云：信力故，闻而奉行为受。念力故，久久不失为持。十三法师，从习忍十住起，至第十三灌顶菩萨止。此品明弘经德行之与相貌，劝未来众生，要奉为楷模。</p>
<p><b><span style="color:teal">尔时，月光王心念口言，见释迦牟尼佛，现无量神力。亦见千华台上宝满佛，是一切佛化身主。复见千华叶世界上佛，其中诸佛，各各说‘般若波罗密’。<span lang="EN-US"></span></span></b></p>
<p>尔时：即如来现通已竟之时。月光王心念口言，心念者：从前品睹神变相，心生疑念。口言者：乃本品发言咨询修学方法。</p>
<p>见释迦牟尼佛现无量神力：当指法身佛。何以知之？‘普贤观’云：释迦牟尼佛，名毗卢遮那。‘大经’云：我今此身，即是法身。</p>
<p>亦见千华台上，宝满佛者，当指报身佛。智慧圆满，光明遍照，如宝有光，故称宝满。是一切化身主者：千华台上，一华百亿国，舍那为主故。</p>
<p>复见千叶世界上佛者：当指化身佛。即一华百亿国中佛，其中诸佛，各各说‘般若波罗密’。睹此瑞相，心生疑念：此三处佛，为一耶？为异耶？</p>
<p><b><span style="color:teal">白佛言：‘如是无量“般若波罗密”，不可说，不可解，不可以识识。云何诸善男子，于此经中，明了觉解，如法为一切众生开空法道？<span lang="EN-US"></span></span></b></p>
<p>月光王白佛言：如是无量‘般若波罗密’；如是：指前所说般若之法。无量者：赞叹甚深无量也。般若离相为宗，离言说相，故不可说；离心缘相，故不可以智解，不可以识识。上识字识心，下识字分别。此三句，简言之，即不可思议。</p>
<p>云何下呈问意。诸善男子，于此经中，离言绝思，云何能得明了其旨趣，觉解其义味，依法而为众生开示真空法性之道？又依般若大法，而为众生演说，令得开悟真空实相之法，趣入佛道？</p>
<p><b><span style="color:teal">大牟尼言：‘有修行十三观门诸善男子，为大法王。从习忍至金刚顶，皆为法师，依持建立。汝等大众，应如佛供养，而供养之。应持百万亿天华天香，而以奉上。<span lang="EN-US"></span></span></b></p>
<p>此下佛答月光所问。大牟尼：即释迦牟尼，言修行十三观门，诸善男子，为大法王者：此劝修观门，略叹其德。十三观门：即三贤与十圣所修五忍观门。前四忍，各三品，四三十二，第十地寂灭下忍观，合为十三观门。若再经寂灭上忍观，即一转妙觉常湛然，而为大法王。</p>
<p>从习忍至金刚顶，习忍：即十住位；金刚顶：即灌顶位。举首尾二名，中略十一忍，是十三忍。皆为法师：即依止般若受持力，建立正法，而为人师也。</p>
<p>汝等大众，应如佛供养，而供养之：此乃劝供。以法师能弘正法，不断佛种，能生未来诸佛，故应如佛供养，而供养之。应持百万亿天华天香，而以奉上。</p>
<p><b><span style="color:teal">‘善男子！其法师者，是习种性菩萨。若在家婆蹉、优婆蹉，若出家比丘、比丘尼，修行十信。<span lang="EN-US"></span></span></b></p>
<p>此下广答十三忍。其法师者：指十三法师。是习种性菩萨，从下向上第一位，内凡位，伏忍下品，十住菩萨。何谓习种性？习者熏习，于三宝真净法中，起十种信心，熏习成种，以为趣向佛道之性。</p>
<p>若在家婆蹉、优婆蹉者：即优婆塞、优婆夷，梵音清浊不同耳。并出家比丘、比丘尼，乃佛门四众弟子。修行十信：即十种信心。解见在前。</p>
<p><b><span style="color:teal">‘自观己身，地水火风空识，分分不净。复观十四根，所谓五情、五受、男、女、意、命等根，有无量罪过故。<span lang="EN-US"></span></span></b></p>
<p>十住菩萨，修行十信，起观照般若，修不净观。先观自身六大，地水火风空识。次观十四根，即二十二根中，除三无漏根，不生过患，信等五根，不断善根，不须观之，但观五情根，五受根，男女二根，意根，命根，此十四根，是生死根本，能生无量罪过故。</p>
<p><b><span style="color:teal">‘即发无上菩提心。常修三界一切念念皆不净故，得不净忍观门。住在佛家，修六和敬，所谓三业、同戒、同见、同学，行八万四千波罗密道。<span lang="EN-US"></span></span></b></p>
<p>即发无上菩提心者：梵语菩提，此翻为道。菩提有三：一、真性菩提，此以理为道也。二、实智菩提，此以智慧为道也。三、方便菩提，此透机施教为道也。三菩提是佛所证，此即发无上菩提心，乃发成佛之心。</p>
<p>常修三界，一切念念皆不净故，得不净忍观门者：常修不净观，非独观外身不净，而观内心缘三界一切之念，念念贪著尘劳，起烦恼，污真性，故皆不净。观力成就，故得不净忍观门。又念念起见浊，烦恼浊，浑浊自性故。住在佛家者：以能常修诸观，为佛弟子，名住佛家。修六和敬者：所谓下二句，即解六和敬：身和同住，口和无诤，意和同悦，戒和同受，见和同解，学和同修。即同学修行八万四千波罗密道为第六，他经以利和同均为第六也。</p>
<p><b><span style="color:teal">‘善男子！习忍以前，行十善菩萨，有退有进。譬如轻毛，随风东西。是诸菩萨，亦复如是。虽以十千劫，行十正道，发三菩提心，乃当入习忍位，亦常学三伏忍法。而不可字名，是不定人。<span lang="EN-US"></span></span></b></p>
<p>此明伏忍下品。习忍十心前，修行十善，外凡菩萨，犹有进退。譬如轻毛一般，随风所吹，东西不定，此举喻。是诸菩萨，亦复如是二句，法合。</p>
<p>虽以十千劫，行十正道者：即经一万劫，修行十信道，能发趣向三菩提心，三菩提，译为正觉，即发成佛心。乃当入习忍位，亦常学下中上三品，伏忍法。而不可即名决定聚人，是不定聚人。</p>
<p><b><span style="color:teal">‘是定人者，入生空位，圣人性故。必不起五逆，六重，二十八轻。佛法经书，作反逆罪，言非佛说；无有是处。能以一阿僧祇劫，修伏道忍行，始得入僧伽陀位。<span lang="EN-US"></span></span></b></p>
<p>上云不定人，以修信未满。此云是定人者：乃信心满足，善根成熟，是决定聚人。破我空，入初住，得位不退。生空：即我空也，亦名人空。圣人性故者：对前内凡，已超凡入圣，得圣人之性。对后十地，伏忍三品，犹称三贤。</p>
<p>必不起下，明难过。五逆，解见在前。六重者：杀盗淫妄四重，再加第五沽酒，第六说四众过。</p>
<p>二十八轻者：出‘善生优婆塞经’——一、不供养父母师长。二、耽乐饮酒。三、不能瞻身病苦。四、有乞食不能随多少与，而令空去。五、若比丘、比丘尼，优婆塞等不起礼拜问讯。六、若见四果犯戒，生憍慢心。七、月月不能持六斋，受八支戒，即八关斋戒，杀盗淫妄酒五戒，加第六坐高广大床，第七著花鬘缨络，及香油涂身，第八自歌舞唱伎，及故往观听，持此八戒，能关闭诸恶趣门故。八、四十里有讲法处，不往听。九、受招提僧卧具床座。十、疑水有虫故饮。十一、险难之处，无伴独行。十二、无伴宿尼寺。十三、为财命，打骂奴婢、僮仆、外人。十四、残食施四部众。十五、畜养猫狸。十六、畜养象马牛驴，一切禽兽，不作净施。十七、不储僧伽梨衣，钵盂、锡杖。十八、为身田作。十九、不得自为身命、若作市易，斗秤卖物，一说价，不得前却，舍贱取贵。二十、若在非处非时行欲。二十一、商贾贩卖，不输官税，盗弃而去。二十二、若犯国制。二十三、得新果菜，不先奉三宝，先自受用。二十四、僧若不听说法，赞叹辄便自作。二十五、若在沙弥、比丘前行。二十六、僧中行食不得选择取美，过分而取。二十七、不得养蚕。二十八、行路时，遇见病不瞻视，方便付嘱，而舍去。</p>
<p>佛法经书，言非佛说者：对佛法结集经书，本是佛说，而言非佛说者；对余经实非佛说，反言佛说。无有是处一句，对上必不起三字，相照应。既然必不起，若再作二十八轻罪，无有是处。</p>
<p>能以一阿僧祇劫，修伏道忍行，始得入僧伽陀位者：能于一阿僧祇劫中，修行伏道下忍行。始得证入僧伽陀位。梵语僧伽陀，此云习种性，十住位也。即以十信心，熏习成种，能为趣向佛道之性。</p>
<p><b><span style="color:teal">‘复次，性种性，行十慧观，灭十颠倒，及我人知见，分分假伪。但有名，但有受，想有法，不可得，无定相，无自他相故。修护空观，亦常行百万波罗密，念念不去心。以二阿僧祇劫，行十正道法，住波罗陀位。<span lang="EN-US"></span></span></b></p>
<p>此明伏忍中品。性种性者：上性字，即前习种性；下种性二字，乃因性。以前性为因性，修行十慧观，即教化品中十止心。四念处、三善根、三世忍、全凭智慧观照，故名十慧观。灭十颠倒者：灭即止也。四念处：灭常乐我净四倒；三善根，灭贪嗔痴三倒；三世忍，灭无因、无果、无因果三倒。合为十颠倒。</p>
<p>及我人知见，分分假伪者，不独能灭十倒，并及我人知见，分分悉皆虚假伪妄。但有名五句，释假伪之义。以是三假皆不可得，无有定相，无自他相故。无自相者：观无我相；无他相者：观无人相。</p>
<p>修护空观者：即三空观。未得名修，已得名护。亦常行百万波罗密，念念不去心者：即念念常修般若，而无一念舍离般若之心。</p>
<p>以二阿僧祇劫，行十正道法者：从初心至此，经二阿僧祇劫，常行正道。住波罗陀位，译为性种性义，又翻守护，所修十行坚守不失也。</p>
<p><b><span style="color:teal">‘复次，道种性，住坚忍中。观一切法，无生、无住、无灭。所谓五受、三界、二谛，无自他相。如实性，不可得故。<span lang="EN-US"></span></span></b></p>
<p>此明伏忍上品。道种性：道即地上平等之中道，种性是因性，能为中道因性故。住坚忍中者：即教化品中十坚心观，一切法本无生住灭三相可得。所谓下解释观境。观五受阴无相，得五分法身，一戒忍，二知见忍，三定忍、四慧忍、五解脱忍。观三界因果无相，得三解脱门，空忍、无愿忍、无相忍；观二谛，无自相、无他相。如真实法性，不可得故，得无常忍、无生忍。</p>
<p><b><span style="color:teal">‘而常入第十，第一义谛，心心寂灭，而受生三界。<span lang="EN-US"></span></span></b></p>
<p>而常入第十者：先观五阴，次三界，后二谛，由前向后，次第而入，为常入。第一义谛者，显明究竟之义。又胜义中真胜义。世谛是不了义，真谛是胜义。此中道第一义谛，乃胜义中真胜义。心心寂灭，即念念无生。前所观诸境无生，此能缘之心，亦寂也。</p>
<p>而受生三界者：地前三贤菩萨，留惑润生。以无始愿力为因，大悲为缘，发心入廛垂手，和光同尘，种种方便，教化众生，乃至三途无所不入。如释迦过去为鹿王等。地藏发愿：‘地狱未空，誓不成佛’等。</p>
<p><b><span style="color:teal">‘何以故？业习果报，未坏尽，故顺道生。<span lang="EN-US"></span></span></b></p>
<p>何以故？征云：心已寂灭，何故受生？释云：未登初地，未破无明，所熏见爱，业习果报，未曾坏尽，坏即断也，故得受生。此乃乘愿而来，恒顺菩萨大悲救世之道而生。</p>
<p><b><span style="color:teal">‘复以三阿僧祇劫，修八万亿波罗密，当得平等圣人地。故住阿毗跋致正位。<span lang="EN-US"></span></span></b></p>
<p>复经三阿僧祗劫，修八万亿诸度。在十回向位，回佛心，而向佛果，将入初地，故云当得平等圣人地。平等乃二谛圆融，中道平等。十地得圣种性，为圣人也。</p>
<p>故住阿毗跋致正位，译为不退地。不退有三：一、位不退，二、行不退，三、念不退。初地得念不退，念念流入萨婆若海，故称正位。</p>
<p><b><span style="color:teal">‘复次，善觉摩诃萨，住平等忍，修行四摄，念念不去心。<span lang="EN-US"></span></span></b></p>
<p>此明信忍下品。初地菩萨，善觉法身中道之理，故曰摩诃萨。住平等忍者，标实相智也。以初地双观空有，不著二边，故曰住平等忍。修行四摄二句，标方便智也。常行四摄，念念不离心，广修布施度。</p>
<p><b><span style="color:teal">‘入无相舍，灭三界贪烦恼。于第一义谛而不二，为法性无为。<span lang="EN-US"></span></span></b></p>
<p>此下先释实相智，后释方便智。入无相舍者：入无相观，实相智现，了知一一无相。能舍一切，不生执著。以布施度悭贪，故能灭三界贪烦恼。</p>
<p>于第一义而不二，为法性无为者：此下明三无为。此虚空无为，双观有无，不偏真俗，全归中道第一义空，故不二。法性无为即虚空无为也，以清净法性，犹若虚空故。</p>
<p><b><span style="color:teal">‘缘理而灭一切相故，为智缘灭。无相无为。<span lang="EN-US"></span></span></b></p>
<p>此择灭无为。缘理而灭一切相故者：缘中道理，而灭一切虚妄之相故。能缘是正智，以正智缘境，灭诸妄相，为智缘灭。妄相既灭。烦恼亦灭，故得无相无为。</p>
<p><b><span style="color:teal">‘住初忍时，未来无量生死，不由智缘而灭故，非智缘灭。无相无为。<span lang="EN-US"></span></span></b></p>
<p>此非择灭无为。住初地信忍下品时，已破无明，于未来无量生死，不由正智缘境，灭诸烦恼故，为非智缘灭。无相无为。</p>
<p><b><span style="color:teal">‘无自他相，无无无相故。<span lang="EN-US"></span></span></b></p>
<p>此明离相之离亦离。无自他相者：自他本属对待之法，今灵心绝待，故无自他二相。自他之相虽无，若有无相在，如宗门所云：有心用到无心处，无心犹隔一重关。故无无相，以一无字是双遣，以此无字，遣却二无无无自相，无无他相也。即以空空空之意。</p>
<p><b><span style="color:teal">‘无量方便皆现前。观实相方便者，于第一义谛，不沈，不出，不转，不颠倒。<span lang="EN-US"></span></span></b></p>
<p>此释方便智，有无量差别，皆现在前。此中略举六种：一释实相方便智。观实相方便者：观方便，不离实相也。于第一义谛，即释实相为中道第一义谛。不沈者：不同二乘之沈空。不出者：不同凡夫之出有。不转者：不为空有所转动。不颠倒者：不起颠倒执著心。此即释非离实智外，别有方便：故曰实智方便。</p>
<p><b><span style="color:teal">‘遍学方便者，非证非不证，而一切学。<span lang="EN-US"></span></span></b></p>
<p>此释遍学方便智。非证非不证者：即无证而证也。初地称性起修，修即无修。称性而证，证亦无证。即所谓修证即不无，染污即不得。一切学：即大小遍学也。</p>
<p><b><span style="color:teal">‘回向方便者，非住果，非不住果，而向萨婆若故。<span lang="EN-US"></span></span></b></p>
<p>此释回向方便者。非住果者：不住人天福报，声闻缘觉果。非不住果者：非不住初地果。中中流入，而向萨婆若海。</p>
<p><b><span style="color:teal">‘自在方便者，于非道而行佛道，四魔所不动。<span lang="EN-US"></span></span></b></p>
<p>此释自在方便智。于非道而行佛道者：即行于非道成就佛道。常在尘劳队里广作佛事，饶益众生。四魔者：一、欲魔：爱欲未断故，又名烦恼魔。二、身魔：受五阴身故，爱欲为因，爱命为果，又名五阴魔，即五阴身也。三、死魔：无常生灭故。四、天魔：恼乱进修故。初地菩萨，四魔所不动者：得无生忍，断无明惑，不为烦恼魔所动。得法性身，更不受身（不受业报身）不为五阴魔所动，得道法力，承上无身则无死，不为死魔所动。得离内魔（即前三魔），自不为天魔所动，故能自在无碍。</p>
<p><b><span style="color:teal">‘一乘方便者，于不二相，通达众生一切行故。<span lang="EN-US"></span></span></b></p>
<p>此释一乘方便智。一乘：即最上一乘。不二相者：惟是平等一相，真俗不二。依此不二法门，通达众生一切之行。</p>
<p><b><span style="color:teal">‘变化方便者，以愿力自在，生一切净佛国土。<span lang="EN-US"></span></span></b></p>
<p>此释变化方便智。变化即身业现通，种种变化，因乘愿力，自在变现。生一切清净佛土，教化一切众生。</p>
<p>此即菩萨三种意生身：一、三昧乐正受意生身：以三昧力，得自在乐，普入诸刹，随意无碍。二、觉法自性性意生身：觉了诸法，自性如幻，本无实性，故能普入。三、种类俱生无行作意生身：随诸众生种类显现，如镜现像，而无作为。</p>
<p><b><span style="color:teal">‘如是。善男子！是初觉智，于有无相而不二，是实智照。<span lang="EN-US"></span></span></b></p>
<p>如是指法之词，指上文所说之法。是初觉智者：理观也。理惟是一，故于有无相而不二：有相是俗，无相是真，真俗平等不二，此是实智照理也。</p>
<p><b><span style="color:teal">‘巧用，不证，不沉，不出，不到，是方便观。<span lang="EN-US"></span></span></b></p>
<p>巧用者：权巧方便，大用繁兴，事观也。不证者：不著证相。不沉者：不沉涅槃。不出者：不出生死。不到者：疑是不倒，因前文有不沉、不出、不转、不颠倒句。此是方便智照事也。</p>
<p><b><span style="color:teal">‘譬如水之与波，不一不异。乃至一切行波罗密、禅定、陀罗尼，不一不二故，而一一行成就。<span lang="EN-US"></span></span></b></p>
<p>此喻二智不二，譬水之与波。不可言一，动与不动异故。不可言二，彼此湿性同故。以水譬实相智，以波譬方便智。</p>
<p>乃至一切行波罗密者：即所修两利之行，是事行，属方便智。禅定、陀罗尼者：梵语陀罗尼，此云总持，总一切法，持无量义，是理观，属实相智。不一不二故者：此以法合喻，亦不可言一，以事行有相，理性无相故。亦不可言二，以事行之体，即理性之体故。</p>
<p>而一一行成就者：又明一一行，悉皆体同。如波与水，成就不一不二之义。不同他说，实相智外，别有方便智也。所云实：即方便之实；方便：即实中方便，有何一异之可言哉。</p>
<p><b><span style="color:teal">‘以四阿僧祇劫，行行故，入此功德藏门。无三界业习生故，毕故不造新。以愿力故，变化生一切净土。<span lang="EN-US"></span></span></b></p>
<p>此明进行入位。以经过前三忍，故云四阿僧祇劫。以久行是行故，入此功德藏门，此即方便智之行。无三界业习生故，毕故不造新者：无三界宿业陈习，业习既无，但了毕故业所感之报，不造新业之因，更不受三界果报身也。</p>
<p>以愿力故，变化生一切净土者：此释疑。或问：既不受三界果报，何以菩萨常不离世间？答云：以乘愿力，来度众生故，非业系受生，乃变化生一切诸佛净土。</p>
<p><b><span style="color:teal">‘常修舍观故，登鸠摩罗伽位。以四大宝藏，常授与人。<span lang="EN-US"></span></span></b></p>
<p>常修舍观者：乃常修施度，舍离悭贪烦恼，而得施度圆满。登鸠摩罗伽位者：此名童子地，以生在佛家，为佛真子，亦名离欲地。</p>
<p>以四大宝藏，常授与人者：以经律论三藏，及杂藏，常授与人，令其修习。又以人天善根藏、声闻藏、缘觉藏、大乘菩萨藏，常化众生。或有以四摄，为四大宝藏。</p>
<p><b><span style="color:teal">‘复次，德慧菩萨，以四无量心，灭三有嗔等烦恼，住中忍中，行一切功德故。<span lang="EN-US"></span></span></b></p>
<p>此明信忍中品。二地菩萨，持戒清净，住于三德，观慧增明，故名德慧。前云离达，离破戒垢，通达三观，义同也。以四无量心，灭三有嗔等烦恼者：此修行除障。修慈悲喜舍，四无量心，除灭嗔等烦恼。三有即三界欲有、色有、无色有，因果不亡，曰有。依萨婆多宗，嗔唯欲界，上界不行嗔。此依成实宗，嗔通三界。住中忍中，行一切功德者：住信忍中品中，修行一切般若功德故。</p>
<p><b><span style="color:teal">‘以五阿僧祇劫，行大慈观，心心常现在前。入无相阇陀波罗位，化一切众生。<span lang="EN-US"></span></span></b></p>
<p>此明进行入位。前经四阿僧祇劫，此以五阿僧祇劫常行大慈观。以慈治嗔，故得灭嗔烦恼。心心常现在前者：即慈心，心心相续无间，故曰常现。</p>
<p>入无相阇陀波罗位者：此译度黑暗，能度破戒之黑暗故。亦名无畏地，修持尸罗圆满，得无所畏。以戒法教化一切众生。</p>
<p><b><span style="color:teal">‘复次，明慧道人，常以无相忍中行三明观，知三世法，无来、无去、无住处。心心寂灭，尽三界痴烦恼。得三明一切功德观故。<span lang="EN-US"></span></span></b></p>
<p>此明信忍上品。三地菩萨，有大智慧光明，故名明慧道人。常以无相忍中行三明观者：智缘无相，名无相忍。于此忍中，修行三明观：宿命明、天眼明、漏尽明。得三世智，知三世法，悉是无生。无来者：未来无来。无去者：过去无去。无住处者：现在无住。观三世不可得，心心不动，归于寂灭，能尽三界痴烦恼。因得三明一切功德观智，故能令痴尽。</p>
<p><b><span style="color:teal">‘常以六阿僧祇劫，集无量明波罗密故，入伽罗陀位，无相行，受持一切法。<span lang="EN-US"></span></span></b></p>
<p>此明进行入位。前经五阿僧祇劫，此常以六阿僧祇劫，集无量明波罗密故。此由修三明观，得集无量明般若智。入伽罗陀位，此云度边。无相行者：即无相忍中行，受持一切诸法。</p>
<p><b><span style="color:teal">‘复次，尔焰圣、觉达菩萨，修行顺法忍，逆五见流，集无量功德，住须陀洹恒。常以天眼、天耳、宿命、他心、身通，于念念中，灭三界一切见。<span lang="EN-US"></span></span></b></p>
<p>此明顺忍下品。四地菩萨，尔焰圣：此云智母。觉达菩萨：即焰慧地菩萨。修行顺法忍者：修行顺趣无生法忍之行。</p>
<p>逆五见流者：四地菩萨，能灭五见烦恼习气，对治小乘五见：一、生灭见，大乘无生故。二、四念处见，大乘离不净等四倒故。三、善恶见，大乘入无分别故。四、众生见，大乘不见众生相故。五、正法见，大乘了知无有少法可得故。乃至圆满菩提，归无所得。逆彼小乘五见之流，而趣萨婆若海法流，能集无量功德。</p>
<p>住须陀洹位者：释有二义——一者、就修道位中，二地、三地修有漏道，厌伏烦恼。四地修无漏道，能断烦恼。因初修无漏，名须陀洹。二者、三地已还，修有漏道。初地行施，二地持戒，三地修界内八禅。四地以上，修无漏道。断三界惑，逆生死流，入法性流，名须陀洹。似小乘初果，就相似立名，借小说大也。常以天眼下，以三地菩萨，在有漏位中，修得五通。四地菩萨，在无漏位中，修得五通，分得漏尽通。能于念念中，灭三界一切见烦恼也。</p>
<p><b><span style="color:teal">‘亦以七阿僧祇劫，行五神通。恒河沙波罗密，常不离心。<span lang="EN-US"></span></span></b></p>
<p>此明进行，不结入位者，文略也。前经六阿僧祇劫，此亦以七阿僧祇劫中修行五神通，恒河沙波罗密，常不离心，念念修行般若也。</p>
<p><b><span style="color:teal">‘复次，胜达菩萨，于顺道忍。以四无畏，观那由他谛，内道论，外道论，药方、工巧、咒术故，我是一切智人。<span lang="EN-US"></span></span></b></p>
<p>此明顺忍中品。五地菩萨，胜达者：以殊胜智慧，观照三谛，自得通达也。前文名胜慧，他经亦名难胜，于顺道忍中，修随顺中道观忍。先标观总名。以四无畏者：欲度一切众生，须具四无畏观也。</p>
<p>观那由他谛下，先明一切智无畏。那由他谛者：此云千万亿谛，以世出世法，行相无量，一法不知，则被一法所缚，故当遍观。内道论：即如来所说十二分教，显密顿渐，自应了解。</p>
<p>外道论者：即四围陀典，译为智书。书有四分：一曰阿由，谓卫生摄养之类。二曰殊夜，谓祭祀祈祷之类。三曰婆磨，谓礼仪占卜，军阵兵法之类。四曰阿达磨，谓技能算数，禁咒医方之类。药方者：即医方。工巧者：即技能。咒术者：即禁咒。此略举外论三项，非是只知此三项，乃博通四围陀典故。</p>
<p>我是一切智人者：因通内外典籍，知己知彼，而能折服诸外道辈，故称一切智人。</p>
<p><b><span style="color:teal">‘灭三界疑等烦恼故，我相已尽。<span lang="EN-US"></span></span></b></p>
<p>此明漏尽无畏。疑是根本烦恼，属心烦恼。而云三界者：以从三界生，不离三界故。等者：等余烦恼。据‘嘉祥疏’云：一者身见，即执身为我，保爱身故。二者戒取，即非因计因。如外道崇火事水，持牛戒鸡戒等，非是修行正因，取以为因也。我相已尽者：无有我慢也。</p>
<p><b><span style="color:teal">‘知地地有所出，故名出道。有所不出，故名障道。<span lang="EN-US"></span></span></b></p>
<p>此前二句，明尽苦道无畏。后二句，明说障道无畏。知地地中有二道：一出离道，二障碍道。如依真修证，则有所出，故名出离道。若著相而修，则有所不出，故名障碍道。</p>
<p><b><span style="color:teal">‘逆三界疑，修集无量功德故，即入斯陀含位。<span lang="EN-US"></span></span></b></p>
<p>此明除障入位。逆彼三界疑烦恼，修集无量功德，即入斯陀含果。此云一往来，亦借小说大也。</p>
<p><b><span style="color:teal">‘复集行八阿僧祇劫中，行诸陀罗尼门，故常行无畏观，不去心。<span lang="EN-US"></span></span></b></p>
<p>此明进行。复集行者：增进修行，经八阿僧祇劫中，行总持门。故常修无畏观，念念不离心。</p>
<p><b><span style="color:teal">‘复次，常现真实，住顺忍中，作中道观。尽三界集因集业，一切烦恼故，观非有非无，一相无相而无二。证阿那含位。<span lang="EN-US"></span></span></b></p>
<p>此明顺忍上品。六地菩萨，常现真如实相之理，即现前地。住顺忍上品，作中道观，无相思惟悉现前，故曰现前地。</p>
<p>尽三界集因集业，一切烦恼故者：三界轮回，由于烦恼之集因，与善恶之集业。一切烦恼及业，有粗细，有现行种子差别。今此地菩萨，能尽所知障中，俱生一分，执有染净粗相现行障。</p>
<p>非有者：诸法本空故。非无者：不坏幻相故。一相者：有无俱一实相故。无相者：实相无有相，无无相故。而无二者：即有无二者皆无，不著二边，全归中道故。证阿那含位，译为不还，更不还来欲界受生故。此亦借小说大。三藏师云：六地菩萨，有四不还：一不还二乘心，二不还魔事，魔事即六尘也。三不还法爱，四不还味禅。</p>
<p><b><span style="color:teal">‘复作九阿僧祇劫，集照明中道故。乐力生一切佛国土。<span lang="EN-US"></span></span></b></p>
<p>此明进行。复作中道观，经九阿僧祇劫。集照明中道故者：尽集因集业，以观智照明，无非中道。集因集业既尽，果报自然不受。乐力，乐字去声，即愿力。随其愿乐，受生一切诸佛国土，教化众生。</p>
<p><b><span style="color:teal">‘复次，玄达菩萨，十阿僧祇劫中，修无生法乐忍，灭三界习因业果，住后身中。无量功德皆成就。<span lang="EN-US"></span></span></b></p>
<p>此明无生忍下品，七地菩萨，玄达即远达，又云远行地。经十阿僧祇劫，修无生忍，七地始得无生，有法乐适悦心神，故名无生法乐忍。</p>
<p>灭三界习因业果者：前六地灭因，此七地灭果。又云六地断正使，能尽粗相现行障。七地断习因与业果，能断细相现行障。住后身中者：二十一生，尚余一生，前云未度报身一生在。住后身中，功德不一，故曰无量功德皆成就。若尽此一生，即离分段生，而入变易生矣。</p>
<p><b><span style="color:teal">‘无生智，尽智，五分法身，皆满足。住第十地，阿罗汉梵天位。常行三空门观，百千万三昧具足，宏化法藏。<span lang="EN-US"></span></span></b></p>
<p>此别明功德。无生智者：此位得无生忍智，入无生故。尽智者：破俱生我执已尽，舍藏识之名，故名尽智。五分法身者：无漏戒、定、慧、解脱、解脱知见，悉皆满足。</p>
<p>住第十地，阿罗汉梵天位者：此结位次。第十地非法云地，乃按十四忍中，正当第十。住此地得阿罗汉，初禅梵天王位。</p>
<p>罗汉有三：一、三界极名罗汉，见三界烦恼尽。二、结尽名罗汉，七地见三界惑，非有非无。三、生死极，佛地名罗汉，见一切惑，非有非无。又云分段生死尽，名阿罗汉。此亦借小说大。梵天位即初禅天王。前云远达无生初禅王，常万亿土教众生。</p>
<p>常行三空门观者：即三解脱门观，空、无相、无愿，此无漏慧也。百千万三昧具足者：具足无量三昧，此无漏定也。以此定慧相资，宏扬教化，佛法宝藏故曰宏化法藏。</p>
<p><b><span style="color:teal">‘复次，等觉者，住无生忍中，观心心寂灭。而无相相，无身身，无知知。而用心乘于群方之方，憺怕住于无住之住。在有常修空，处空常万化，双照一切法。<span lang="EN-US"></span></span></b></p>
<p>此明无生忍中品。八地等觉菩萨，真俗二谛，平等觉照，故名等觉，亦称不动。非法云地后之等觉也。住无生忍中者：此地真得无生法忍。住此忍中，双观空有，寂而常用，用而常寂。</p>
<p>心心寂灭者：即寂然不动，念念无生，此明寂义。而无相相，无身身，无知知者，此明用义。无相而相，无七地有功用相，有八地无功用相。无身而身，无知而知，亦复如是。合之则寂而常用，真空具足妙有也。</p>
<p>用心乘于群方之方者：从心起用，乘愿利生。乘于群方之方，即无刹不现身也。憺怕住于无住之住者：虽然万行繁兴，毕竟纤毫不动，憺怕自安，住于无住之住。此乃用而常寂，妙有不碍真空也。</p>
<p>在有常修空者：在有，则不舍六度；修空，则不染一尘。处空常万化者：处空，则一念寂默；万化，则十方普应。此乃用而常寂，寂而常用，真俗互融，方能双照一切法也。</p>
<p><b><span style="color:teal">‘故知是处非是处，乃至一切智，十力观故，而能摩诃罗伽位，化一切国土众生。<span lang="EN-US"></span></span></b></p>
<p>此承上，在有不有，有不碍空；居空不空，空不碍有。故能知十智力。是处非是处，即第一是处非处智力。知众生因缘果报，作善业得乐报，名为是处。若作恶业，望于乐报，则名非处，即所谓无有是处。</p>
<p>乃至一切智者：指余九种智力。二、业智力：知众生三世诸业。三、定智力：知一切诸禅三昧。四、根智力：知众生诸根上下。五、欲智力：知众生乐欲不同。六、界智力：知众生种种界分。七、至处智力：知一切道至处相。八、宿命智力：知百千万世之事。九、天眼智力：见众生生死所趣。十、漏尽智力：知漏尽不受后有。此十力如来所得，八地菩萨，亦能分证十力观故。由是能摩诃罗伽位，此云大得，以无所得心，是为大得。教化一切国土众生。</p>
<p><b><span style="color:teal">‘千阿僧祇劫，行十力法，心心相应，常入见佛三昧。<span lang="EN-US"></span></span></b></p>
<p>此明进行。经千阿僧祇劫，修行十力法。心心相应者：即念念与法相应。一切诸法，体即法界。心佛一如，自他不隔，故得常入见佛三昧。</p>
<p><b><span style="color:teal">‘复次，慧光神变者，住上上无生忍。灭心心相，法眼见一切法，三眼色空见。以大愿力，常生一切净土。<span lang="EN-US"></span></span></b></p>
<p>此明无生忍上品，属第九地。慧光神变者：即善慧光明焕发，具大神变。住上上无生忍者：此位在八地之上，又为无生忍上品，故曰上上。灭心心相者：九地将入寂灭忍，故得心心寂灭，无相为相，于心而得自在也。</p>
<p>法眼见一切法者：明法眼观俗，能缘俗谛一切诸法。三眼色空见者：肉眼见粗色，天眼见细色，慧眼见空理，故曰色空见。地前三贤具三眼，登地方得法眼。以有大愿力故，乘愿利生，常生一切诸佛净土。</p>
<p><b><span style="color:teal">‘万阿僧祇劫，集无量佛光三昧。而能现百万恒河沙诸佛神力，住婆伽梵位，亦常入佛华三昧。<span lang="EN-US"></span></span></b></p>
<p>此明进行入位。经万阿僧祇劫，集无量佛光三昧，明证入佛光定。能现百万恒河沙诸佛神力，利益有情。</p>
<p>住婆伽梵位，此翻为世尊，有云多含不翻。梵语婆伽梵，具有端严、炽盛、自在、名称、吉祥、尊贵六义。此位非真佛世尊，但得入补处位。亦常入佛华三昧，即首楞严大定。</p>
<p><b><span style="color:teal">‘复次，观佛菩萨，住寂灭忍者。从始发心，至今经百万阿僧祇劫，修百万阿僧祇劫功德故，证一切法解脱，住金刚台。<span lang="EN-US"></span></span></b></p>
<p>此明寂灭下忍。观佛：即第十法云地菩萨名。住寂灭忍者：与佛同住一忍，此属寂灭下忍。从始发心：即初发菩提心。至今经百万阿僧祇劫者：谓从习种性，至灌顶忍，显修行时长。修百万阿僧祇劫功德者：显自行化他，起行众多也。</p>
<p>证一切法解脱者：处因位之极，故证一切法解脱。得金刚三昧，故曰住金刚台。</p>
<p><b><span style="color:teal">‘善男子！从习忍至顶三昧，皆名为伏一切烦恼。而无相信，灭一切烦恼，生解脱智，照第一义谛，不名为见。<span lang="EN-US"></span></span></b></p>
<p>此校量显胜，先简因异果。从习忍十住起，至顶三昧，即第十地灌顶菩萨止。皆名为伏一切烦恼者：以最初一品生相无明未破，通名为伏。又云以因对果，心内带惑，非是永无，故言伏也。</p>
<p>而无相信，灭一切烦恼：此指初二三地，信忍位中，修无相观，灭贪嗔痴一切烦恼。生解脱智，亦照第一义谛，皆不名为见。以在十地因位，不见果性，故不名为见。‘涅槃’云：十地菩萨，见不了了。</p>
<p><b><span style="color:teal">‘所谓见者，是萨婆若。是故我从昔以来，常说惟佛所知见觉。<span lang="EN-US"></span></span></b></p>
<p>此彰果异因。所谓真见者：惟佛五眼圆明，无所不见，故云是萨婆若。下引古证今。是故二字，承上是惟佛真故见。我从昔以来，常说惟佛果，彻法流之源底，理无不知，事无不见，得究竟觉。</p>
<p><b><span style="color:teal">‘顶三昧以下，至于习忍，所不知不见不觉<span lang="EN-US"></span></span></b></p>
<p>此释因异果。从灌顶三昧以下，即十地以下。至于习忍者，至十住位。虽有知见随分觉，而于一心本源佛性，不知不见不觉。</p>
<p><b><span style="color:teal">‘唯佛顿解，不名为信。<span lang="EN-US"></span></span></b></p>
<p>此释果异因。顿解者：万行斯圆，二智具足，照穷法界之理。故为顿解，不名为信也。</p>
<p><b><span style="color:teal">‘惭惭伏者，慧虽起灭，以能无生无灭。<span lang="EN-US"></span></span></b></p>
<p>此结因异果。惭惭伏者：从习忍而来，惭惭以观慧伏。慧虽起灭者：明因道无常，观慧时起时灭。以能无生无灭者：明能破生灭烦恼。</p>
<p><b><span style="color:teal">此心若灭，则累无不灭；无生无灭。入理尽金刚三昧，同真际，等法性，而未能等，无等等。<span lang="EN-US"></span></span></b></p>
<p>此结果异因。此心若灭者：此无明住地心若得灭者，则无始生死之累，无有不灭。至此则无生无灭。入理尽金刚三昧者：入一心本源，理无不穷，惑无不尽，证金刚定，同真如实际，等真空法性，而未能有与相等。菩萨位至此为极，故云而未能等。无等等者：即无有何等菩萨，可与相等也。但与佛相望，犹隔一等。</p>
<p><b><span style="color:teal">‘譬如有人，登大高台，下观一切，无不斯了。<span lang="EN-US"></span></span></b></p>
<p>此譬说，如人登大高台者：即譬此地。下观一切无不斯了者：即四方洞览，无不了然明白。</p>
<p><b><span style="color:teal">‘住理尽三昧，亦复如是。<span lang="EN-US"></span></span></b></p>
<p>此法合。本地菩萨，住理尽三昧，观下地菩萨，若修若证，无不了了。亦如登高台下观也。</p>
<p><b><span style="color:teal">‘常修一切行，满功德藏，入婆伽度位，亦复常住佛慧三昧。<span lang="EN-US"></span></span></b></p>
<p>此明进行入位。常修一切自他二利之行，圆满功德之藏，入婆伽度位。此云施德地，能以大法如云，普荫一切。亦复常住佛慧三昧者：即那伽常在定，无有不定时，定慧均等，故名佛慧三昧。</p>
<p><b><span style="color:teal">‘善男子！如是诸菩萨，皆能一切十方诸如来国土中化众生。正说正义，受持读诵，解达实相。如我今日，等无有异。’<span lang="EN-US"></span></span></b></p>
<p>此总结。如是诸菩萨，指前十三法师。各各皆能现身十方诸佛国土，教化众生。</p>
<p>正说正义者：称中道正理，而说实相般若正义。受持读诵，约自行；解释通达，以利他。实相者：无相无所不相，是之谓实相。十三法师所说，如我今日无二无别，故曰等无有异。</p>
<p><b><span style="color:teal">佛告波斯匿王：‘当我灭度后，法灭尽时。受持“般若波罗密”，大作佛事，一切国土安立，万姓快乐。皆由此“般若波罗密”。<span lang="EN-US"></span></span></b></p>
<p>此下大章劝持。以般若功德无尽故，如来不惜苦口婆心，劝令受持。先明付嘱国王，以王者有力，若能护持，则举国无不尊奉，自可福国佑民。佛言：当我灭度之后，正法不得久住世间，必有坏灭之时。诸佛正法住世，或长或短，各随愿力不同。释迦正法住世一千年，像法一千年，末法一万年，法欲灭时者：乃正法有欲坏灭之时也。</p>
<p>法为人天眼目，法灭则众生必苦，故当受持宏护。若能受持般若波罗密，大作佛事，则一切国土，皆能安立，下致灭亡。一切万姓，皆得快乐，不受痛苦。皆由般若殊胜之功能，方克臻此。</p>
<p>问：何为佛事？答：诸佛因中果上，所修所行之事也。大作佛事：即是受持般若波罗密；受持般若波罗密：即是大作佛事。作前十三忍般若，为诸佛因中自他两利之佛事。作第十四忍，为诸佛果上乘愿利生之佛事；非应赴僧诵经拜忏之佛事也。</p>
<p><b><span style="color:teal">‘是故付嘱诸国王，不付嘱比丘、比丘尼、清信男、清信女。何以故？无王力故，故不付嘱。汝当受持读诵，解其义理。<span lang="EN-US"></span></span></b></p>
<p>是故二字，承上是般若有福国佑民功德之故，与国王有极大之关系，决定不可任其坏灭，必定要护持。所以付嘱国王，不付嘱四众弟子。</p>
<p>何以故下，出其不付嘱之所以，因四众弟子，无国王威力之故，是以不付嘱。汝当受持读诵，解其义理者：即付嘱国王之旨。受持读诵以自行，解其义理以化他。若不解义理，非仅无由化他，即自行亦不澈底。</p>
<p><b><span style="color:teal">‘大王！吾今所化，百亿须弥，百亿日月。一一须弥，有四天下。其南阎浮提，有十六大国，五百中国，十千小国。<span lang="EN-US"></span></span></b></p>
<p>此明如来化土。所化百亿须弥四句，指大千世界，为一化土，总计有百亿小世界。一小世界，有一大海。海中有须弥山，上下大，中腰小，高八万四千由旬。山顶为忉利天。山腰四万二千由旬之处，有四天王天，日月宫环绕其处。海中须弥四面，有东西南北四大部洲，为一四天下。南洲为阎浮提，是树名，洲中多此树，故以为名。译为胜金洲，此树汁水入地，沙石成金，胜于余金，其洲有无量小洲，大国十六，中国五百，小国十千，此据一南洲而言也。</p>
<p><b><span style="color:teal">‘其国土中，有七可畏难。一切国王，为是难故，讲读“般若波罗密”，七难即灭，七福即生。万姓安乐，帝王欢喜。<span lang="EN-US"></span></span></b></p>
<p>此明法力灭难。其国土中，即百亿阎浮提。诸国土中，有七种可畏难。一切国王，为（去声）欲灭除是难之故，应当讲读‘般若波罗密’。讲则化他，读乃自行。果能如是，则七难即可灭除，七福即能生起。万姓难灭福生，自得安乐，帝王自可欢喜。功由受持般若，故得转畏为喜。</p>
<p><b><span style="color:teal">‘云何七难？日月失度，时节反逆。或赤日出，黑日出。二三四五日出，或日蚀无光，或日轮一重二三四五重轮现。当变怪时，读说此经。为一难也。<span lang="EN-US"></span></span></b></p>
<p>首句征问何为七难，下则列举。一、日月时节难：日月循行，均有常度，失度者：不依常道也。时节反逆：时节循环，亦有定准，如夏暖冬寒等。反逆者：反变悖逆，不顺定例也。</p>
<p>或赤黑日出，二三四五日出，或日蚀无光，或日轮一二三四五重现。当灾变怪异之时，无非众生同业所感。此等变怪，皆是饥馑、疾疫、刀兵、灾难之相，亟宜读说此经，可以灭除。</p>
<p><b><span style="color:teal">‘二十八宿失度，金星、彗星、轮星、鬼星、火星、水星、风星、刀星、南斗、北斗、五镇大星，一切国主星，三公星，百官星。如是等星，各各变现，亦读说此经。为二难也。<span lang="EN-US"></span></span></b></p>
<p>二、星宿失度难：二十八宿，解在前。四七二十八，不依常道而行，谓之失度。金星：即太白星，外国名天师星。依常道行则国丰，若失度则国俭。彗星者：星芒遍指，俗呼扫帚星，外国名阎罗王星。此星出处，必有灾难。</p>
<p>轮星：有晖如轮，若日月五星，破轮星中央而行，则国土分散。右行则国安，左行亦不吉。鬼星者：九月十五日，没在东北。若行驶失时，则鬼神来破国，而施病于人。火星者：荧惑星也，此主贼。此星若高在午处则贼起，若下在子处则贼伏。</p>
<p>水星者：即是湿星，亦是太白星，主水。在申为高，在寅为下。一岁行一周，从酉戌亥子四处行，无水。从卯巳未申四处行，多水。从丑寅辰午四处行，平水，即不多不少。</p>
<p>风星者：即是昴星，主风。在寅为高，在申为下。若高，多风无雨。若下，多雨少风。随日行，有三种分别：二、三、八、九月，同日行。十、十一、十二、正月，在日前行。四、五、六、七月，在日后行。此为常度，异此则失度也。</p>
<p>刀星者：即是满星，在卯处最高，在酉处最下。每处行经二年半。若高，多刀兵，众生饥饿疾病。若下，少刀兵。</p>
<p>南北斗，是曜非宿。五镇大星，即金木水火土五星。一切国主星，三公星，百官星即应人间王臣。若善星来此诸星处，则大安隐丰乐。恶星来入，则大苦恼。</p>
<p>如是等星，各各变现者：总言诸星不依常道，故为变现。此等灾象，皆由王臣治民非道，纵逸无度，灾患将生，上应天象。亦应讲读此经，祈祷禳灾，方可挽回劫运。</p>
<p><b><span style="color:teal">‘大火烧国，万姓烧尽；或鬼火、龙火、天火、山神火、人火、树木火、贼火，如是变怪，亦读说此经。为三难也。<span lang="EN-US"></span></span></b></p>
<p>三、大火烧国难。前二句总言，下别列七种火灾：一鬼火：鬼嗔众生为恶，则放阴火，令人热病。二龙火：龙雨毒火，令人痈肿。三天火：即雷火所烧，以雷属天故。四山神火、五人火、六树火，可知。七贼火：即贼人纵火图劫，故以贼名。此七火难，亦应读说此经，方可消灭。</p>
<p><b><span style="color:teal">‘大火漂没百姓。时节反逆。冬雨夏雪，冬时雷电霹雳，六月两冰霜雹。雨赤水、黑水、青水，雨土山、石山，雨沙砾石。江河逆流，浮山流石。如是变时，亦读说此经。为四难也。<span lang="EN-US"></span></span></b></p>
<p>四、诸水为患难。其中冬雨以外，所有雨字皆去声，作落字解。雨雪、雷电、霹雳、冰霜雹等，不适其时，谓之反逆。雨赤水，多刀兵。雨黑水，多疾病。雨青水，多饥饿。雨土山、石山、沙砾石，为仙人罗刹嗔故。江河逆流，海水溢满，主有贼起。</p>
<p><b><span style="color:teal">‘大风吹杀万姓，国土山河树木，一时灭没。非时大风——黑风、赤风、青风、天风、地风、火风。如是变时，亦读说此经。为五难也。<span lang="EN-US"></span></span></b></p>
<p>五、各种风灾难。世界风力最大，小则撼屋拔木，大则倾湫倒嶽，故云吹杀万姓，国土山河树木，一时灭没。非时大风，即飓风。黑风者：吹海边黑沙、遮蔽天地，觌面不见。赤风者：即赤沙。青风者：即青沙。天风地风可知。火风：即热风也。如是灾变起时，亦应读说此经，祈消灾厄。</p>
<p><b><span style="color:teal">‘天地国土亢阳，炎火洞然。百草亢旱，五谷不登，土地赫然，万姓灭尽。如是变时，亦读说此经。为六难也。<span lang="EN-US"></span></span></b></p>
<p>六、亢阳为灾难。亢阳者：旱曰亢阳。日光炽盛，故曰炎火洞然。百草下皆旱灾之现象。如是灾变起时，亦应读说此经，祷赐甘霖。</p>
<p><b><span style="color:teal">‘四方贼来侵国，内外贼起。火贼、水贼、风贼、鬼贼。百姓荒乱，刀兵劫起。如是怪时，亦读说此经。为七难也。<span lang="EN-US"></span></span></b></p>
<p>七、贼来侵国难。贼者如文可知。亦应读说此经，可以转危为安。以上七难，皆由一切人民，不孝父母，不敬师长、沙门、婆罗门。国王大臣，不行正法。由此诸恶，有是难起。倘能读说此经，自行化他，悉依般若正法，纵或灾象不祥已现，亦不难消弭矣。此经犹如阿伽陀药，能疗众病，诚救世之宝也。</p>
<p><b><span style="color:teal">‘大王！是“般若波罗密”，是诸佛菩萨，一切众生，心识之神本也；一切国王之父母也。亦名神符，亦名辟鬼珠，亦名如意珠，亦名护国珠，亦名天地镜，亦名龙宝神王。’<span lang="EN-US"></span></span></b></p>
<p>此赞叹般若，能为十界所依，能灭七种灾难。诸佛因地法行，皆依圆照清净觉相。能照即般若，故般若为诸佛之本。菩萨所修诸度，以般若为先导，故般若亦为菩萨之本。</p>
<p>一众生心识之神本者：一切，包括二乘六道。以一切众生，皆有心识。集起名心，了别名识。而实相般若，又为心识所依之本。神字，灵妙不测之谓也。</p>
<p>一切国王之父母者：般若能护王身，故如父母能护于子。亦名神符者：有神妙威德之符印也。世有此符，可以遁妖辟怪。般若能袪诸恶，能持众善，故以名焉。</p>
<p>亦名辟鬼珠：此珠能辟邪妖鬼魅，而使远遁潜逃，祸乱不作。般若能辟邪导正亦如之。亦名如意珠者：有云此珠，为金翅鸟王精气所成，具足众宝。诚心拜求，悉如人意，雨降诸宝，故以如意珠名。</p>
<p>亦名护国珠：国有此珠，不被侵害。般若能护国土，亦复如是。上文所云：如城堑墙壁，刀剑鉾楯等。</p>
<p>亦名天地镜者：般若之智，能照一切，如以天地为镜，无所不照故。亦名龙宝神王者：以般若之智，能生一切诸善之法，犹如龙王髻中宝珠，能雨诸宝，故称龙宝神王。</p>
<p><b><span style="color:teal">佛告大王：‘应作九色幡，长九丈；九色华，高二丈；千枝灯，高五丈；九玉箱；九玉巾。亦作七宝案，以经置上。若王行时，常于其前，足一百步。是经常放千光明，令千里内，七难不起，罪过不生。<span lang="EN-US"></span></span></b></p>
<p>此劝修供养，幡华灯，皆供具。玉箱、玉巾、宝案，亦供器。幡有高显义，作九色幡，长九丈者：表九有众生，建般若胜幡，超出九苦。九色花，高二丈者：表九有众生，修般若因行之华，而明二谛。千枝灯，高五丈者：表十善功德，以般若展转相资，成千智慧。高五丈，表照明五道也。</p>
<p>九玉箱，九玉巾，表九有众生，以清净为法器。七宝案，以经置上，表七方便人，以文字观照二般若，而契平等实相之般若。</p>
<p>若王行时，以经前行，表重法之义。又以般若为先导。放千光明，表般若智光，有殊胜脱难灭罪之功能。</p>
<p><b><span style="color:teal">‘若王住时，作七宝帐，帐中七宝高座，以经卷置上。日日供养，散花烧香，如事父母，如事帝释。<span lang="EN-US"></span></span></b></p>
<p>此明住时供养，宝帐宝座，以经置上，亦尊重意。日日以花香供养，如事父母，如事天帝，以明孝敬之诚，未敢或忽也。<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>j</p>
<p><b><span style="color:teal">‘大王！我今五眼明见，三世一切国王，皆由过去侍五百佛，得为帝王主。是故一切圣人罗汉，而为来生彼国，作大利益。若王福尽时，一切圣人，皆为舍去。若一切圣人舍去时，七难必起。<span lang="EN-US"></span></span></b></p>
<p>佛具五眼，故能明见三世十方，一切国王，往昔因缘，皆由过去侍佛之多，深种善根，故得为王。故感往昔同行，一切圣人罗汉，来生彼国。同心同德，上下相辅，教化众生，作大利益。若王福尽时者：有漏之福，必有终尽。若不依行正法，安望福祚延长。其福若尽，诸圣舍去，则国是日非，灾害随至，七难必起。</p>
<p><b><span style="color:teal">‘大王！若未来世，有诸国王护持三宝者。我使五大力菩萨，往护其国。一、金刚吼菩萨，手持千宝相轮，往护彼国。二、龙王吼菩萨，手持金轮灯，往护彼国。三、无畏十力吼菩萨，手持金刚杵，往护彼国。四、雷电吼菩萨，手持千宝罗网，往护彼国。五、无量力吼菩萨，手持五千剑轮，往护彼国。五大士，五千大神王，于汝国中，大作利益。当立形像，而供养之。<span lang="EN-US"></span></span></b></p>
<p>此明未来国王，若能依教护持三宝，故得感佛，遣五大力菩萨，往护其国。如是，则护教即所以护国，次出五大菩萨名号，并五千大神，主伴同临，非小因缘。能于国中，大作利益，则彼神力，冥加显被，有以相之，其灾难自然消殒。嘱以当报护国之恩，设立形像而供养之。</p>
<p><b><span style="color:teal">‘大王！吾今三宝，付嘱汝等一付诸王。憍萨罗国、毗舍离国、舍卫国、摩竭提国、波罗奈国、迦夷罗卫国、鸠尸那国、鸠睒弥国、鸠留国、罽宾国、伽罗干国、乾陀卫国、沙陀国、僧伽陀国、健拏掘阇国、波提国，如是一切诸国王等，皆应受持“般若波罗密”。<span lang="EN-US"></span></span></b></p>
<p>此劝持般若。般若具足三宝：经典所在，即如来舍利之身，是佛宝。般若为摩诃衍法，是法宝。经中十三法师，皆修般若，是大乘僧宝。付嘱诸王，受持此经，即护持三宝。</p>
<p>憍萨罗国，又云拘萨罗国，译曰工巧，或译无斗战：在南印度。对北憍萨罗国，此谓南憍萨罗国，或称大憍萨罗国。龙树菩萨多住此国，为娑多婆诃王所皈敬，于山中营造五层大伽蓝。又‘玄应音义’二十二，引‘西域记’，作中印度古国名，对南憍萨罗国而谓北憍萨罗国，十六大国之一，首府即舍卫国，佛久住之。据上二者，南北不同，未知孰是。</p>
<p>毗舍离国，又作毗耶离国，译曰广严。在恒河南中印度境。维摩大士住此国。佛灭一百年，七百贤圣，为第二结集之处。</p>
<p>舍卫国，波斯匿王都城之名。其国本名憍萨罗国，因有南北二国同名，故多以舍卫都名称国号。新作室罗伐悉底，译曰闻物，以此城多出名闻之人，多产珍贵之物。佛之祇园精舍，在此国中。</p>
<p>摩竭提国，即摩竭陀国，此云善胜国，或云无恼害国。此国法不行刑戮，其有犯死罪者，送置寒林耳。在中印度。五印度中，此国最大。王舍城，即在此国。</p>
<p>波罗奈国，又名波罗奈斯国，谭曰江绕城，因在恒河流域故也。乃中印度境。鹿野苑在此国，即古帝王养鹿之处，亦名鹿苑。</p>
<p>迦夷罗卫国，又名迦维罗卫国，又名迦维罗阅国，译曰妙德。是净饭王兄弟四人所居之处，即如来降生之国，净饭王所治之境。</p>
<p>罽宾国，即迦湿弥罗国，旧曰‘罽宾’，讹也。北印度境，周七千余里，四境负山，山极峻峭，虽有门径，而复隘狭，自古邻敌，无能攻伐。都城西临大河，南北十二里，东西四五里。宜稼穑，多花果，出龙种马，及郁金香，火珠药草等。气宇寒劲，多雪少风，服毛褐，衣白毡。</p>
<p>乾陀卫国，‘西城记’二日；乾陀逻国，旧日乾陀卫讹也。北印度境，此云持地国。谓昔此国多有道果圣贤，住持其地，不为他国侵害也。此国多生香气之花，又名香遍国。</p>
<p>此十六国名，八有翻译。其余鸠尸那国、鸠睒（音闪）弥国、鸠留国、伽罗干国、沙陀国、僧伽陀国、健拏掘阇国、波提国，此八国无翻译。</p>
<p><b><span style="color:teal">时，诸大众，阿须轮王，闻佛说未来世七可畏，身毛为竖，呼声大叫而言：‘愿不生彼国。’<span lang="EN-US"></span></span></b></p>
<p>此闻经发愿。时，诸众中，阿须轮王，闻佛说未来世七难，甚可怖畏。毛骨悚然，大声疾呼，而发愿言：愿不生彼七难之国。</p>
<p><b><span style="color:teal">时，十六大国王，即以国付弟，出家修道。观四大色，胜出相。四大四色，不用识空，入行相。三十忍，初地相；第一义谛，九地相。是故，大王！舍凡夫身，入六住身。舍七报身，入八法身。证一切行，“般若波罗密”。<span lang="EN-US"></span></span></b></p>
<p>此国王悟道。时十六大王国，闻法之后，了知世间国土，皆同梦幻。即以国事付弟，发心出家修道。</p>
<p>观四大色，胜出相者：即八胜处，修此八法，能得胜利，能伏境界，其心对境，不被境牵，故名胜处；此明修道。一、内观色，外观色少。即内观四大不净之色，外观少许净色。以其观力微，不能多观。二、内观色，外观色多。以其观力惭增，故能多观。三、内无色想，外观色少。四、内无色想，外观色多。五、内无色想，外观色青。六黄，七赤，八白。此六胜处，由久修观行。能伏内心之色想，故云内无色，观外净色。自少而多，能现青色光等，转变自在，不生法爱。八胜处观成，名胜出相。</p>
<p>四大四色，不用识空，入行相者：即十遍处，又名十一切入。谓地水火风四大，青黄赤白四色。不用识空者：不用是无所有处，识是识处，空是空处。法数无无所有处，只有识处、空处、此十遍一切处，故名十遍处。又一切悉能入，故名十一切入。如作青色观，即遍一切处皆青等。上言胜处，是能伏境界之谓；此言遍处，即广大周遍之谓。以所依空，能缘识，皆无边故。此十一切入观成，名入行相。</p>
<p>三十忍下，次明入道。初地以上，十地各三忍，合成三十忍。初地相者：破无明证法身，得第一义谛。九地相，非指第九地。乃谓初地，得第一义谛，为以上离垢地等九地，作方便相。初地一登，余地易进。‘摄论’云：如竹破初节，余节速能破；得初地真智，诸地疾当成。</p>
<p>是故大王！舍凡夫身，入六住身者：是入道之故，得舍外凡位凡夫之身，而入习种性六住之身。舍七报身，入八法身者：有二解——一、舍地前七方便身，得初地第八法身。二、舍前七地分段报身，入第八地无功用法身。</p>
<p><b><span style="color:teal">十八梵天、阿须轮王得三乘观，同无生境。复散华供养：空华、法性华、圣人华、顺华、无生华、法乐华、金刚华、缘观中道华、三十七品华而散佛上。<span lang="EN-US"></span></span></b></p>
<p>此下明会众得益，有凡有圣。此梵天修罗，得三乘观者：得小中大三乘观。同无生境者：得大乘观也。所以散华供养，其华即三乘因行之华。先散五忍大乘华；空华表人空，法性华表法空；地前三贤，伏忍华也。圣人华者：初二三地，已证圣位，散信忍华。四五六地，顺无生忍，散顺忍华。七八九地，真证无生，散无生忍华。四辩自在说法，散法乐华。十地证金刚心，能断结使，散金刚华。</p>
<p>次散二乘华——缘观中道华者：缘觉中乘，观察十二因缘，而得无生，故散缘观中道华。三十七品华者：声闻小乘，依三十七道品修学，得证涅槃，故散三十七品华。而散佛上者：供养也。又以此因行之华，上求佛果也。</p>
<p><b><span style="color:teal">及九百亿大菩萨众，其余一切众，证道迹果。散心空华、心树华、六波罗密华、妙觉华而散佛上，及一切众。<span lang="EN-US"></span></span></b></p>
<p>并及菩萨大众，得证道迹果者：得初地解悟，证中道法身之理，名证。道者能通之义，即证能通，名道。迹者进修事迹，即道能进，名迹。果者圆满成熟，悟修满足，名果。</p>
<p>散心空华者：即是理空无生华也。心树华者：即意树华也。六波罗密华者：即菩萨行华也。妙觉华者：即佛地果华也。而散佛上及一切众，生佛平等供养也。</p>
<p><b><span style="color:teal">十千菩萨，念来世众生，即证：妙觉三昧，圆明三昧，金刚三昧，世谛三昧，真谛三昧，第一义谛三昧。此三谛三昧是一切三昧王三昧，亦得无量三昧。七财三昧，二十五有三昧，一切行三昧。<span lang="EN-US"></span></span></b></p>
<p>十千菩萨，悯念众生，本具佛性；只因背觉合尘，所以不能证得。今闻说十四忍法门，大悲熏心，护念来世众生，欲令即证妙觉三昧，即究竟妙觉极果，最上一乘三昧也。圆明三昧者：照彻一心本源之理。金刚三昧者：即入刚定，坚固不可破坏也。</p>
<p>世谛三昧者：即入俗谛三昧，涉有不染一尘，所谓百花丛里过，叶叶不沾裳。真谛三昧者：即二乘所入灭尽定。第一义谛三昧者：即菩萨所入，中道圆妙大定，亦名实相三昧。此三三昧，是三昧之王，总摄一切三昧，故云亦得无量三昧。</p>
<p>七财三昧者：得七圣财：一信、二戒、三惭、四愧、五多闻、六智慧、七舍离。二十五有三昧者，四洲四恶趣，六欲并梵天，四禅四空定，无想阿那含：是名二十五有。入二十五三昧，能破二十五有故。得无垢三昧，能破地狱趣有。得不退三昧，能破畜生趣有。得心乐三昧，能破饿鬼趣有。得欢喜三昧，能破阿修罗趣有。</p>
<p>得日光三昧，能破弗婆提州有。得如幻三昧，能破阎浮提洲有。得月光三昧，能破瞿耶尼洲有。得热炎三昧，能破郁单越洲有。</p>
<p>得一切法不动三昧，能破四王天有。得难伏三昧，能破忉利天有。得悦意三昧，能破焰魔天有。得青色三昧，能破兜率天有。得黄色三昧，能破化乐天有。得赤色三昧，能破他化自在天有。</p>
<p>得白色三昧，能破初禅天有。得种种三昧，能破大梵天有。得双三昧，能破二禅天有。得雷音三昧，能破三禅天有。得雨雨三昧，能破四禅天有。得如虚空三昧，能破无想天有。得照境三昧，能破净居阿那含有。</p>
<p>得无碍三昧，能破空无边处定有。得常三昧，能破识无边处定有。得乐三昧，能破空无所有处定有。得我三昧，能破非想非非想处定有。菩萨得二十五有三昧，能破二十五有。有者：三界之内，因果不亡，曰有。</p>
<p><b><span style="color:teal">复有十亿菩萨，登金刚顶，现成正觉。<span lang="EN-US"></span></span></b></p>
<p>此明十亿菩萨，登金刚山顶，以虚空为座，现成正觉，得究竟益。正宗分竟。</p>
<p><a name="a08"></a><span style="color:#333399">嘱累品第八<span lang="EN-US"></span></span></p>
<p>此一品为流通分。佛将般若正宗之法，付嘱国王；烦累护持，故称嘱累品。又付嘱此经，相累流通，故名嘱累品。</p>
<p>此经不同‘大品般若’，付嘱声闻。不同‘妙法莲华’，付嘱菩萨。而付嘱国王者，何也？其意有三：一、此经为护国之宝，能除国难，故付嘱国王。二、因国王有大威力，易于宏扬，应付嘱国王。三、必王臣道合，一德一心，正法得行，故兼付大臣。</p>
<p><b><span style="color:teal">佛告波斯匿王：‘我诫汝等，吾灭后八十年，八百年，八千年，无佛、无法、无僧、无信男信女时，此经三宝，付嘱诸国王、四部弟子，受持、读诵、解义。为三界众生开空慧道，修七贤行、十善行，化一切众生。<span lang="EN-US"></span></span></b></p>
<p>此总劝流通。佛诫敕波斯匿王等，先明付嘱宏法时节。吾灭后，乃佛自说灭度之后，有三个时期：初八十年，次八百年，后八千年。无佛无法无僧者：非八十年即无三宝，若果无三宝，付嘱何用？今应依次配之：灭后八十年，佛不住世，故曰无佛。八百年，正法之末，邪法炽盛，以邪夺正，人多信邪，故曰无法。八千年，末法过半，所有僧众，形似比丘，行同白衣，故曰无僧。</p>
<p>无信男信女者：道在人宏，若无僧，则佛法无寄。因见僧众，无异世俗，不能起信。由不信僧，并不信佛法。现在已有如是之事。世人见出家人，无有僧行，无可皈敬，全不信三宝。故曰无信男信女。时者：在此三个时期。此经三宝，付嘱诸国王，四部弟子流通。</p>
<p>受持读诵：即自行流通。解义者：开解经中义理，即化他流通。如来苦口叮咛诫敕，欲令宏护三宝，使不断绝也。</p>
<p>为三界众生开空慧道者：为众生开示人法二空，观慧之道。二空即般若圣贤之行。修七贤行者：七方便行，一、五停心，二、别相念，三、总相念，四、暖地，五、顶地，六、忍地，七、世第一地。</p>
<p>十善行者——身三善：不杀、不盗、不淫。口四善——不妄言、不绮语、不恶口、不两舌。意三善——不贪、不嗔、不痴。上二圣贤之行，此为人天之乘，以此教化一切众生。总劝流通竟。</p>
<p><b><span style="color:teal">‘后五浊世，比丘、比丘尼、四部弟子、天龙八部、一切神王，国王、大臣、太子、王子，自恃高贵，灭破吾法，明作制法，制我弟子——比丘、比丘尼，不听出家行道，亦复不听造作佛像形、佛塔形，立统官制众，安籍记僧，比丘地立，白衣高座，兵奴为比丘；受别请法；知识、比丘共为一心亲善，比丘为作斋会求福，如外道法；都非吾法。当知尔时，正法将灭不久。<span lang="EN-US"></span></span></b></p>
<p>此七门别诫，一、诫不得障人出家。五浊世者：劫浊、见浊、烦恼浊、众生浊、命浊。云何为浊？‘楞严经’云：譬如清水，清洁本然，如若有人，投以沙土，土失留碍，水忘清洁，容貌汨然，名之为浊。我佛悲心特切，生于娑婆五浊恶世，救度众生。</p>
<p>劫浊：劫者——梵语具足，应云劫波，但云劫者，略也。译为时分，乃长时分，有大中小之分。人寿从十岁过一百年增一岁，增至八万四千岁，增极，则过一百年减一岁，减至十岁。一增一减为一小劫；二十番增减，为一中劫；八十番增减，为一大劫。人寿减至二万岁时，众生具下四浊，名为劫浊。减至百岁，名为恶世。劫浊无别体，四浊交凑，即其相也。劫浊时，众生善根浅薄，业障深重，易堕恶趣，故名劫浊。</p>
<p>见浊者：五利使为体，诸见炽盛即其相也。五利使者：五种妄见，能使众生造业受报，故名为使。此后五钝，几微迅速，故名为利。一者、身见：执身为我，而起我身之见，妄生贪爱。不悟四大假合，梦幻无常。二者、边见：执断执常，而起二边之见，一味偏执。不悟见解既偏，失乎中道。三者、邪见：拨无因果，而起邪外不正之见，疑误众生。不悟堕豁达空，必入地狱。四者、戒取：非因计因，而起我能持戒之见，错乱修习。不悟蒸沙作饭，尘劫难成。五者、见取：非果计果，而起自负所见之见，未证谓证。下悟有漏天中，下是涅槃。此五种妄见，昏昧汨没，浑浊自性，故名见浊。</p>
<p>烦恼浊者：五钝使为体，三灾感召即其相也。五钝使者，五种妄心，能使众生造业受报，故名为使。比前五利，稍为重滞，故名为钝。一者、贪心——于顺情境起诸贪爱，不能看破。二者、嗔心——于拂意境起诸嗔恨，不能含忍。三者痴心——于一切境起诸痴迷，不能觉悟。四者、慢心：于诸众生心起骄慢，不能谦逊。五者、疑心：于诸善法心起疑贰，不能决择。此五种妄心，烦动恼乱，浑浊自性，故名烦恼浊。</p>
<p>众生浊者：揽五阴见慢果报为体，恶名秽称即其相也。众生揽地水火风而成身，受想行识以为心。见是横计主宰，妄执我见。慢是俱生主宰，妄起我慢。前世所作业因，今世所受果报，以为其体。众生之名鄙恶，色心劣秽，故名众生浊。</p>
<p>命浊者：色心连持为体，催年减寿即其相也。色——即地水火风之色法。心——即见闻觉知之心法。人生揽地水火风以为身，四大本无知之物，因有八识见分，旋令觉知。见分本一精明之体，因被地水火风，壅令留碍，元依一精明，分作六和合——在眼曰见，在耳曰闻，在鼻曰嗅，在舌曰尝，在身曰觉，在意曰知。由此色心互相连属，息暖识三，相持不散，是为命根。一不连持，命根即断，故以为体。催年减寿者：即寒暑迁流，变化密移，催促年龄，减少寿命，故云命浊。</p>
<p>后五浊世中，人多弊恶，信邪恶正，持戒修福者少。而能觉悟人生幻化，世相无常者，抑又少也。况此大乘般若正法；故须付嘱国王。总劝之后，还宜别诫。</p>
<p>比丘、比丘尼、四部弟子，解见在前。天龙八部者：一、天——三界诸天。二、龙——海龙王、山龙王、守天宫殿龙、守护伏藏龙、行云施雨龙。三、夜叉——此云轻捷。四、乾闼婆——此云寻香，天帝乐神。五、阿修罗——此云非天。六、迦楼罗——此云金翅鸟王。七、紧那罗——此云疑神，天帝歌神。八、摩呼罗伽——此云蟒神。一切神王，是世界诸神王。</p>
<p>国王、大臣、太子、王子、自恃高贵者：自恃权势，不重佛法。惟逞一己之私欲，顿忘护国之观念。破灭吾法，明作制法：制者，禁也，以正为倒，世间许多惑世乱人，伤风败俗之举，而竟不禁，反禁我弟子——比丘、比丘尼，不听出家，修行正道。戒定慧为正道，修戒能出三途，修定能离六欲，修慧能超三界。不听出家修学，即是坏灭佛法。亦复不听造作佛像形、塔像形：佛塔形像，能令众生求福，不听造作，即是坏灭福田。</p>
<p>立统官制众，安籍记僧者：佛世出家之众，只有依佛所制戒律，范围身心，随其自行修道，并无立统官制度，另安簿籍，记录僧众之事，若违佛制，即属非法。</p>
<p>比丘地立，白衣高座，兵奴为比丘者：比丘身著缁衣，为佛弟子，理宜高座。王臣虽贵，身是白衣，不应高座。而竟比丘地立，白衣高座，是以兵奴之法待比丘。兵事将，奴事主，皆地立。地立即兵奴法。</p>
<p>受别请法者：或求名闻利养，不依僧次，受别请法，皆不合佛制。古，鸾舆及门，称疾不起，丹诏三至，坚不出山，较之受别请者，其相去为如何耶！</p>
<p>知识比丘，共为一心亲善，比丘为作斋会求福者：此指相知识比丘，同心亲善，欺罔檀那，为作斋会求福。此如外道法，都非吾佛法所应如是。当知尔时，邪法既兴，正法将灭，不久于世。</p>
<p><b><span style="color:teal">‘大王！坏乱吾法，是汝等作。自恃威力，制我四部弟子。百姓疾病，无不苦难。是破国因缘。说五浊罪过，穷劫不尽。<span lang="EN-US"></span></span></b></p>
<p>二、诫不得俗官治僧。坏乱吾法者：即是不依佛制戒律，以励僧众，更立俗官治僧。自恃国土威力，制佛四部弟子，以致护法善神嗔怒，散灾降祸，遂使百姓疾病，全国无不苦难。是破国因缘者：国王不敬三宝为因，设立非法制度为缘，破坏国土，是此之故。五浊罪过，穷劫不尽者：五浊炽盛，众生多造罪过。若欲说之，穷劫说不能尽。</p>
<p><b><span style="color:teal">‘大王！法末世时，有诸比丘、四部弟子、国王多作非法之行。横与佛法众僧作大非法，作诸罪过，非法非律，系缚比丘，如狱囚法。当尔之时，法灭不久。<span lang="EN-US"></span></span></b></p>
<p>三、诫得系缚比丘。多作非法之行者：总指非法之行，不可计数。横与者：对佛法僧众，不应如是，而竟如是，谓之横。非法者：不依国法。非律者：不依戒律。拘系束缚比丘，如待狱中囚犯之法待僧众。当尔时，法灭不久。</p>
<p><b><span style="color:teal">‘大王！我灭度后，未来世中，四部弟子、诸小国王、太子、王子，乃是住持护三宝者，转更灭破三宝。如师子身中虫，自食师子身中肉，非外道也。<span lang="EN-US"></span></span></b></p>
<p>四、诫不得自灭佛法。诸小国王、太子、王子，乃是住持护三宝者：依律中，国王、大臣、百官受位时，应先受菩萨戒，以此止恶防非，既受菩萨戒法，即是佛门弟子，故为住持护三宝者；乃转更灭破三宝，是自灭也。</p>
<p>如师子身中虫，自食师子身中肉者：此譬喻也。师子乃兽中之王，师子一吼，百兽脑裂；闻声悉皆藏窜孔穴，谁敢近旁，况敢食其肉耶？惟有狮子身中虫自食其肉，喻佛法至高无上，世间学说，莫与比伦，一切外道，不能破坏，惟负有护持之责，四部弟子国王等，而自破灭，则与师子虫无异，岂不悲哉！</p>
<p><b><span style="color:teal">‘多坏我佛法，得大罪过。正教衰薄，民无正行，以渐为恶，其寿日减。至于百岁，人坏佛教，无复孝子，六亲不和。天神不祐，疾疫恶鬼，日来侵害。灾怪首尾，连祸纵横。<span lang="EN-US"></span></span></b></p>
<p>护三宝者，反多坏我法。一切罪过，莫大于破法。破法即破坏众生正知正见，令正信不生，所以正教衰薄。有正教，方可范围人心，使不放纵；教衰则民无正行，以渐为恶，恶业日增，寿命日减，至人命百岁时，为五浊恶世。人坏佛教，故无孝子。佛云孝为戒，教坏而子之于父母，尚且不孝，况六亲乎？故亦不和。</p>
<p>孝为百行之先，父母有生成之德，昊天罔极；粉骨碎身，尚难图报。如若不孝，是则灭绝于人伦，乖违乎天理。天神所以不佑，疾疫恶鬼生嗔，日来侵害，故有种种灾异变怪。从首至尾，连续为祸，纵横不一。</p>
<p><b><span style="color:teal">‘死入地狱、饿鬼、畜生。若出为人，兵奴果报，如影如响。如人夜书，火灭字存，三界果报，亦复如是。<span lang="EN-US"></span></span></b></p>
<p>地狱饿鬼畜生，是为三途苦趣，亦名三恶道，乃恶因所感之恶果。破坏佛法，得大罪过，恶因也，依因感果，理所当然。犹云：天作业，犹可违；自作业，不可活。‘楞严经’云：地狱罪毕，上出为鬼，鬼业罪毕，则为畜生；畜生罪毕，还复为人。若出为人，余报未尽，则受兵奴果报，如影之随形，响必应声。此喻果不离因也。</p>
<p>如夜书，火灭字存著：喻隐处造业，如人夜书，唯凭已造，如依火而成。身虽已死，而业不亡，如火灭而字存。三界众生，所造之业，所招果报，亦复如是。此喻因必感果也。</p>
<p><b><span style="color:teal">‘大王！未来世中，一切国王、太子、王子，四部弟子横与佛弟子，书记制戒，如白衣法，如兵奴法。若我弟子——比丘、比丘尼立籍为官所使，都非我弟子，是兵奴法。立统官摄僧，典主僧籍，大小僧统，共相摄缚，如狱囚法，兵奴之法。当尔之时，佛法不久。<span lang="EN-US"></span></span></b></p>
<p>五、诫不得立籍制约，如兵奴法。典主摄僧，如狱囚法。当尔之时，佛法灭亦不久。</p>
<p><b><span style="color:teal">‘大王！未来世中，诸小国王、四部弟子自作此罪。破国因缘。身自受之，非佛法僧。<span lang="EN-US"></span></span></b></p>
<p>六、诫不得非法得罪。若自作此罪，破坏国土。自身受报，非关三宝之事。</p>
<p><b><span style="color:teal">‘大王！未来世中，流通此经，七佛法器，十方诸佛，常所行道。诸恶比丘，多求名利，于国王、太子、王子前，自说破佛法因缘、破国因缘。其王不别，听信此语，横作法制，不依佛戒，是为破佛破国因缘。当尔之时，正法不久。’<span lang="EN-US"></span></span></b></p>
<p>七、诫不得不依佛戒。未来世中，能流通此经者，皆是七佛弟子，佛门法器，乘愿再来，依十方诸佛，常所行之道。有诸恶比丘，多求世间名利，于国王等，自说破佛破国因缘，国王不知三宝，三别是非，听信此言，横作非法制度，不依我佛戒律。此即破佛法国因缘。当尔之时，正法不久即灭。</p>
<p><b><span style="color:teal">尔时，十六大国王，闻佛七诫，所说未来世事，悲号涕泣，声动三千。日月五星、二十八宿失光不现。时，诸王等各各至心受持佛语，不制四部弟子出家行道，当如佛教。<span lang="EN-US"></span></span></b></p>
<p>此诸王闻说破法即为破国，嗟末世之蔽恶，愍众生之痛苦，感悟悲泣，声震大千世界。天地昏暗，三光不现。诸王各皆至心受持佛语，不制止四部弟子出家行道。出家有三：或出世俗家，或出三界家，或出五阴烦恼之家。行道亦三：或行小乘道，或行大乘道，或行最上一乘之道。当如佛教者：当依佛教教敕也。</p>
<p><b><span style="color:teal">尔时，大众、十八梵天王、六欲诸天子叹言：‘当尔之时，世间空虚，是无佛世。’<span lang="EN-US"></span></span></b></p>
<p>尔时者：法会圆满之时。在会大众及四禅六欲诸天，叹正法灭尽，当时世间无有三宝，故曰空虚，即是无佛之世。</p>
<p><b><span style="color:teal">尔时，无量大众中：百亿菩萨——弥勒、师子月等；百亿声闻——舍利弗、须菩提等；五百亿十八梵王、六欲诸天、三界六道、阿须轮王等闻佛所说，护佛果因缘，护国土因缘。欢喜无量，为佛作礼，受持‘般若波罗密’。<span lang="EN-US"></span></span></b></p>
<p>此时，众闻法，欢喜奉行。无量大众，总表其多；别列菩萨、声闻各有百亿，更有五百亿十八梵王、六欲诸王、三界六道、阿须轮王等。闻佛所说内护、外护二种因缘，不离般若。以般若有大功能，不仅可以护国护身，兼能疗治众生我、法二执之心病，而成十四忍之法门。故欢喜无量，为佛作礼，以表谢法之诚。受持‘般若波罗密’：受者，领受不忘；持者，任持不失，即终身奉行此经。此经为苦海之舟航，七难之世，犹如苦海，舍此般若之舟航，安到涅槃之彼岸。愿在会法众，闻经之后，各各发心受持。齐乘般若之舟航，同登涅槃之彼岸，庶可上慰佛怀矣。</p>
