<p align="center" style="text-align:center"><b><span style="font-size:36.0pt;color:#FF6600">佛法要领<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">四川中江刘洙源先生说<span lang="EN-US"></span></span></p>
<p align="center" style="text-align:center"><span style="color:#003300">弟子王靖寰等记<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">佛法要领序一</a></span></p>
<p align="center" style="text-align:center"><span lang="EN-US"><a href="#a02">佛法要领序二</a></span></p>
<p align="center" style="text-align:center"><span lang="EN-US"><a href="#a03">佛法要领序三</a></span></p>
<p align="center" style="text-align:center"><span lang="EN-US"><a href="#a04">刘洙源先生略历</a></span></p>
<p align="center" style="text-align:center"><span lang="EN-US"><a href="#a05">上编 四句要义</a></span></p>
<p align="center" style="text-align:center"><span lang="EN-US"><a href="#a06">中编 发菩提心</a></span></p>
<p align="center" style="text-align:center"><span lang="EN-US"><a href="#a07">下编 略解楞伽</a></span></p>
<p align="center" style="text-align:center"><span lang="EN-US"><a href="#a08">佛法要领跋</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">佛法要领序一<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">虚云<span>&nbsp;&nbsp; </span></p>
<p>戊子春夏之交。金弘恕居士。将其师刘洙源居士佛法要领一书。并往来函札数十通。汇而付诸梓。问序于衲。时方有事于云门祖庭复兴工作。不遑执笔为文字。未有以报。后二年。孙张清扬居士。复谋刊此书。重以序请。辞不获命。乃为之词曰。刘居士此书。寥寥万言。阐述一代圣教。揭其旨归。示初学以从入之途。明白精当。求之近人著述中。得未曾有。学者得此以为津梁。进探大藏。庶几不致担麻弃金矣。书中所言观心一法。原系古法。但用之今人。微嫌不契。古人根利。单假观照。便可直造心源。今人根器不及古人。若用观照。每易沉观不进。诸祖观机设教。遂易以看话头起疑情方法。俾行人疑至极处。忽然打破疑团。即得亲见本来面目。不至沉滞修途。故近世宗门用功。每重疑情。观照之法。遂鲜行用者矣。此就恒人而论。若果是过量大人。则直下承担。便无余事。说一观字亦多矣。尚安用疑情为哉。此原书未及之处。学者不可不知也。至于修行之本末理体。刘居士书中言之极中肯要。当无俟衲之再赘矣。闻居士后出家受具戒。法名昌宗。且已圆寂。法运衰歇。哲人长逝。其感伤为何如哉。</p>
<p align="right" style="text-align:right;text-indent:24.0pt;"><span lang="EN-US">&nbsp;</span></p>
<p align="right" style="text-align:right;text-indent:24.0pt;word-break:break-all">云门老衲虚云序<span>&nbsp;&nbsp; </span></p>
<p><a name="a02"></a><span style="color:#333399">佛法要领序二<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">演本<span>&nbsp;&nbsp; </span></p>
<p>自清季迄今。百有余年间。四川出生两圣者。一大儒刘止唐。一菩萨刘洙源。议者谓两大德。乃不一不二。一愿而前进。一人而两现。此缘揣测之说不具论。请略述其实际之贡献。刘公止唐。德性学力。出类拔萃。著易书诗。三礼春秋。五大部恒解。暨四书恒解。孝经直解。古本大学质言。与史存等杰作。共十一部。一百四十三卷。<span lang="EN-US">(国史列传。成都印行。)刘公洙源。历任四川大学教援。立德立言。纯粹以精。深于佛学。畅读诸经。别具法眼。于达摩初祖。直指人心。见性成佛之要旨。指示来学。慈悲痛切，一片婆心。婉如印光大师之弘净。分道扬鏕。浙江上虞金弘恕居士。与公有大因缘。一如庄生之于李老。金居士殷勤请示如钥投锁。于往还十八通书札中。剖示详细。度尽金针。凡独居无侣之士。得此一册。如法修持。保证免入歧途。初版上海大法轮书局主任陈法香居士。协助流通。未几四川第二次重版。又未几。台湾印经处印行第三次版。第四次版。现在暹罗曼谷开始重刊赠送。中泰僧俗弘法愿深。十方赞仰。推动法轮之无比。勇毅坚诚。如谢普扬廖振祥等诸大德。均大菩萨。弘誓大愿。来此人间。昨谢居士来书云。此一种希有法宝。已在曼谷起印。嘱记一言。仅进芜辞二句如下：</span></p>
<p>希有难闻之示导</p>
<p>一超直入之南针</p>
<p align="right" style="text-align:right;text-indent:24.0pt;word-break:break-all">一九五五，三，三十，演本敬志于 金马仑 三宝寿 退省关<span lang="EN-US"> </span></p>
<p><a name="a03"></a><span style="color:#333399">佛法要领序三</span><span lang="EN-US" style="color:#333399"></span></p>
<p>什么是佛法呢？人人会问！有人说懂了，有人说尚不懂，这懂与不懂离不开二门：（一）一路向下，乘愿再来，果彻因源门，含：教、理、行、果。（二）一路向上，究达彼岸，因该果海门，含：信、解、修、证。</p>
<p>何谓要领呀？君知否？这要领，古人说是—把柄！共有四字：教、观、照、宗。万法都了无余蕴了。</p>
<p>学佛的人，可分初心、久学！初心的人根据闻、思、修三慧，它的把炳是由约而博，广探三藏，由文字而启观照。久学的人，据戒、定、慧证无漏，它的把柄是由博返约，穷澈一心，达到—性相如如（真如！）—乃由观照而入实相，简单而言—佛法要领！就是：‘心地法门！’的意思。</p>
<p>学佛的人，有了以上的功行见地，进一步，要证大总持而开秘密藏，把柄分四：</p>
<p>一、由明心见性，了二空真如，把柄在正真般若观照。</p>
<p>二、正真般若观照既起，名：发菩提心！志在三觉圆满。</p>
<p>三、深穷缘起性空，三觉圆满，得六无畏四无碍。</p>
<p>四、由了前三，俯就机宜，三乘五性，建立教门，导入法界，分四种净土，总名‘一真法界’。</p>
<p>第一个把柄主要是教、观双通，第二个把柄是观、照双运，第三个把柄是寂照双泯，第四个把柄是入法界—在照，照之又照，法界入矣，得归净土。</p>
<p>近代佛教史上，出了四位代表人物，一为宗门，单提向上，虚云老和尚，二为法界圆觉学太虚菩萨僧，以上为出家之表率，三为达庵冯宝瑛居士，显密圆融，通达教、观、宗三门，四为本书作者，刘洙源居士，以在家人而提向上一门，由‘观’穷‘宗’，以上为在家众之表率，这四位龙家，为末法保持了—心灯不灭—佛的法身慧命以有利赖。我有位菩萨友，张君炎煌老师，以佛法要领一书入佛之门，并以之就我下问，我捧读之余，不忍释卷，因这佛法要领有两大把柄：一由约至博，知道明心见性为万法根本，二由博返约，以四句偈，通晓群伦，宗、教、观三通。今者刘居士哲人已逝，出家证灭，然则见书如见其人，这本佛法要领，也就是他的应化法身了，并愿是书长留人间，为学佛人之眼目！值此刊行流通之在即，略志微言，以表大义。微言已序！然则大义何在呢？答云：大义唯佛能道，吾何人也，敢言大义？</p>
<p>大佛顶首楞严经云：‘佛言，善哉！阿难！汝等当知，一切众生，从无始来，生死相续，皆由不知常住真心，性净明体，用诸妄想，此想不真，故有轮转！’并告以：</p>
<p>‘十方如来，同一道故出离生死，皆以直心，心言直故，如是乃至终始地位，中间永无诸委曲相。’</p>
<p>以上如来之开示，正是本书—‘佛法要领’所欲一言道尽，以示予人的宗旨所在，能明此旨，才不辜负刘洙源老居士之一番苦心孤诣，是为微言大义之序。</p>
<p align="right" style="text-align:right;text-indent:24.0pt;word-break:break-all">菩萨戒 黄正男序台中圆觉布教所<span lang="EN-US"> </span></p>
<p>佛历三○○八年民国七十年岁次辛酉年九月十九日观音菩萨出家日</p>
<p><a name="a04"></a><span style="color:#333399">刘洙源先生略历<span lang="EN-US"></span></span></p>
<p>先生名复礼。字洙源。别号离明。年七十三。四川中江籍。前清拔贡。北京经科大学毕业。长文学通三礼。历任四川高级师范。成都大学。四川大学。文学教授。栖心竺典。澹泊自处。创办成都佛学社。独任讲筵十余载。归向者甚多。寻退隐深山。时应邻邑之请。讲说不绝。</p>
<p>先生早岁精唯识。曾著唯识学纲要数万言。海潮音社刊行之。晚耽禅悦不喜著作。只存讲稿数篇。门第子展转传钞。得之者如获至宝。今徇弘恕请编次付印。名曰佛法要领。乃先刊于觉有情。以结法缘。然后制版流通。以垂久远。</p>
<p>先生遁世不求知故。知之者甚少。兹从陈法香兄言。不得已违先生意。略叙其概。以作介绍。</p>
<p align="right" style="text-align:right;text-indent:24.0pt;">弟子金弘恕谨述</p>
<p>又先生晚年出家。法号上昌下宗。一九五零夏。在白云寺圆寂。是夜寺上白光冲天。远近见者甚众。云详载觉有情十一卷八期。</p>
<p><a name="a05"></a><span style="color:#333399">佛法要领<span lang="EN-US"></span></span></p>
<p><font color="#333399">上编<span>&nbsp; </span>四句要义</font></p>
<p align="right" style="text-align:right;text-indent:24.0pt;word-break:break-all">四川中江刘洙源先生说<span lang="EN-US"> </span></p>
<p align="right" style="text-align:right;text-indent:24.0pt;word-break:break-all">弟子王靖寰记<span lang="EN-US"> </span></p>
<p>丙戍五月，中江刘洙源先生，道过广汉，驻军周参谋长朗清先生留请说法，先生以初未准备经论，说者听者皆无依据，骤然印书，仓猝不能遽办。乃曰：吾有四句要义一为何事？二依何义？三修何行？四悟何法？试为君等演说如何？佥曰：愿乐欲闻，惟希说之。爰记先生所说于次，倘有错谬，请教正之。</p>
<p><span style="color:#333399">一为何事……明心见性<span lang="EN-US"></span></span></p>
<p>近来人心多好佛法，或家庭奉佛、或朝山烧香，或勤布施，或修供养，或受三皈，或守五戒，或诵经念佛，或持咒修法，或精研教理，或专修禅观。种种不同，信佛则一。吾今欲发一问，诸君如是勤修，究为何事？劳身苦体，费精神，耗时日，而不辞。志愿安在？彼将云：闻佛法奇特，吾故好之，世俗成风，吾从众耳。余曰：此非答我所问。彼又云：欲脱苦耳。贫者欲求富饶，病者欲祈疾愈，困厄者希通达，沉沦者冀超升。余曰：此言近似，尚非真实。彼又云：欲除业障耳。今生之苦，皆由前生恶业所招：今将去恶行善，以期业障消除，免受苦报。余曰：此言似矣，犹未尽也。彼又云：欲断烦恼耳。人生造业，由烦恼起：今将断灭烦恼，庶几苦果不生。余曰：此言似矣，犹未尽也。彼瞿然曰：断烦恼，除业障，离苦得乐，此乃佛法正宗，云何而犹未尽？布施持戒，礼拜供养，诵经念佛，持咒修观，此乃佛法正行，云何而犹未尽？吾将以此自度度他，岂尚有遗憾耶？余曰：且稍安毋躁，当为子说之。大凡谈理必穷根源，作事必问根由。子所谈者，在佛法中非无其义。但是枝叶末节，若向这里做去，立志虽佳，枉费精神。经云：‘未知真实法，不名为布施。未知真实法，不名为供养。’余今例此，再作数语：未知真实法，不名为持戒。未知真实法，不名为礼拜。未知真实法，不名为诵经。未知真实法，不名为念佛。未知真实法，不名为持咒。未知真实法，不名为修观。君未说到真实处，所以我不认可。经曰：‘因地不真，果招迂曲。’又曰：‘欲修大行，须知因地法行。’世人懵 懵，不此之求，所以徒劳无益。今为君等发明真实，事半功倍，可乎？佥曰：愿闻。曰：真实法者，吾人之心也。此心以有觉性，故谓之佛性。为万法之本，故谓之法身。永不变易，谓之真如。性非虚妄。谓之实相。无所不知，谓之菩提。（菩提是正智，故无所不知。）寂静不动，谓之涅槃。万法之性，谓之法性。凡此种种名称，皆是吾人真心之异名。人人本有，个个圆成，近在心内，无劳远求。成佛作祖，是此一心。宗门谓之明心见性，心即性也。（心性是一，出华严经。）所谓真实法者，即此心也。我辈人人有心。而不自知，长劫受苦，岂不可怜！学佛无他，明心见性而已。（明悟自心，彻见本性。）如果明心见性，烦恼不待断而自断，业障不待除而自除，诸苦不待灭而自灭。三宝不言供养，而已供养自心三宝。布施不施一金，而其所施胜过七宝。不持咒而自得印明，不诵经而十二部经无不通利。若从根本下手，果大功高如是，君等奈何不图？先德云：众生依业有，业依惑有，惑依识有，识依心有。心是最终究竟处，不通此一著，意识长在，烦恼旋断旋生，业障旋消旋萌，苦果永远不除。譬如伐木，去其枝叶，来年又生，有何了期？若断根蒂，永不再发。是故佛说未知真实法，不名为布施供养者，意在策励世人，知真实处，在吾自心。（此义出华严经，及般若经，其文甚广，可研阅之。）不然，修因无果，何以故？果在真实处故。不然，经云：‘心是恶源，形为罪薮。’（此心是识心，与上真心别。）倘未明白真实所在，如何能断烦恼。除业障。出苦海耶？为何事者，为求明心见性也。</p>
<p><span style="color:#333399">二依何义……依二空义<span lang="EN-US"></span></span></p>
<p>吾人已知佛性即是自己真心，然则真心体相究竟如何？曰：真心无性，其体是空，故曰真空：其相如虚空。如虚空有二义：一如虚空不动摇，二如虚空遍满一切国土。永明禅师云：（真心自体，非言所诠，湛若无际之虚空，莹若圆明之净镜，毁赞不及，义理难通。）世人不知真心广大圆明，妄谓此心在我身内，所以长劫轮回，受苦无穷。今欲明白自己真心，第一莫认四大假合之身为真；第二莫认六尘缘影之心，以及山河大地为实。佛法入门，有二要义：一者众生空，二者万法空，众生不空，谓之我执。万法不空，谓之法执。何谓我执？谓我能主宰是也。主宰即是意识，非真有我。如果我能主宰，谁人肯入地狱：甘做畜生饿鬼？故知身中无我，全是意识分别执著。意识是生死根本，急宜断除，不可姑息。所以大乘菩萨先修无我观，以得人空。何谓法执？法者内之五根，（眼耳鼻舌身）外之五尘，（色声香味触）皆是四大（地水火风）造成，谓之色法。受想行识，谓之心法。色心二法，其性皆空，众生不知，认为实有，起惑造业，生死不绝。佛法教人修法空，法空者，即空六根六尘六识诸法也，悟一切法，皆无自性，其体本空，名得法空。世人皆为我执法执所蔽，所以不知自己真心，大乘法门，若要悟心，先须信入人空法空之理。千经万论所说法义，不外二空。若能信入，则悟心有期，刹那成佛。若不信此二空，专求福报，是门外汉，决不能得佛法利益。云何知无我耶？如果我能主宰，则临命终时，妻室财产皆可携去，何故不能？天上乐土，作恶之人皆可往生，何故不能？二俱不能，主宰安在，且一人之身，六根均动，岂有六我耶？如以六根为我。死者六根尚存，何以不能行动？故知无我。经云：（一切众生，皆由著我，若离此著，则无生处。）云何知无法耶？根身器界，在人类共业同分中，见以为实：余五道中，各有不同。可见六道之中，各各自变六尘境界，皆由业识所造，安有定法？故知一切人事营为，都是业风驱遣，识心所生，犹如梦幻泡影，空而不实。经云：（不知诸法空，恒受生死苦。）若能悟入二空，便证无生法忍，即得阿耨多罗三藐三菩提。由是言之，学法，唯学二空之义。</p>
<p><span style="color:#333399">三修何行……修般若行<span lang="EN-US"></span></span></p>
<p>佛法要领，不出教理行果。教理即蕴处界谛缘起，如上一心二空说。果则十力，四无畏，十八不共法等。知教理而欲得果，非起行不能办。今当论行，行有万端，以六度为总，经中自在说法，或说一行：发菩提心是。或说二行：曰智慧，曰方便。或说三行：曰戒定慧。或说四行：曰四居处。四居处者，一慧、二戒、三施、四定，或说五行：布施、持戒、忍辱、精进、止观。或说六行，曰六度。六度者，布施、持戒、忍辱、精进、禅定、般若，行门虽多，六度括尽。此六度义，有无量门。兹略说三门：一六度义相，二六度所对治，三六度能入理，云何义相？万行俱从菩提心流出，合之为菩提心，分之为六度。无顾恋心为布施，无持犯心为持戒，不忤一众生为忍辱，念念不断为精进，心不流动为禅定，知万法空为般若。云何对治？对治六道，出三界轮回故。立施度，对治饿鬼道。立戒度，对治地狱度。立忍度，对治畜生道。立精进度，对治修罗道。立禅定度，对治人及六欲天。立般若度，对治色无色界天。云何入理？随顺法性故。法性体无悭贪，立施度。法性离五欲，立戒度。法性离嗔恼，立忍度。法性离懈怠，立精进度。法性常定，立禅定度。法性离无明，立般若度。此六度法，要以般若为主。经云：（五度如盲，般若如眼。）布施无般若，惟得一世荣，后受余殃债。持戒无般若，暂生上欲界，还堕泥犁中。忍辱无般若，报得端正形，不证寂灭忍。精进无般若，徒兴生灭功，不趣真常海。禅定无般若。但行色界禅，不入金刚定。万善无般若，空成有漏因，不契无为果。据瑜伽，菩萨行有四：一六度行，二道品行，三四摄行，四神通行。要之，俱以般若为主。佛法虽分大乘小乘一乘三乘，四谛悉已括尽。世间因果，为苦集二谛。出世因果，为灭道二谛。灭为佛果，道为菩萨行。般若为道谛体，故般若为要行。</p>
<p><span style="color:#333399">四悟何法……悟缘生法<span lang="EN-US"></span></span></p>
<p>学教参禅，俱图大彻大悟，彻悟之境，即是无生法忍。学人一心求悟，究竟悟何种法耶？曰：悟缘生法，何谓缘生法？曰：缘生法者，因缘所生之法也。一切诸法，缘会则生，缘散则灭；非有而有，幻相不实；有即非有，当体是空。曰：缘生之相，既是虚妄，云何悟相便为登峰造极耶？曰：见性不真，不能了相：见性真实，便能了了见森罗万象，都是自己本性上因缘所生，谓之妙有。故学法要著，须明缘生性空。若见缘性，则脱缘缚。（缘性者，缘生之性，即是佛性。十二因缘是轮回相，佛性是轮回性，见佛性则轮回顿断。缘缚者，即是十二因缘轮回之缚也。）故证性即了缘生，了缘生即证入真性，是一事也。大乘学人，入门便教观缘生法，为将来悟入正因起见。此义云何？佛法以空为主，说空以因缘为宗，因缘即是缘起义。（缘起即缘生）凡夫不信，外道不知，小乘权教虽知而不彻底，唯大菩萨学佛乘者最须于此著眼。何也？佛说心地，乃说二空，无缘生义，二空不成。人之识心，造善恶业，故有升沉：而其真心本来不动，识心为累，枉受轮回。当知惑业苦三，皆由因缘所生，缘生性空，故曰人空。根尘亦是因缘所生，根尘无性，一切是空，故曰法空，若无缘生之义，人法俱实，真心不显。有缘生义，人法俱空，真心显现，得本法身，即为佛果。法身如虚空，故曰真空。真空体内，十方微尘刹海一切俱现。故涅槃经云：（佛性者第一义空，第一义空者即是智慧。）又深密经云：（若不了知无相法，杂染相法不能断，杂染相法不断故，坏证微妙净相法。）若能悟入缘生，即证无生法忍，即是大彻大悟。大乘学人，当如是行，勉之勉之。</p>
<p><font color="#333399"><a name="a06"></a>中编<span>&nbsp; </span>发菩提心</font></p>
<p align="right" style="text-align:right;text-indent:24.0pt;word-break:break-all">四川中江刘洙源先生说<span lang="EN-US"> </span></p>
<p align="right" style="text-align:right;text-indent:24.0pt;word-break:break-all">弟子廖寂慧记<span lang="EN-US"> </span></p>
<p>已说四句要义竟。由初句，知唯心。由次句，知心体空。由三句，知悟心不离般若。由四句，证真方能了俗。今当略说发菩提心。</p>
<p><font color="#333399">一<span>&nbsp; </span>名义</font></p>
<p>发菩提心，具云发阿耨多罗三藐三菩提心，简称菩提心，或云大乘心，或云普贤心，再简云发心。义如常释：阿，无也。耨多罗，上也，为无上心。三，正也。藐，等也，为正等心。三菩提者，三、正也，菩提、觉也，为正觉心。此无上心、正等心、正觉心，心字该通三项，各有所拣。初拣凡夫外道，凡夫不觉，外道邪觉故。次拣二乘，但了生空，偏觉故。三拣菩萨，菩萨因觉，未满果位，非正觉故。</p>
<p>问：以上三心，如何融摄？以便下手。</p>
<p>答：菩提心者，统为自性清净心。此自性清净心，生佛平等，人人皆具，不增不减。发者，发起也，开发也。（初心只是发起，见性乃名开发。）</p>
<p>非观照不能发起，非观照不能开悟。故发心者，即观此自性清净心也。</p>
<p><font color="#333399">二<span>&nbsp; </span>意义</font></p>
<p>问：云何为自性清净心？云何观自性清净心？</p>
<p>答：自性清净心，即吾人之真心，亦名佛法，亦名法身，亦名真如，亦名实相，亦名涅槃，亦名法性，亦名法界。妄念依之，而成三界，为世界成立之本，人生缘起之源，众生不知，无始以来，从未观照，枉造轮回，沉沦生死。佛法教人返观内照。即是入佛性，入法身，入真如，入实相，入涅槃，入法性，入法界。顿断轮回，速出生死。是故佛法根本在心，行法根本在观，大乘心地观经云：（三界之中，以心为主，能观心者，究竟解脱，不能观者，永处缠缚。）涅槃经云：（能观心性，名为上定。）</p>
<p>问：发心究竟为甚么事？</p>
<p>答：为见自性。吾故云：发心者，发见性之心也。学佛不求见性，即是外道；志求见性，方是佛子。</p>
<p>问：何以观心便得见性？</p>
<p>答：古德云：‘若不观心，法无来处。’盖佛法都在清净心上，返观内照，始能引出佛性：一切三昧门，一切陀罗尼门，一切解脱门，一切神通门，一时俱得显现。故知心是妙法来处，若不观心，如何能引得出来？是以观心为佛法第一妙行，诸行莫及。故华严云：‘初发心时，即成正觉。’谓自心是佛，见自己真佛，即成正觉也。发菩提心论云：‘若人求佛慧，通达菩提心，父母所生身，速证大觉位。’今人欲成佛，而驰心外求，哀哉！未曾发心，而修杂观行，只得生天果报，不得出离轮回。</p>
<p>问：发心既是观心，且又重要如是，究应如何观乎？</p>
<p>答：佛说观心，有一句定义。文殊问经云：（不发，是发菩提心。）云何不发？谓不发一切求利益之心，及悲愿有条件之心。盖发心时，须要摒息一切外缘，离念清净。生心动念，即乖法体，故云不发。云何又言发？谓念念俱寂，自性圆融，周遍无际，即是发心。智行于内，不行于外，故不发为发。华手经云：（汝等观是心，念念常生灭，如幻无所有，而得大果报。）庞居士云：（但看起灭处，此个是真如。）其熟味之。</p>
<p>又有要义三：一。发心时，当知无能发者，此破我执。二。无所发之境界。三。无所发之方便。此二破法执。总以毕竟空，无所有，无所得，为归趣。又发心时，如有妙境，及小小神通发现，急宜舍去，以此是无相法故，一切杂行，一切杂观想，不得合入此中修。此指修三乘言，如圆顿教，即纯乎合修。</p>
<p><font color="#333399">三<span>&nbsp; </span>修法</font></p>
<p>修此法时分二：一趺坐，二观心，说明于下：</p>
<p>一趺坐<span>&nbsp; </span>择清净处，结跏趺坐。（先以左趾押右股，后以右趾押左股，令二足掌仰于二股之上。手亦右押左，安仰跏趺上。此为全跏，名吉祥坐。或但半跏，右押左上亦可。又有降魔坐：先以右趾押左股，后以左趾押右股，手亦左押右，禅宗多传此坐，任人自择，年老者端坐亦可。）身体端正，不动不摇。手结定印，（二手仰掌，右安左上，二大指头相拄，安于脐下跏趺上。此名法界定印，能除一切狂乱妄想。）合眼断光，闭口合齿，舌抵上颚，鼻对肚脐。背脊笔直。两肩齐平，不偏不倚，如是而坐。</p>
<p>二观心<span>&nbsp; </span>观心之法，先要休心息念。须将六尘万缘，一概放下：善事恶事，都不思量，过去未来，一概不想。直观当下念头，憧憧往来，起灭不停；勿执著他，勿随逐他，勿断除他。只管细细静看。妄念起时，一看不知去向：旋又复起，仍如是看：念若不起，只看著。久久纯熟，看到一念不生，即与般若相应，发菩提心论云：（妄心若起，知而勿随，妄若息时，心源空寂，万德斯具，妙用无穷。）心性之妙如是，吾人平日之不相应，是为妄念所遮，是无明心。无明何所依？依真如而起。观无明心即是观真如心，观心性即是观无明心。何以故？真如即是念之体，念即是真如之用故。观而得定，即是真如三昧，为三昧之王，故名上定。</p>
<p>问：此种发心，有异名否？</p>
<p>曰：有。观上不念外境，故名无念行。一心不动，故名不动行。心无所缘，故名无相行。心不住境，故名无住行。用般若观照，（观时不起分别心）故名般若行。总之，常修此行，则离分别，离能所，即是离心意识，心意识离，真心自现。发心之能事，如是如是。</p>
<p>○事忙人，每日必须坐一次，每次至少半小时。若能坐二三次，每次一二小时者方妙。愈多愈久则愈妙。坐时须要宽衣松带，从容安详，不宜当风，不宜饱腹。坐毕缓动其身，徐开口眼，两手搓热，抚摩面目腰腹腿足，休息片时，然后下坐。</p>
<p>○平时须将唯心之理，自心是佛，二空之义，诸法无性，常常思维，以作预备。涵养省察，尤不可忽。当知世事如梦幻，人生若朝露，刹那无常，都是空忙。如能发起冷淡想，厌离想，最易合拍。以一念万年修去，即是。勉之勉之。</p>
<p><font color="#333399">四<span>&nbsp; </span>种类</font></p>
<p>发菩提心有二种：一世俗，二胜义。发悲愿心，是有为法，名为世俗。观自性清净心，是无为法，名为胜义。世俗不能摄胜义，胜义则能摄世俗。</p>
<p>问：大悲大愿，是佛法要行，何以此中拣去？</p>
<p>曰：非拣去也。未见性人。悲愿甚狭，见性时，乃能广大，故见性为最急。所谓悲愿者，上求佛道，下化众生耳。今求见性。原为成佛利益众生，即是大悲大愿，何必更发。</p>
<p><font color="#333399">五<span>&nbsp; </span>不发之失</font></p>
<p>发心为总相，其他观行为别相，别必依总，总能摄别。涅槃经云：‘虽信别相，不信一体无差别相，（即菩提心）名信不具。信不具足故，所有禁戒亦不具足，所有多闻亦不具足故。’古德云：（无菩提心，三归五戒亦不成就，以不知佛法根本故。）其重要如此。今之人，学得一肚皮佛法，而于此茫然，何哉？</p>
<p><font color="#333399">六<span>&nbsp; </span>发心功德</font></p>
<p>发心功德，说不能尽，遍于群经，广在华严，瑜伽，智度等论。兹举数条于下：</p>
<p>一受生利益。<span>&nbsp; </span>发此心已，得四种利益：一种子胜，以菩提心为种子故。二生母胜。般若波罗密为生母故。三胎脏胜，大禅定乐为胎脏故。四乳母胜，大悲长育为乳母故。</p>
<p>二得出家功德。<span>&nbsp; </span>居士不能得出家功德。维摩经云：（能发阿耨多罗三藐三菩提心，即是出家。）是居士发心，与出家等，亦能得此功德。</p>
<p>三具足佛法。<span>&nbsp; </span>维摩经云：（发阿耨多罗三藐三菩提心，一切具足。）毗婆沙论云：（此法门是诸佛之母，诸佛之父，诸佛之眼，无生法忍之母，大慈大悲之母，常常修习，功德无量无边，大般若经云：（如以箭射物，或中或不中，以箭射地，无不中者。）发心成佛，如箭射地，无不成者。</p>
<p>四入劫超劫。<span>&nbsp; </span>世人常嫌三大阿僧祇劫成佛，时期太远。不知汝修杂观行，尚在三大阿僧祇劫之外也。今日发心，未入劫者得入劫，已入劫者能超劫。</p>
<p>五诸佛授记，诸佛加被。<span>&nbsp; </span>初发心时，佛与授记，群经有明文。如出生菩提经，大乘心地观经，思益经，最广在华严经。诸佛加被者，楞伽经云：（十方诸国土，所有无量佛，悉引光明手，而摩是人顶。）是诸佛常常加被如是行者。</p>
<p>六能转女身。<span>&nbsp; </span>藏中有转女身经。佛说菩提心。八百居士妇，转为男身。</p>
<p>七往生上品。<span>&nbsp; </span>世人念佛，不知发心，纵得往生，只得中品下品？如能念佛而又发心，则可希望上上品生。观经云：（不知第一义，不得上品生。）第一义即菩提心。他经尚多，兹不具引。</p>
<p>八远离灾横<span>&nbsp; </span>毗婆沙论云：（劫火官贼怨，毒龙兽众病，侵是人者，无有是处。此人常为天龙八部诸佛皆共护念称赞故。）此论略举九种灾横：一劫难，二火难，三官事，四贼难，五仇怨，六毒害，七龙难，八恶兽，九疾病。其实一切灾难，无不消灭。广如华严，及瑜伽师地论。</p>
<p><font color="#333399">七<span>&nbsp; </span>不拣门阀</font></p>
<p>贤劫经云：（星王如来，昔为牧牛人，于声授如来所，初发菩提心。名称如来，昔为织师，于电光如来所，初发菩提心。明焰如来，昔为守城人，于无边光</p>
<p></p>
<p>如来所，初发菩提心。难胜如来，昔为樵人，于坚固步如来所，初发菩提心。功德幢如来，昔为汲水人，于妙称如来所，初发菩提心。力军如来，昔为医生，于大譬如来所，初发菩提心。）此段经有三种看法：（一）卑门：牧牛织师等人，皆非高门，故发心不拘身家。（二）得果：此六人皆得如来之果，可见发心不虚。（三）要道：彼等得佛果，不归功于其他观行，而归功于发心，故发心为成佛要道。</p>
<p>问：发心固在速成佛，如一生不成，有果否？</p>
<p>曰：有。从发心起，至成佛止，中间受生，瑜伽论中谓之增上生，言生生倍倍增加好处也。出生菩提心经说：欲求富饶豪贵，或作天王，随意能得。何言无果？且能真实发心，十信以往，作十三种法师，即作十三种人天诸王。此义见仁王经，璎珞经（上文受生利益，即是概括其果，论中谓之得四圣轮。）。</p>
<p><font color="#333399">八<span>&nbsp; </span>仪轨</font></p>
<p>显扬圣教论云：（于智者前，恭敬而住，起增上意，发誓愿言：我弟子某甲从今日起，发阿耨多罗三藐三菩提心。欲饶益诸有情故，凡我所修六度等，一切皆为证得阿耨多罗三藐三菩提故，我今与诸菩萨摩词萨同行，愿尊证知。）如是三说，即合仪轨。</p>
<p><font color="#333399">九<span>&nbsp; </span>结论</font></p>
<p>余观菩萨藏中，说发心义，约十之三。诸大师章疏中，分条详释，义门尤多。今略说如此。最后有三要义：一要信自心是佛，二要有善知识教授，三要肯精进观心，具此三要，无不成佛。即刹那一修，亦种佛种。其功德之殊胜，非平常诵经念佛持咒以及其他观行所可比拟。诸修学者，有缘闻此，其各珍重勉励之。</p>
<p>以上为刘先生常常演说之义，大略如此。能生一念信心，刹那修行，功德已无限量，何况精进专修，果报不可思议。</p>
<p><font color="#333399"><a name="a07"></a>下编<span>&nbsp; </span>略解楞伽（依据唐译大乘入楞伽经）</font></p>
<p align="right" style="text-align:right;text-indent:24.0pt;word-break:break-all">四川中江刘洙源先生说<span lang="EN-US"> </span></p>
<p align="right" style="text-align:right;text-indent:24.0pt;word-break:break-all">弟子廖寂慧记<span lang="EN-US"> </span></p>
<p>佛言：大慧，菩萨摩词萨，依诸圣教，无有分别。独处闲静。观察自觉。不由他悟。离分别见。上上升进，入如来地。如是修行，名自证圣智行相。</p>
<p>此段经文，佛答自证圣智行相，为顿教根本，今逐句释之。</p>
<p>依诸圣教（宋译作：前圣所知，转相传授。）依诸圣教者，先佛相传之教，为圣教。所传何法？广则本经所明。其下手处，即达摩‘外息诸缘，内心无喘，心如墙壁。’三句之义。（此偈共四句，第四句‘可以入道’是果，用功只在上三句。）可知此言，是先佛所传，非达摩杜撰，故应深信受持。<span>&nbsp; </span>依者，言谨守此法，不得一丝出入，以期彻悟。</p>
<p>无有分别（宋译作：妄想无性。）<span>&nbsp; </span>此句是修行正轨，最要最要。何为分别心？即第六识。根尘相对，或忆念过去未来，枉造轮回，经中呼为六贼。今欲入法，应先停止此心，莫起分别。今作三段解：一初，二中，三后。初入观时，先将根尘过未事，一齐放下，始为外息诸缘。教门谓之修止，宗门谓之休心息虑。妄念一息，心便寂静，心若寂静，般若乃生。先德喻之如珠吐光，还照珠体。珠喻涅槃心，（涅槃即寂静。）光喻智慧。（智慧即般若。）光从珠生，喻般若从涅槃生。还照珠体，喻般若光明，还照法身。显宗论云：‘涅槃不生，能生般若。’故息缘为入手最要。中时，外缘已息，般若渐生。此刻应一心不动，故云内心无喘。（喘者，动也。）此不动时，即是无念、无住、无相。相虽有四，（不动、无念、无住、无相。）其行则一。后时，心如墙壁。此句状无分别不动之相，最为吃紧，即是离识功夫。禅宗所谓如大死人，永绝余想。又谓绝后再苏，欺君不得，即是此境，珍重珍重。枯木生花，于是乎在。</p>
<p>独处闲静（宋译作：独一静处。）此句有两义：一。独处，谓一人专修，不约伴侣，华严经云：‘独一发心，不求伴侣。’是也。可知近世成群打七之非。二。闲静者。谓择清净处所。远离愦闹也。独处对人而言，闲静对地而言。</p>
<p>观察自觉（宋译作：自觉观察。）此句若如字面解，有观察心，有警觉心，心绪纷然，成何事体？今谓不然，作三段释：初释观，次释察，后释自觉。初释观，观谓观心，观何等心？曰观无明心。何以不观真心？曰：真心自无始以来，为无明所熏所蔽，不能显现。此无明，依何处住？依真心上住，如胶著漆，不得解脱，故曰住地无明。此无明。为生死根本，一分不尽，生死永在，故曰根本无明。学法欲求真，当从此住地无明下手，何也？伐木不断根，灸病不得穴，丝毫无益。故二乘人与权教菩萨，断得四住无明，不知住地无明：能免分段生死，终受变易生死。（轮回有二重：一。界内十二因缘，受分段生死。二。界外十二因缘，受变易生死。）一乘人从观心下手，为破住地无明，生死永断，所谓从咽喉上取血，此是成佛妙诀，最真最实，李长者曰：‘根本无明，即是根本不动智。’永嘉云：［无明实性即佛性。］台宗云：无明体即是明，即是实相，即是法性。经中不胜繁引，皆指此著而言。初时观生灭心，不执不著，不随不断，或一味休心息虑。两法是一。常常观照，即是般若熏无明。无明一破，法身顿现。一超直入如来地，不历僧祗护法身，故称之为圆顿法门。次释察：察。谓监察，谓观心时，有两种监察：一者正念，二者正知。正念者，一心守护观境，不准起第二念。遗教经云：‘制之一处，无事不办。’金刚三昧经云：‘制之一处，众缘断灭。’制之一处，即是正念。先德云：‘若不守心，得成佛者，无有是处。’正知者，如起信论云：‘心若驰散，即当摄来，住于正念。’若不摄还，增长无明。监察机关，有此二种权力。禅门有喻云：‘坐禅者如官吏，门外有二卫兵站冈，此二卫兵，一名正念，一名正知。’可谓善喻。三释自觉：自觉者，言此监察机关，时常令正念守心，正知摄心，不令放逸。</p>
<p>不由他悟（宋译作：不由于他。）<span>&nbsp; </span>不由他悟者，到大彻大悟时，万法自然从心显现，不是他人授予。所谓无师智，自然智，是也，即是无生法忍。</p>
<p>离分别见（宋译作：离见妄想。）<span>&nbsp; </span>此句作两句释：一离分别心，二离诸见。先释初句：此分别心，与上文不同，上是凡夫攀缘外境，此是行者攀缘观境。不然，便是重复。云何攀缘观境？此是无相法，不许有相。若现殊胜境界，或现佛菩萨像，或闻说法声，皆是魔境，应严加拒绝。</p>
<p>若有取著，即是分别心起，便入魔网，故曰离分别。</p>
<p>次释第二句：见者诸见，障人不能见道。诸见者，或云五见。（身见，边见，邪见，见取见，戒禁取见。）或云六十二见。起见者，谓于观中，现出境界，以为或劣或胜，或与某经相合，或与某三昧相应，认为圣境，此即是见，必入魔网。佛藏经云：‘发菩提心，只是离耳，离何等？一离欲，二离见。’‘欲即是无明，见即是忆念。’华严论云：（见在即凡，情亡即佛’四祖云：‘不用求真，惟须息见。’见之过患，可谓至重，故须离之。</p>
<p>上上升进（宋译同上。）<span>&nbsp; </span>上上升进者，观心到此地位，应加精进，不间修行，暗中长进，不可限量。上上者，如在信位，升进十住，十行，十向，十地。步步增高，谓之上上升进。</p>
<p>入如来地（宋译同）<span>&nbsp; </span>如来地者，为大彻大悟之果。观行纯熟，不觉趣入，故此法门，谓之如来禅。</p>
<p>如是修行，名自证圣智行相（宋译作：是名自觉圣智相。）<span>&nbsp; </span>自证圣智行相者，自身内证圣智修行之相也。自证圣智，宋译为自觉圣智。证者，见也。觉即是证，证即是见，二名无异。此即根本智，经论多名，华严谓之普光明智，即是本性寂照之用。华严云：（知一切法，即心自性，成就慧身，不由他悟。）即说此义。此智成就，即为成佛。楞伽云：（如来以智为身，智为体故。）又云：（佛非人非蕴，但是无漏智。）此智即是行者报身佛。</p>
<p>云何名一乘行相？谓得证知一乘道故。云何名为知一乘道？谓离能取所取分别，如实而住。大慧，此一乘道，唯除如来，非外道二乘梵天王等之所能得。</p>
<p>此段经文，佛答一乘人入观行相。大慧以与上章修法或异，佛以离分别为答，仍与上章义同。今略释之。<span>&nbsp; </span>何谓一乘行相？行相者，谓心念不住而住之相。一乘行相者，谓修一乘法安心之相也。离能取所取分别者，能取是见分，所取是相分，能所宛然，即是分别，应当离之。如实而住者，如作静词解，如即真如，实即实相，言住真如实相也。如作动词解，如即如是之如，如实相而住。如实相而住者，不住根尘识，住于如如之理。此义最大，当引经证成。金刚三昧经云：‘如如之理，具一切法，善男子，住于如理，（即如实而住，）过三苦海。（即三界之苦。）又云：‘若住大海，（譬佛果，）则括众流，（譬三乘，）住于一味，（譬守心一法，）则摄诸味（譬信、住、行、向、地。）’大涅槃经云：‘譬如有人，在大海浴，当知是人，已用诸河泉池之水。菩萨摩诃萨亦复如是，修习如是金刚三昧，当知已为修习其余一切三昧。’观心入理，即是修习金刚三昧，此三昧成，一切三昧，无不具足，故为圆顿。又金刚三昧经云：‘大力菩萨言：何谓存三守一，入如来禅？佛言：存三者，存三解脱。守一者，守一心如。入如来禅者，理观心如，入如是地，即入实际。）实际即真如法身。存三解脱者，言不证三解脱也。守一心如，即如来禅。经语分明如是，而世人不知，悲夫。华严经云：‘初发心时，即成正觉，成就慧身，不由他悟。’即是此境。金刚经云：‘应无所住，而生其心。’无所住，即是此经之如实而住。而生其心，即自证圣智现前也。本经偈云：‘舍离此一切，（上文列各种禅，皆应舍去。）住于无所缘，是人则能入，如如真实相。）住于无所缘，即是如实而住。入真实相，即是如来禅。涅槃经云：‘一切众生，无漏智性，本自具足。’依如是修，无不得证。奈何不信？而甘沉沦三界乎。先德云：（妙得其门，成佛匪离于当念。若失其旨，修因徒困于多生。）思之&nbsp; 思之</p>
<p>华严经偈</p>
<p><b><font color="#008080">若有欲知佛境界，当净其意如虚空，</font></b></p>
<p><font color="#008080"><b>远离妄想及诸取，令心所向皆无碍。</b></font></p>
<p><font color="#008080"><b>若有欲得如来智，应离一切妄分别，</b></font></p>
<p><font color="#008080"><b>有无通达皆平等，疾作人天大导师。</b></font></p>
<p><a name="a08"></a><span style="color:#333399">佛法要领跋<span lang="EN-US"></span></span></p>
<p>佛法广大。根本在心。行门无量。主要在观。直观自心。见性成佛。此吾师中江刘先生说佛法要领之宗旨也。先生博通经藏。精研教观。深山隐居。澹泊自处。年已七十有三。而精神矍铄。诲人不倦；时应邻邑之请。讲说不绝。常曰：学佛不求见性，皆是附佛外道。志求见性。方是佛子。欲求见性。必须观心；观与不观。实为学法生死关头。三乘人观心，不深不彻：唯一乘人顿见本性。顿成如来。故其教人：每令放下观心。学者从之。多获开悟。弘恕闻道已晚。因张君心若之介。始获忝列门墙。十四年来。备蒙启迪。循循善诱。殷勤恳切。尝开示曰：学大乘法。以了一心为根本。若实了一心。则三明、六通、十力、四无畏，将不求而自至。故云：一切诸法。心为上首。神通人人具足。但得母子自至。又云：大弥陀经三辈往生，俱以发菩提心为本。不明四智。只生边地疑城。观经是心作佛。是心是佛。固皆以了一心为根本者也。一心难信。（一心即是自己真心）了尤不易。（见性方了）能了则入无学位矣。又云：修观持名。二法平等。修观者，能明白见。持名者，至一心不乱时，乃明白耳。此皆佛法真实了义。凡学佛者，咸宜知之。无奈弘恕根性愚钝。虽受净土观法，未及专修；又值世乱，不遑宁处；迄无成就。惭愧甚矣。迩因体力衰弱，性好简易。重请授我要法，以资修习。先生始以‘发胜义菩提心’教之。并告之曰：发心者，发见性之心也。即观自性清净心也。华严云：‘初发心时，即成正觉。’涅槃云：‘能观心性，名为上定。’均谓此也。乃至起信论之真如三昧净土宗之实相念佛达摩大师之如来禅。名异实同。皆是观心云云，始知禅净二门。原是一法。旋复寄示讲录三篇。所传具在。且更详焉。展诵之余。赞叹无尽。乃细加编次，呈请鉴定。名曰佛法要领。集资付印，以利学人。窃谓是书。言简义精指归一乘，示二空理。悟入缘生发菩提心。彻见本性。阐明楞伽玄义。揭示顿教根本。絜前圣之要领。为成佛之捷径。所谓成就慧身。不由他悟。经藏奥旨。泄尽无遗者矣。学者苟能依此修之。则久久纯熟。豁然开悟。明心见性。一念顿证。其福德智慧因缘之大。岂平常诵经念佛持咒修观所可得而比拟哉。何以故？心性功德。无量无边。不可思议故。此观心法，是如来禅。只论见性，不论禅定解脱，回非余法所能及。故华严云：‘虽尽未来际。遍游诸佛刹。不求此妙法。终不成菩提。’妙法者何？观心是也。大乘心地观经云：‘此法难遇过优昙。一切世间应渴仰。十方诸佛证大觉。无不从此法修成。此偈大声疾呼出佛金口。更有何疑。又云：‘一切有情闻此法。欣趣菩提得授记。一切有缘得记人。修此观门当作佛。’可见一发心即授记。一授记当成佛。是决定义。何谓有缘？得闻此法为有缘。当下发心为有缘。愿天下有缘人。如法修行。精进不退。皆得速证无上菩提。</p>
<p align="right" style="text-align:right;text-indent:24.0pt;word-break:break-all">一九四七年丁亥十一月十二日 弟子 金弘恕敬跋<span lang="EN-US"> </span></p>
