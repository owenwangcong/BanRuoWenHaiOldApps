<p align="center" style="text-align:center"><b><span style="font-size:36.0pt;color:#FF6600">大方广佛华严经入不思议</span></b></p>
<p align="center" style="text-align:center"><b><span style="font-size:36.0pt;color:#FF6600">解脱境界普贤行愿品辑要疏</span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">谛闲法师著<span lang="EN-US"></span></span></p>
<p align="center" style="text-align:center"><span style="color:#003300">——民国十六年在宁波观宗寺编——<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">述辑要疏缘起</a></span></p>
<p align="center" style="text-align:center"><span lang="EN-US"><a href="#a02">释经题</a></span></p>
<p align="center" style="text-align:center"><span lang="EN-US"><a href="#a03">释译题</a></span></p>
<p align="center" style="text-align:center"><span lang="EN-US"><a href="#a04">结前起后——序分</a></span></p>
<p align="center" style="text-align:center"><span lang="EN-US"><a href="#a05">正说行愿——正宗分</a></span></p>
<p align="center" style="text-align:center"><span lang="EN-US"><a href="#a06">劝嘱受持——流通分</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">述辑要疏缘起<span lang="EN-US"></span></span></p>
<p>闲于前清光绪八年冬，首听妙法莲华经，至法师品时，心窃慕之；本拟立愿，终身奉持全经，定为日课，频虑经文广多，未能每日讽诵，心颇踌蹰。时同学赠以古吴石刻梵荚本普贤行愿品；初展读，至‘又复是人，临命终时，最后刹那，一切诸根，悉皆散坏；一切亲属，悉皆舍离；一切威势，悉皆退失；如是一切，无复相随。唯有愿王，不相舍离；于一切时，引导其前；一刹那中，即得往生极乐世界。’心窃喜之，遂决意持此品为日课，终身奉为净土指南。此本至今，宝之若璧；光阴迅速，忽忽已四十余年矣！今年秋，杭州功德林经理，钟君康侯，邀集诸同仁，组织讲经会于城中菩提寺，祈请讲观音经；闲恐被机不溥，乃以病却之，坚不肯行。后易讲是经，遂欣然允可。复虑精神不敷，挈法子炳瑞副之。开经日，听者若云拥，竟无插足余地。日常万指围绕，似觉津津有味，如饮醍，人皆赞叹欢喜，获未曾有，岂非教被乘时也欤！自信持诵，不唐捐也。讲毕旅甬，一经月余，每日持诵，觉得当时所讲词句，俨然犹在唇吻之间。至腊月初，乃取清凉疏、圭山钞，首尾详阅一过，始知当日所讲者，若华岳之一尘耳。窃惟疏太约，钞过丰，至今又历千余年矣，时愈远，而根愈钝，人非昔比，所以久置高阁，阅者几希。闲为求丰约适宜，遂于十五日拈毫起草，采摭疏中精要言词，按科疏释，经前添以当日所讲之释题玄义。为便初学，非敢谓以被时机也；乃命名为辑要疏。如不以人废言，未始非供养海中之一滴也夫。时维</p>
<p>民国十六年，岁在丁卯，腊月二十三日搁笔。</p>
<p align="right" style="text-align:right;text-indent:24.0pt;">释谛闲述于四明观宗寺之密藏居</p>
<p><a name="a02"></a><span style="color:#333399">释题<span lang="EN-US"></span></span></p>
<p><font color="#333399">甲一<span>&nbsp; </span>释经题</font></p>
<p><font color="#333399">乙一 &nbsp;总明五义</font></p>
<p>举凡释经，仰遵吾祖，辄陈五义。释经题中分二，初总明五义分四：一标名，二生起，三引证，四通别。标名者：一、人法兼喻三事具足为名。二、一真法界性具三千为体。三、十大愿王导归极乐为宗。四、拔众苦与佛果乐为用。五、圆顿大乘第一乳味为教相。生起者：要悟真理，须先知名，欲彰大教之功，乃立具足之号，故先释名。使闻名以识体，如获兔而忘晜，见月而忘指，故次显体。虽明一真之体，备显性德圆融，不论妙行之宗，真体无繇契会，故次明宗。自行曰宗，化他曰用，内行既著，外用乃彰，故次论用。以四义为指南，复须教相为区别，故后判教，使偏圆不滥，时部甄分也。引证者：文云：‘善男子！如来功德，假使十方一切诸佛，经不可说不可说佛刹极微尘数劫，相续演说，不可穷尽。’故以三世具足为名。文云：‘虚空界尽，愿王乃尽，而虚空界不可尽故，我此愿王亦无有尽。’故以真界性具为体。文云：‘是人命终，最后刹那，世间一切，无复相随，唯此愿王，不相舍离，于一切时，引导其前，一刹那中，即得往生，极乐世界。’故以愿王导归为宗。文云：‘若人诵此愿王，诸佛菩萨之所称赞，一切人天皆应礼敬供养，此人不久，当如普贤菩萨，速得成就微妙色身，具三十二大丈夫相。’故以拔生与佛为用。华严大经，是佛初说，如日初出，先照高山。又如从牛出乳，故以乳味为教相。通别者：西天诸祖，东土人师，各申佛经，俱造诸论；若释题目，五章则通。又宗释不同，大小殊异；若释题目，五章则别。</p>
<p><font color="#333399">乙二<span>&nbsp; </span>别名五义</font></p>
<p><font color="#333399">丙一<span>&nbsp; </span>释名</font></p>
<p><font color="#333399">丁一<span>&nbsp; </span>释经名</font></p>
<p><font color="#333399">戊一<span>&nbsp; </span>合释</font></p>
<p>合释者，如清凉国师，直释七字云：‘极虚空之可量，体无边涯，大也。竭沧梅之可饮，法门无尽，方也。碎尘刹而可数，用无能测，广也。离觉所觉，朗万法之幽邃，佛也。芬敷万行，荣耀众德，华也。圆兹行德，饰彼十身，严也。贯摄玄妙，以成真经之彩，经也。’总斯七字，为一部之宏纲，则无尽法门，思过半矣。</p>
<p><font color="#333399">戊二<span>&nbsp; </span>分释</font></p>
<p><font color="#333399">己一<span>&nbsp; </span>释别名</font></p>
<p><font color="#333399">庚一<span>&nbsp; </span>简定</font></p>
<p>一切诸经，别名无量，举要言之，不外七种：一、单人，二、单法，三、单喻，四、人法，五、人喻，六、法喻，七、人法喻三事具足。单人，如佛说阿弥陀等。单法，如般若等。单喻，如梵网等。人法，如药师如来本愿功德等。人喻，如菩萨璎珞等。法喻，如妙法莲华等。三事具足，如本经等。</p>
<p><font color="#333399">庚二<span>&nbsp; </span>正释</font></p>
<p><font color="#333399">辛一<span>&nbsp; </span>释大方广</font></p>
<p>大，以当体得名，离绝为义。方，以就相得名，常遍为义。广，以从用得名，包博为义。此三字，直指吾人现前生佛同体之心性也。心性具无量德，受无量名。云何具无量德？谓性体、性量、性具。性体者，离四过，绝百非，体性坚凝，清净无染，不生不灭，无古无今。性量者，竖穷三际，横遍十方。世界有边，虚空无边；虚空有边，心性无边。现在有边，过未无边；过未有边，心性无边。无尽无尽，无量无量。性具者，具十法界也。举凡十界，依正色心，假名实法，心性无不具也。欲令易解，作此三说；得意为言，即性具是性体性量。性体离过绝非，性量竖穷横遍。即性具十界，离过绝非，竖穷横遍。今言大者，指性体也；方者，指性量也；广者，指性具也。性体即中谛，性量即真谛，性具即俗谛。中谛统一切法，故言大；真谛泯一切法，故言方；俗谛立一切法，故言广。性体即心之体大，性量即心之相大，性具即心之用大。故知大方广，直指吾人现前一念之体相用，乃天然之性德也。云何受无量名？此心性，或名空如来藏，或名不空如来藏，或名空不空如来藏，或名真如佛性，或名一真法界，或庵摩罗识、大圆镜智、性觉妙明、本觉明妙等皆是也。欲知三字分别显性，请阅圆觉经讲义释题。</p>
<p><font color="#333399">辛二<span>&nbsp; </span>释佛华严</font></p>
<p>上三字，直显性德；此三字，巧显修德。全性德而起修德，不三而三；全修德即是性德，三而不三。言性德既是离过绝非，竖穷横遍，而修德亦一一无非离过绝非，竖穷横遍也。先出三字名义。佛以就果得名，觉照为义。觉则悟大夜之重昏，照则朗万法之幽邃也。华以从喻得名，感严为义。感是感果，万行圆成故；严是严身，众德悉备故。严以功用受称，资庄为义。资广大之体用，庄真应之佛身。上二字，是因果别相；此严字，是因果总相。因修万行为能严，果彰众德为所严，能严所严皆云严也。次释三字广义。大疏以十义释佛：一、法界义，谓性德真常，十界依正，法法皆佛，是法身佛也。二、本性义，指根本智，谓智光寂照，玄鉴无私，即本具天真佛，成报身佛也。三、涅槃义，涅名不生，槃名不灭，是依体受称。疏主意以从用得名，谓从体起用，化用自在，化毕归寂，名涅槃佛，即应身佛也。四、随乐义，谓乐是乐欲，指机感；随是随顺，指圣应。所谓有求必应，无感不通，即意生身佛也。五、成正觉义，谓因圆果满，道树告成，即菩提身也。六、愿义，谓称性宏愿，体周法界，即愿身也。七、三昧义，三昧云正定，定属福德，由依大定，积福圆满，即福德身也。八、业报义，谓报得相好，微妙难思，用严法身，由因善业，即庄严身也。九、住持义，谓安住觉道，持摄迷流，福泽四生，恩沾九界，即力持身也。十、心义，谓万法由心转回，威势仪容映夺，即威势身也。上来十义，第一当大字，第二当方字，第三四合指广字，第五当佛字，六七合指华字，第八当严字，第九当经字。前六字为别题，经为通题。若别若通，皆不离于一心之所回转，故第十总包上九，可谓总标七字，十佛齐融，为斯教主，示物等有证必玄同也。华亦十义：一、含实义，表于法界，含藏性德故。二、光净义，本智明显，无不照了故。三、微妙义，一一行门，皆同法界故。四、适悦义，顺物机宜，令生欢喜故。五、引果义，行为生因，结成正觉故。六、端庄义，行与愿俱，恰恰相等故。十、无染义，行与定俱，处浊恒清故。八、巧成义，所修德业，不作自成故。九、芬馥义，众德住持，流香弥远故。十、开敷义，众行敷荣，心华灿烂故。此十义诠华，如次对前，为十佛因，亦不离题之七字故。严亦十义，即上十华，同严一佛，为严不同，即有十义。又此十华，如此严前十佛，即是十义故。以华为能严，佛为所严。佛华为别相，严为总相。</p>
<p><font color="#333399">己二<span>&nbsp; </span>释通名</font></p>
<p>通名指经字。经亦十义：一、涌泉义，谓深入经藏，谈吐不穷，如泉源混混，涌注不竭故。二、出生义，谓得经幽旨，言论出生，从一生十，辗转资多故。三、显示义，显理具三千，示事造三千，的是经中之奥义故。四、绳墨义，谓楷定正邪，如木随绳而正直，喻心随教而离邪故。五、贯穿义，教中事理、智断、行位、因果等，穿成一贯，不令零落故。六、摄持义，谓摄持所化众生，归于本源，不令攀缘六尘，轮回五道故。以上六义，依佛地论。七、常义，万古常规故。八、法义，千叶同轨故。此二义是梁昭明太子所出，感法师，以此常法二义，解绳墨涌泉云：法则举直以措枉，绳墨以譬之；常则汲引而无竭，涌泉以况之。九、典义，谓妙理圆正，无偏邪故。十、径义，超出生死之径路故。释经名竟。</p>
<p><font color="#333399">丁二<span>&nbsp; </span>释品名</font></p>
<p>入，证入也。有能，有所。不思议境界为所入，普贤行愿为能入。言不思议者，心言罔及故。问：何法心言罔及为不思议？答：即解脱境是。解脱境界所以称为不思议者，具含四义：一、事相，境界无边，故不思议。二、理性，境界深远，故不思议。三、理事无碍，故不思议。四、以性融相，重重无尽，故不思议。言解脱，亦有二种：一、作用解脱，谓作用自在，脱拘碍故。二、离障解脱，谓用二智照，离二障故。由于内体无障，故得外用无累。二义相成，总名解脱。境界亦二：一、分剂境界，如国疆域，各有分剂，佛与普贤，德用分剂，无能及故。二、所知境界，理境深远，事境无边，事理无碍，性相融通，唯佛与普贤，方究竟故。由于内证所知无边之境，故能外用无有涯涘。二义相成，总名境界。即于二境，得二解脱；此二不二，故不思议。以上言所入也。言普贤行愿者，夫行之与愿，如鸟二翼，车二轮；阙一，即不能翔空致远。必须二翼完全，始可翔空；二轮具足，才能致远。然普贤是人，行愿是法，此品以人法为目；且人之与法，俱堪称为普贤。约人而言，谓普贤行愿故；约法而言，谓法界之善，为普贤法故。言人普贤者有三：一、道前普贤，指资粮加行二位，谓曲济无遗曰普，位邻亚圣曰贤。二、道中普贤，即登地以上位，谓德周法界曰普，至善调柔曰贤。三、道后普贤，谓已证极果曰普，不舍因门曰贤。约义而言，谓已成佛竟，行德周备，自利已圆，上无求进，不舍悲愿，唯务济生；隐实德而现权形，示居因而号菩萨，即观音、文殊等皆是也。果无不极，因终不舍；若斯菩萨，均得称普贤也。言法普贤者有二：一、指体名普贤，谓妙体周遍曰普，随缘成德曰贤。二、约用名普贤，谓一即一切曰普，一切即一曰贤。在一尘而广大悉备，在万有而独立不移；其体如是，其用亦然。以上言能入也。能所契合，泯绝无寄，斯为真入耳。品，类也。佛说此经，在逝多林，即舍卫国，祇树给孤独园。约时，居第四，虽说在般若，义属华严，故结集大士，结归第一时部类，故云‘大方广佛华严经入不思议解脱境界普贤行愿品’云尔。此一品，有四十卷，今是最后一卷。普贤菩萨，以十大愿王，导引华藏海众，往生极乐，故古人取列净土三经之下，为净土四经。时人多有作为日课，深有见焉。释名竟。</p>
<p><font color="#333399">丙二<span>&nbsp; </span>显体</font></p>
<p><font color="#333399">丁一<span>&nbsp; </span>明须显体</font></p>
<p>名为宾，体为主；名是假名，体是实质。名为体上之能诠，体为名下之所诠。凡种种文字，无非名言；文存所依之理，即体也。而一切文字名言，均须因文达理，因言得体；如因筌得鱼，因指见月。若但逐名，而不悟体，如捉蛇尾，反遭其螫；世尊所以常为弟子说筏喻也。如云：未渡河者，须用筏；已到岸者，不须舟也。经教亦然，未悟心者，须用文字；已悟心者，一切名言，皆剩语也。如此经者，大方广佛华严，是经名；普贤行愿，是品目；乃至四十卷全文，一一无非能诠之文言。就兹言下，一一皆显所诠之理体；得此体已，方能全性起修，以修合性。前之释名一章，总诠三法；今之显体一章，别在法身。宗章，别在般若；用章，别在解脱。教相，分别总别，故于释名之后，须先显体也。体义有三：一者礼体义。体虽法身，必具二德，虽具二德，还属法身。具二德，故非纵；属法身，故非横；不纵不横，故成妙体。妙体贵极，诸法中尊，一切万行之所归趣，无量功德之所庄严，种种言辩之所诠显；犹众星拱北辰，群流归东海，故须以礼释体。明是贵极之法，法身德也。二者体底义。谓悟此体者，穷万法之源，到实相之底，故以底释体。明是透彻之宗，般若德也。三者达义。谓得此体者，会万殊而不二，遍众法而无遗，故以达释体。明是无碍之用，解脱德也。综此三义，为一妙体。迷之，则历劫长沦；悟之，则当下具足。经云：‘往昔由无智慧力，所造极恶五无间。’此堪证明历劫长沦也。又云：‘诵此普贤大愿王，相好智慧成圆满，诸魔外道不能摧，堪为三界所应供。’此堪证明当下具足也。岂非名后先须显体之明证乎。</p>
<p><font color="#333399">丁二<span>&nbsp; </span>明正出体</font></p>
<p>今所出之体，而非华严全部，乃出当品别行一卷之体也。名虽有异，体即不殊。此品以一真法界性具三千为体。论云：‘一真法界性，具足十法界，依正本圆融，生佛无殊致。’意显寂寥包博，虚旷冲深，总赅万有，即是一心。性绝有无，相非生灭，莫寻其始，宁见中边。迷之则生死无穷，解之则廊尔大悟。诸佛证之，妙觉圆明，现成菩提，为物开示。原无名词，强号之为一真法界，性具三千。经云：‘心佛及众生，是三无差别。’言无差别者，即指此体也。此之妙体，性非染净，遍能出生染净诸法，故曰性具三千。言三千者，假名一千，谓佛假名，乃至地狱假名。实法一千，谓佛五蕴，乃至地狱五蕴。国土一千，谓佛依报乃至地狱依报。随举一名，随拈一法，随指一尘，无非法界；理事顿足，无欠无余。言此假名、实法、国土，并云千者，须知吾人介尔一念心性，试观一念起时，必落一界。一界即具十界，十界互具，则成百界；如此百界，各具性相，乃至本末究竟等十如是。以百界论之，便成千如是矣。故曰介尔有心，三千具足。只此介尔极微劣心，三千性相，炳然顿具；非前非后，不减不增。何以故？一念体圆，名为理具；随起念时，即名事造。所以念体念用，同名为心。念体，则冥乎理具，而理具还包事造。念用，则成乎事造，而事造还含理具。故得事理两重三千，皆即一念心中圆具。如帝网珠，光光融摄，重重无尽，难议难思，故曰大哉真体。不可得而思议者，其唯心性欤。</p>
<p><font color="#333399">丁三<span>&nbsp; </span>明决微疑</font></p>
<p>此品是华严经最后之一，原名入法界品。今译为入不思议解脱境界普贤行愿品。既是华严，宜但用法界二字为体足矣，何须前添一真，后加性具三千耶？以别行品，贵在愿王，导归极乐；而愿王导归，是此卷之妙宗。宗非体而不立，故于法界下加性具三千，意显生佛之假名、五阴之实法、净土之依报，皆吾人心性本具之三千。俾修净业人，读诵此经，庶几不起外求之念。须知一真法界，即心性之异名尔。显体竟。</p>
<p><font color="#333399">丙三<span>&nbsp; </span>明宗</font></p>
<p><font color="#333399">丁一<span>&nbsp; </span>须明宗</font></p>
<p>前显体，显性德；今明宗，明修德。性属于理，修属于事。性修原自交成，理事由来不二。性假修显，修藉性成。全性起修，故不二而二；全修在性，故二而不二。方之梁与柱，是屋之纲维，屋内空，是梁柱之所取。今以屋空喻体，梁柱喻宗，繇有梁柱，方得受用屋空，故次体之后，须明宗也。</p>
<p><font color="#333399">丁二<span>&nbsp; </span>正明宗</font></p>
<p>宗，趣也；乃修行之喉襟，会体之枢要。若行者不识宗趣，将何以领会不思议之妙体乎？故宗趣不可不知。此品以十大愿王导归极乐为宗。经中十大行愿，愿繇性发，行从性起，一一行愿，无非称性之修德也。性德离过绝非，竖穷横遍，是故十大愿王，一一皆离过绝非，竖穷横遍也。所以经中十愿之文，前九大愿，一一皆云尽法界虚空界。第一愿云：十方三世，一切佛刹，极微尘数，诸佛世尊等。第二愿云：十方三世，一切刹土，所有极微，一一尘中，皆有一切世间极微尘数佛；一一佛所，皆有菩萨海会围绕等。此皆称性之谈也。所谓导归极乐者，须知极乐世界，为法界藏土，亦即称性之净土也。以称性愿王为因，即是以不生不灭为本修因；以称性极乐为果，即所谓然后圆成果地修证。私谓圆明法界性，不变能随缘，圣凡与净秽，皆依心变造。十大愿王，繇心发也；极乐世界，唯心土也。导念佛人归于净土，归唯心之净土也。华严善财，华藏海众，悉是登地大士。普贤尚以十大愿王，导归极乐，我何人斯，宁不愧煞！明宗竟。</p>
<p><font color="#333399">丙四<span>&nbsp; </span>论用</font></p>
<p>用，是力用；亦名功德。如来，以权实二智，鉴机施教为功能。此经以拔众生苦，与诸佛乐为德用。须知庸凡与佛圣，迷悟虽有殊，我心与佛心，究竟无有二。佛圣，果人也；成就三身四智，五眼六通，十力四无畏，十八不共法等，种种功德。庸凡，因人也；具无量恒沙烦恼，造无量恒沙业系，受无量恒沙生死。迷悟之相，犹若云泥。而言无二者，据相，则不二而二；约性，则二即不二。盖佛是悟众生心内之佛，众生是迷佛心内之众生。悟者，悟众生本具性体性量性具也；迷者，迷诸佛所证性体性量性具也。心性之妙，岂受其迷；迷而不迷，斯言有在。是故众生本具性体，即诸佛法身；性量，即报身；性具，即应身。先德有言：诸佛心内众生，尘尘极乐；众生心内诸佛，念念证真。佛即心，心即佛；未举念时，早已成就；才举心念，即便圆成。所谓感应道交，冥通圣智，不其然乎。经偈云：‘往昔由无智慧力，所造极恶五无间，诵此普贤大愿王，一念速疾皆消灭。’是拔地狱苦之力用也。地狱极重之苦，尚能速疾消灭，其鬼畜修罗之苦，不待言矣！恶道重苦尚拔，善道轻苦，又不待言矣！六凡分段粗苦尚拔，而三圣变易微苦，尤可知矣！经中校量闻经功德，谓若人以满十方佛刹微尘数世界，上妙七宝，供养尔所世界，诸佛菩萨，经尔所佛刹微尘数劫，所得功德，不如闻此愿王所得功德，比前功德，虽有百千万亿分，亦不及一。或复有人，以深信心，于此大愿，受持读诵，乃至最少，一四句偈，此善男子，善得人身，所获福德，如偈云：‘族姓种类及容色，相好智慧咸圆满；诸魔外道不能摧，堪为三界所应供。速诣菩提大树王，坐已降伏诸魔众；成等正觉转法轮，普利一切诸含识。’此是与诸佛乐之明证也。佛乐尚与，况菩萨神通乐，二乘涅槃乐，诸天五欲乐，均不待言矣！故以拔苦与乐，为此品之胜用也。论用竟。</p>
<p><font color="#333399">丙五<span>&nbsp; </span>教相</font></p>
<p>教，是圣人被机之言。判，是分别异同之致。此经于五时中，是第一时；如日初出，先照大高山王；于五味中，即是乳味。大经云：‘譬如从牛出乳，从乳出酪，从酪出生酥，从生酥出熟酥，从熟酥出醍醐。’以譬如来五时说法次第。牛，喻佛。五味，喻教也。于化仪，属顿教；于化法，兼明别教，正明圆教。故以圆顿大乘，第一乳味为教相也。判教竟。五重玄义已竟。</p>
<p><font color="#333399"><a name="a03"></a>甲二<span>&nbsp; </span>释译题</font></p>
<p><b><span style="color:teal">唐罽宾国三藏般若奉诏译<span lang="EN-US"></span></span></b></p>
<p>译者，易也；谓翻易梵土之文，译为中国之字也。天子宣令曰诏。奉，遵也。奉诏，犹云遵令，即遵依天子所敕令也。般若，是译师之德号。梵云般若，华言智慧。译师原名金刚智慧，意取从金刚心中所起之智慧。金刚，以坚利为义。言译师以智利自，而能破惑证真；以慧利他，令他亦能破惑证真也。三藏，是显译师之才能；谓译师之才，能博通经律论三藏，故敢将梵筴东来，贡献代宗圣主，普利中华也。罽宾，即北天竺界，羯湿弥罗国之别名。唐言贱种，谓此国最初，系种族贫贱，原非王种之贵族也。此经梵筴，自唐代宗贞元十二年六月五日起首翻译，至十四年二月二十四日，译成进上也。</p>
<p><a name="a04"></a><span style="color:#333399">译经<span lang="EN-US"></span></span></p>
<p><font color="#333399">甲一<span>&nbsp; </span>长文</font></p>
<p><font color="#333399">乙一<span>&nbsp; </span>结前起后——序分</font></p>
<p><b><span style="color:teal">尔时普贤菩萨摩诃萨，称叹如来胜功德已，告诸菩萨及善财言：善男子！如来功德，假使十方，一切诸佛，经不可说不可说佛刹，极微尘数劫，相续演说，不可穷尽。若欲成就此功德门，应修十种广大行愿。<span lang="EN-US"></span></span></b></p>
<p>此文虽是大部最后一品，而文义三分宛然。此段文结前起后，即当品之发起序。初二句，结前所说已毕。谓说偈称赞如来殊胜功德，大概如是而已。告诸下二行，重宣佛德无尽，叹莫能穷。当时普贤菩萨，告现前海会诸大众，及当机善财童子言。善男子，丈夫之美称也。调柔为善，挺特名男。假使，犹言设若。不可说不可说，是极大数之名词。谓如来胜妙功德，不可思议。莫道我普贤叹莫能穷，设若尽十方一切诸佛，以无碍辩才之口，经如许不可说不可说佛刹，尽将佛刹，磨成微尘，一微尘为一劫，极微尘数劫，日日无间，相续演说，亦是说不穷尽也。若欲下二句，正当发起序之正意。谓如来胜妙功德，是全性起修；性既无尽，修亦何穷？所以说佛功德，不可思议；纵佛口宣说，亦不能穷尽也。汝等现前大众，若欲成就如来胜妙功德门者，应当如我所修十种广大行愿，称性发愿，依愿立行，则如来胜妙功德，不期圆成而自然圆成矣。序分竟。</p>
<p><font color="#333399"><a name="a05"></a>乙二 &nbsp;正说行愿——正宗分</font></p>
<p><font color="#333399">丙一<span>&nbsp; </span>正示行愿</font></p>
<p><font color="#333399">丁一<span>&nbsp; </span>菩萨征列名数</font></p>
<p><b><span style="color:teal">何等为十？一者、礼敬诸佛，二者、称赞如来，三者、广修供养，四者、忏悔业障，五者、随喜功德，六者、请转法轮，七者、请佛住世，八者、常随佛学，九者、恒顺众生，十者、普皆回向。<span lang="EN-US"></span></span></b></p>
<p>首句，征词。一者下，正列。谓菩萨列示行愿十种，以表称性所修，竖穷横遍，无尽无尽。</p>
<p><font color="#333399">丁二<span>&nbsp; </span>当机按数征释</font></p>
<p><font color="#333399">戊一<span>&nbsp; </span>当机总征</font></p>
<p><b><span style="color:teal">善财白言：大圣！云何礼敬，乃至回向？<span lang="EN-US"></span></span></b></p>
<p><font color="#333399">戊二<span>&nbsp; </span>菩萨别释</font></p>
<p><font color="#333399">己一<span>&nbsp; </span>礼敬诸佛愿</font></p>
<p><font color="#333399">庚一<span>&nbsp; </span>牒初愿名</font></p>
<p><b><span style="color:teal">普贤菩萨，告善财言：善男子！言礼敬诸佛者：<span lang="EN-US"></span></span></b></p>
<p>言礼敬者，礼属身业，谓合掌、低头、曲躬、俯伏、反掌接足，俱身分事也。敬属意业，谓收摄妄想，端秉一心，虔诚恭谨，摄散破昏，皆意地事也。但礼不敬，劳而无功。是故大疏，列十种礼：一、我慢礼，如碓上下，无恭敬心。二、唱和礼，高声喧杂，词句浑乱，如僧赴应，身不端肃，意不虔诚。三、恭敬礼，五轮著地，捧足殷重。四、无相礼，深入法性，离能所相。五、起用礼，虽无能所，普运身心。六、内观礼，但观内心，不观外像。七、实相礼，实相无相，内外一如。八、大悲礼，随一一礼，普代众生。九、总摄礼，摄前六门，以为一观。十、无尽礼，普为法界，无尽无尽。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>释所礼果境</font></p>
<p><b><span style="color:teal">所有尽法界、虚空界，十方三世，一切佛刹，极微尘数，诸佛世尊。<span lang="EN-US"></span></span></b></p>
<p>境，即称性修成事造之境也。理性横遍竖穷，故事造之境亦尽空遍界也。十方是横遍，三世是竖穷；三世无际，十方无边。一切刹海，无涯无畔。而现坐道场之诸佛世尊，如空中微尘之数，大似帝网之珠，主伴互映，无尽无尽。</p>
<p><font color="#333399">辛二<span>&nbsp; </span>释能礼因心</font></p>
<p><b><span style="color:teal">我以普贤行愿力故，深心信解，如对目前。<span lang="EN-US"></span></span></b></p>
<p>境与心，原非二物；境既普周，心亦如是。众生繇迷覆障，不隔而隔，焉得自知？故假普贤行愿法力，并繇自心深信解力，故得明明了了，如对目前也。大经云：‘一切法无生，一切法无灭；若能如是解，诸佛常现前。’亦此意耳。</p>
<p><font color="#333399">辛三<span>&nbsp; </span>释能礼心相</font></p>
<p><font color="#333399">壬一<span>&nbsp; </span>总明</font></p>
<p><b><span style="color:teal">悉以清净身语意业，常修礼敬。<span lang="EN-US"></span></span></b></p>
<p>身体拜，口称名，意作观。三业所对，无非佛境，故云悉净。时不间隔，故云常修。身净无三恶，口净无四过，意净无三毒，故悉净也。时有间隔，即有染污；今既相续，故常修也。</p>
<p><font color="#333399">壬二<span>&nbsp; </span>别显</font></p>
<p><b><span style="color:teal">一一佛所，皆视不可说不可说佛刹，极微尘数身；一一身，遍礼不可说不可说佛刹，极微尘数佛。<span lang="EN-US"></span></span></b></p>
<p>前既一身之前，能现多佛；今则一佛之前，能现多身。身是法界身，佛是法界佛；一亦法界，多亦法界。一身礼一佛，即前十礼中第三礼。多身礼多佛，即第十礼也。</p>
<p><font color="#333399">庚三<span>&nbsp; </span>结显无尽</font></p>
<p><font color="#333399">辛一<span>&nbsp; </span>显无尽</font></p>
<p><font color="#333399">壬一<span>&nbsp; </span>别名虚空</font></p>
<p><font color="#333399">癸一<span>&nbsp; </span>反显</font></p>
<p><b><span style="color:teal">虚空界尽，我礼乃尽；<span lang="EN-US"></span></span></b></p>
<p>意谓虚空原无有尽，礼亦无有尽也。今云虚空世界设使有尽，故云反显。</p>
<p><font color="#333399">癸二<span>&nbsp; </span>顺释</font></p>
<p><b><span style="color:teal">以虚空界不可尽故，我此礼敬，无有穷尽。<span lang="EN-US"></span></span></b></p>
<p>言虚空界既不可尽，我礼如何肯尽，是顺释也。</p>
<p><font color="#333399">壬二<span>&nbsp; </span>例显余三</font></p>
<p><b><span style="color:teal">如是乃至众生界尽，众生业尽，众生烦恼尽，我礼乃尽；而众生界乃至烦恼无有尽故，我此礼敬，无有穷尽。<span lang="EN-US"></span></span></b></p>
<p>如是二字，承上文意，不是结词。乃至二字，并非超略，是转语词。</p>
<p><font color="#333399">辛二<span>&nbsp; </span>彰无间</font></p>
<p><b><span style="color:teal">念念相续，无有间断；身语意业，无有疲厌。<span lang="EN-US"></span></span></b></p>
<p>相续，即无间也。自非普贤观行之力，如何得念念无间？愿智者审谛思惟，幸不以生灭之心，取相之礼，而修持之，自然不生疲倦之心，不起厌足之念。以下九门，可以例此。</p>
<p><font color="#333399">己二<span>&nbsp; </span>称赞如来愿</font></p>
<p><font color="#333399">庚一<span>&nbsp; </span>牒二愿名</font></p>
<p><b><span style="color:teal">复次，善男子！言称赞如来者：<span lang="EN-US"></span></span></b></p>
<p>言称赞者：称，谓称扬；即称述圣德，宣扬优美。赞，谓赞叹；即赞颂德大，褒叹功高也。如来为十号之首，乃仿同先迹号也。金经云：‘无所从来，亦无所去。’指法身如来也。转法轮经云：‘一切智名如，正觉名来。’指报身如来也。成实论云：‘乘如实道，来成正觉。’指应身如来也。虽云三身，实非定三。法身，如净月；报身，如月光；应身，如月影。亦非定一。若说是一，三义宛然；若说定三，同是一月。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>明所赞果境</font></p>
<p><b><span style="color:teal">所有尽法界、虚空界，十方三世，一切刹土，所有极微；一一尘中，皆有一切世间极微尘数佛；一一佛所，皆有菩萨海会围绕。<span lang="EN-US"></span></span></b></p>
<p>此所赞境文，较前所礼境文，宽廓广多。观此，可见前后文辞，俱有影略。释义，照前例知，可不繁赘。</p>
<p><font color="#333399">辛二<span>&nbsp; </span>释能赞因心</font></p>
<p><b><span style="color:teal">我当悉以甚深胜解，现前知见。<span lang="EN-US"></span></span></b></p>
<p>此文较前，亦有影略。前科，彼略此详；此科，彼详此略。谓略法力，但心力也；今既言悉以，即亦含在其中矣。</p>
<p><font color="#333399">辛三<span>&nbsp; </span>辨能赞舌相</font></p>
<p><b><span style="color:teal">各以出过辩才天女微妙舌根，一一舌根，出无尽音声海；一一音声，出一切言辞海；称扬赞叹，一切如来诸功德海。穷未来际，相续不断；尽于法界，无不周遍。<span lang="EN-US"></span></span></b></p>
<p>此文有四义：初至言辞海三句，标能赞相。称扬句，正辨称赞。穷未句，赞所经时。末句，明其周遍。言出过等者，大部出现品中，有一天女，有妙舌根。经云：‘譬如自在天王，有天彩女，名曰善口；于其口中，出一音声，其声则与，百千种乐，而共相应。’彼天女者，出妙音声，不过但合天乐；今以普贤胜解力，所出音声，遍合法界，云出过也。余如文不赘。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">如是虚空界尽，众生界尽，众生业尽，众生烦恼尽，我赞乃尽；而虚空界乃至烦恼无有尽故，我此赞叹，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p>如前文释，可以例知。</p>
<p><font color="#333399">己三<span>&nbsp; </span>广修供养愿</font></p>
<p><font color="#333399">庚一<span>&nbsp; </span>牒三愿名</font></p>
<p><b><span style="color:teal">复次，善男子！言广修供养者：<span lang="EN-US"></span></span></b></p>
<p>言广修者，谓广罗五尘贵品，修饰百味珍馐，陈供法界如来，奉养十方海会。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>正名供行</font></p>
<p><font color="#333399">壬一<span>&nbsp; </span>明所供果境</font></p>
<p><b><span style="color:teal">所有尽法界、虚空界，十方三世，一切佛刹，极微尘中，一一各有一切世界极微尘数佛；一一佛所，种种菩萨海会围绕。<span lang="EN-US"></span></span></b></p>
<p>释义例前。</p>
<p><font color="#333399">壬二<span>&nbsp; </span>明能供因心</font></p>
<p><b><span style="color:teal">我以普贤行愿力故，起深信解，现前知见。<span lang="EN-US"></span></span></b></p>
<p>例前可知。</p>
<p><font color="#333399">壬三<span>&nbsp; </span>例所供物品</font></p>
<p><b><span style="color:teal">悉以上妙诸供养具，而为供养。所谓：华云、鬘云、天音乐云、天伞盖云、天衣服云，天种种香：涂香、烧香、末香。如是等云，一一量如须弥山王。燃种种灯：酥灯、油灯、诸香油灯。一一灯柱，如须弥山；一一灯油，如大海水。<span lang="EN-US"></span></span></b></p>
<p>首句，总标。诸供养具，不出五尘；如文所显。须知一切诸佛，历劫行因，皆修品物，供养世尊。如我释尊，第二僧祇，放燃灯佛前，买华布发等；乃至得值八百四千万亿那由他诸佛，悉皆供养承事，无空过者。所谓下，别释。华，眼根所对，色尘也。乐，耳根所对，声尘也。香，鼻根所对，嗅尘也。衣，身根所对，触尘也。诸香与灯，俱触尘所摄。所谓者，原上诸供具之说，而进显之词也。一一云天，非人间贱品，表尊贵之意。一一云云，表品物之多，周遍之意。如须弥山，高大意也；如大海水，宽广意也。文中所出，犹是略举。如是众多品物，供养诸佛，一一皆有广大果报。香言种种者，谓沉、檀、薝卜、龙涎、金馥等。华言种种者，谓须曼那、阇提、末利，及天上波利质多罗树、拘鞞陀罗树等。涂香者，谓和合诸香，煎成香水，以涂身手。行者当供养时，一一俱当发愿。供涂香时，作是愿言：愿无漏涂香，磨蓥热恼者，脱彼诸地狱，一切炎蒸苦。供烧香，当愿云：由我供焚香，得佛无碍智，愿回此香云，气馥寒冰苦。灯供养时，作是念言：由我献灯明，获佛智光照，照彼阿修罗，永改骄狂性，傍生鞭挞苦，互相害吞啖，愿得慈惠心，常生人天路。余如大经云云。</p>
<p><font color="#333399">壬四<span>&nbsp; </span>明正供养</font></p>
<p><b><span style="color:teal">以如是等诸供养具，常为供养。<span lang="EN-US"></span></span></b></p>
<p>问：如上所列多多供品，如何辨得？假使能办，又如何能常供养如上所列多多佛耶？答：须知一香一华，无非中道。即空、即假、即中。即空故，尽虚空界；即假故，如云普遍；即中故，一亦法界，多亦法界。一一品物，无不称于真理。各各等虚空界，即以全法之身，游诸刹土；称真之物，供养诸佛。是故菩萨，不虚行于所修，常值诸佛，恒不失时；一切品物，常称真而成就也。幸勿生疑。</p>
<p><font color="#333399">辛二<span>&nbsp; </span>校量显胜</font></p>
<p><font color="#333399">壬一<span>&nbsp; </span>校量</font></p>
<p><font color="#333399">癸一<span>&nbsp; </span>举所校量</font></p>
<p><font color="#333399">子一<span>&nbsp; </span>总标</font></p>
<p><b><span style="color:teal">善男子，诸供养中，法供养最。<span lang="EN-US"></span></span></b></p>
<p>谓以前所列供养虽多，一一无非世间财物，总属有为。何如以法供养之为愈乎？故此总标云，诸供养中，以法为供养之第一也。</p>
<p><font color="#333399">子二<span>&nbsp; </span>别释</font></p>
<p><b><span style="color:teal">所谓：如说修行供养、利益众生供养、摄受众生供养、代众生苦供养、勤修善根供养、不舍菩萨业供养、不离菩提心供养。<span lang="EN-US"></span></span></b></p>
<p>问：云何为法供养？如文列明七行，皆法供养也。第一如说修行。大论云：‘能行说为正，不行何所说？若说不修行，不名为智者。’据此，如说修行，方得佛法。是为以法供养也。法句经云：‘虽诵千言，色情愈固；不如一解，心境忘怀。虽诵千言，不敬何益？不如一行，欣乐奉修<span lang="EN-US">......。’第二利益众生者，十地品云：‘所修善根，皆为救护一切众生。’诸佛出世，本为利乐一切众生，故利生名法供养也。第三言摄受者，经又云：‘诸佛出世，本为慈悲心，摄受众生。’故以摄受众生，名法供养也。所以维摩居士，以善方便，居毗耶离，常以六度行，摄取六蔽众生，是真供养。第四言代众生苦者，诸佛世尊，以大悲心，出现于世，故曰为众生故，而起大悲心。今言代苦，即是上契佛心，是为真法供养也。第五言勤修者，经云：‘不舍勤修一切善法，善法若不勤修，便不能利乐众生，即与佛心相违。’故以勤修善根，是法供养也。第六言不舍菩萨业者，经云：‘若舍菩萨所修事业，是亦不能利乐众生。’故以不舍菩萨事业，为法供养也。第七言不离菩提心者，文云：‘诸佛如来，以大悲心而为体故，因于众生，而起大悲，因于大悲生菩提心，因菩提心，成等正觉。’故以不离菩提心，是为真法供养也。大部经云：‘善男子！汝应如是解法供养，则得成就供养如来。’非以世间财宝饮食，名供养也。何以故？如来恭敬尊重法故。</span></p>
<p><font color="#333399">癸二<span>&nbsp; </span>正明校量</font></p>
<p><b><span style="color:teal">善男子！如前供养无量功德，比法供养一念功德，百分不及一，千分不及一，百千俱胝那由他分、迦罗分、算分、数分、喻分、优波尼沙陀分，亦不及一。<span lang="EN-US"></span></span></b></p>
<p>此段经文，必先释义，而后明正意。释义者，言如前供养者，即指向所言华云香云等多多品物，供养极微尘数如来。能供财大，所供佛多，自然获得无量功德。若比校之于法供养之一念功德，犹不若也。详而言之，彼财供养之百分、千分、百千俱胝那由他分，乃至优波尼沙陀分，皆不及法供养之一分也。梵云迦罗，华言竖折人身一毛，以为百分；意谓，尽人身之毛，皆为百分，取数多义。俱胝，那由他，均是大数名词。梵言优波尼沙陀，此云近少分；意取碎大块为微尘，尘数虽多，亦不及一也。正意者，经中正意。所以设此校量者，唯恐钝根行者，只知以能供财多，所供佛多，获福必多；但著事行，不修理观；乐著有为，不信无为。永嘉所谓：‘住相布施生天福，犹如仰箭射虚空；势力尽，箭还坠，招得来生不如意。’非虚语也。如上今解，行者了达一香一华，无非中道，即空即假即中。正供养时，心中作观，及以发愿，则财供，即成法供。维摩所谓：于食等者，放法亦等；于法等者，放食亦等。是为钝根人而设此校量，读者幸勿滞文而害意也。</p>
<p><font color="#333399">壬二<span>&nbsp; </span>征释</font></p>
<p><b><span style="color:teal">何以故？以诸如来尊重法故；以如说行，出生诸佛故。若诸菩萨，行法供养，则得成就供养如来。如是修行，是真供养故。<span lang="EN-US"></span></span></b></p>
<p>首句征。谓何以如上多多财供，犹不及少分之法供耶？以诸下释。第一行，标举。所以谓诸佛世尊，尊重法故。以如说修行七行，俱能出生诸佛故。次一行，结显法胜。所以财供，校量不上也。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">此广大最胜供养，虚空界尽，众生界尽，众生业尽，众生烦恼尽，我供乃尽；而虚空界，乃至烦恼不可尽故，我此供养亦无有尽。念念相续，无有间断；身语意业，无有疲厌。<span lang="EN-US"></span></span></b></p>
<p>今言最胜二字，显出前之多多财供；不徒财供，兼有法供。正供养时，作观发愿；即是财法二供，等无差别。事与理称，所以一一结归无尽也。</p>
<p><font color="#333399">己四 &nbsp;忏悔业障愿</font></p>
<p><font color="#333399">庚一<span>&nbsp; </span>牒四愿名</font></p>
<p><b><span style="color:teal">复次，善男子！言忏除业障者：<span lang="EN-US"></span></span></b></p>
<p>言忏除业障者，梵言具云忏摩，华云悔过，据此则翻忏为悔也。前列名为忏悔者，即是半梵半华也。忏者，陈露先罪。悔者，改往修来。有云梵语忏摩，华言请忍。下加以悔，意言，请三宝忍受悔过，兴善罚恶，追变往愆也。业障二字，举中以骇前后。所谓烦恼障、业障、报障。今云忏除者，一忏俱忏，亦是举一即三意也。须知业由惑生，报由业感。惑业报三，如恶叉聚；生则俱生，灭亦俱灭。今之忏除，岂是仅除中间，而不除前后？无有是处。造罪，必三业俱来；忏除，须事理双忏。事是作法忏，以除身口二业；理即实相忏，除意地业也。当此去圣时遥，众生业重，非事忏不为功。事忏，须对三宝前发露首罪，至诚恳祷，五体投地，如大山崩。理忏，如普贤观经云：‘若欲忏悔者，端坐念实相；众罪如霜露，慧日能消除。’是故宜至诚，忏悔六情根。维摩教观罪性，不在内外中间，俱理忏也。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>举所忏罪多</font></p>
<p><font color="#333399">壬一<span>&nbsp; </span>正举</font></p>
<p><b><span style="color:teal">菩萨自念：我于过去，无始劫中，由贪嗔痴，发身口意，作诸恶业，<span lang="EN-US"></span></span></b></p>
<p>贪嗔痴是业因，惑也。身口意是业缘，动之，不论善之与恶，均属于业。作诸恶业，即是业体。唯识论云：‘大乘三业，皆以思为体。’动身之思，发语之思，及思当体，皆业也。故知身口意，是造业之机器。动三之思，名为三业。业有三种：一、善，二、恶，三、不动。今唯取恶；为忏除故，故唯取恶；以善与不动，毋须忏故。</p>
<p><font color="#333399">壬二<span>&nbsp; </span>显多</font></p>
<p><b><span style="color:teal">无量无边。若此恶业，有体相者，尽虚空界，不能容受。<span lang="EN-US"></span></span></b></p>
<p>此段经文，宜引佛名经释之。经云：‘独头无明，为烦恼种，无始受身以来，经无量劫，则劫不可数。一一劫中，受种种身，则身不可数。于一一身，造种种业，则业不可数。’故文云：‘无量无边，尽虚空界不能容受。’所幸无形，不见相貌；设有相貌，无处安容。据理而言，苟能忏之恶业清净者，所获功德，亦尽虚空界，不能容受也。如闇室之暗，遍满一室，经历千年，其暗如故；须臾灯光照室，其光所遍分量，一须臾顷，便与室中千年之暗，分量齐等。故婆沙论忏悔功德云：‘此忏悔一念之善，如有形色者，大千世界，不能容受。’以敌对相翻，一一即真功德故。</p>
<p><font color="#333399">辛二<span>&nbsp; </span>辨能忏心相</font></p>
<p><font color="#333399">壬一<span>&nbsp; </span>辨能忏相</font></p>
<p><b><span style="color:teal">我今悉以清净三业，<span lang="EN-US"></span></span></b></p>
<p>此明忏罪之机器也。昔因三业染污，故无罪不为；今明三业清净，故无罪不忏。亦敌对相翻也。</p>
<p><font color="#333399">壬二<span>&nbsp; </span>明所忏境</font></p>
<p><b><span style="color:teal">遍于法界，极微尘刹，一切诸佛菩萨众前，诚心忏悔，后不复造；恒住净戒，一切功德。<span lang="EN-US"></span></span></b></p>
<p>首句有二意<span lang="EN-US">.一者，三业俱一思为体，思体周遍，故昔造罪，尽空界不能容。今忏悔清净之思，亦周遍也。二者，三业俱是因缘生法，当体即空假中。即空，故尽虚空；即假，故遍法界；即中，故横竖普周也。次二句正辨所对。昔因亲近恶友，违背良师；今于十方诸佛前，诚心忏悔。亦敌对相翻也。诚心句，简不至心，缓纵情虑，罪不灭也。谓自此已后，不复造恶，恒常安住清净戒品之中，则自然一切罪灭，一切福生。所谓革故不造新，灭业障如翻大地。</span></p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">如是虚空界尽，众生界尽，众生业尽，众生烦恼尽，我忏乃尽；而虚空界乃至众生烦恼不可尽故，我此忏悔，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p><font color="#333399">己五<span>&nbsp; </span>随喜功德愿</font></p>
<p><font color="#333399">庚一<span>&nbsp; </span>牒五愿名</font></p>
<p><b><span style="color:teal">复次，善男子！言随喜功德者：<span lang="EN-US"></span></span></b></p>
<p>随，是随顺，不违逆意。喜，是欢喜，不厌恶意。谓随其见闻，无问大小，乃至一毫之善，一尘之福，皆欢喜也。大疏云：然余处随喜，在劝请后；今之随喜，是忏中别义。事势相连，故先明之。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>随喜诸佛德</font></p>
<p><b><span style="color:teal">所有尽法界、虚空界，十方三世，一切佛刹，极微尘数，诸佛如来，从初发心，为一切智，勤修福聚，不惜身命，经不可说不可说佛刹，极微尘数劫；一一劫中，舍不可说不可说佛刹，极微尘数，头目手足。如是一切，难行苦行，圆满种种波罗密门，证入种种菩萨智地，成就诸佛无上菩提；及般涅槃，分布舍利。所有善根，我皆随喜。<span lang="EN-US"></span></span></b></p>
<p>初缘界广，故云尽虚空界，十方三世一切佛刹。次言佛多，故云极微尘数，诸佛如来。三从因至果，初发心是因，一切智是果，为一切智。中间拚舍身命，经劫常行。所经之劫，非是少时，故云不可说不可说佛刹极微尘数劫。所舍身命，亦非少数，亦有尔所微尘数。舍头目手足，诚难行苦行也。如我世尊：昔作雪山童子，为求半偈，拚舍全身；为萨埵王子，舍身救虎；为六牙象王，自投猎者；作圆满福智王，施眼睛；为金色鹿王，舍身求道；乃至为最上身菩萨，施头目髓脑。广如菩萨本行经说，阅者详之。波罗密门言种种者，依六度扩充，有八万四千也。诸度尚圆，况檀度，宁不兼于内财乎？智地言种种者，即心地品之四十地也；是福智齐修，所以能二严克备耳。言及般涅槃分布舍利者，谓众生机尽，佛应云亡；如薪尽火灭，势必然也。佛以大悲熏修，遗留舍利，普令众生，灭罪生福也。末二句，正言随喜。善根，犹言功德。</p>
<p><font color="#333399">辛二<span>&nbsp; </span>随喜六趣善</font></p>
<p><b><span style="color:teal">及彼十方一切世界，六趣四生，一切种类；所有功德，乃至一尘，我皆随喜。<span lang="EN-US"></span></span></b></p>
<p>六趣，即六道，举所依之报也。四生，谓胎卵湿化，举能依之果也。天上六欲，人间四洲，固然有善可喜。而三途苦趣，有何善可论乎？今所以云乃至一尘，我皆随喜；彼虽极苦，不得谓无一尘之善也。</p>
<p><font color="#333399">辛三<span>&nbsp; </span>随喜二乘善</font></p>
<p><b><span style="color:teal">十方三世，一切声闻，及辟支佛，有学、无学；所有功德，我皆随喜。<span lang="EN-US"></span></span></b></p>
<p>声闻，有四向四果，皆超凡入圣人也。初果至四果向，皆居学地，研真断惑，名有学位；唯第四阿罗汉，真穷惑尽，名无学也。俱是闻佛声教，故皆称声闻。梵语辟支迦罗，华言独觉，又云缘觉。出有佛世，闻十二因缘，觉悟真谛之理，故称缘觉；出无佛世，独宿孤峰，观缘悟道，名为独觉。此二种人，未得道前，称有学；了道证真，称无学。此二乘人，为自了汉，从因至果，功德多多，非言能尽，故曰所有功德，皆随喜也。</p>
<p><font color="#333399">辛四<span>&nbsp; </span>随喜菩萨德</font></p>
<p><b><span style="color:teal">一切菩萨，所修无量难行苦行，志求无上正等菩提，广大功德，我皆随喜。<span lang="EN-US"></span></span></b></p>
<p>因称菩萨，果号如来。前科诸佛之难行苦行，即居菩萨地中而行，以其志求无上菩提，无论行之粗妙大小，乃至一尘之福，无非是成佛之因，故云广大功德，皆随喜也。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">如是虚空界尽，众生界尽，众生业尽，众生烦恼尽；我此随喜，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p>大品经，随喜品云：‘大千海水，一毛破为百分，渧取海水，可知其数；随喜之福，不知其数。’故结归无尽也。读妙经随喜品，即可知矣。</p>
<p><font color="#333399">己六<span>&nbsp; </span>请转法轮愿</font></p>
<p><font color="#333399">庚一<span>&nbsp; </span>牒六愿名</font></p>
<p><b><span style="color:teal">复次，善男子！言请转法轮者：<span lang="EN-US"></span></span></b></p>
<p>此即劝请愿也；除谤法障，起慈善根。法者，轨持义，通教理行果。轮者，所乘义，大小乘别。且小乘二部，通名五义：一、速疾义，如轮王轮，有速疾转故；今圣智起时，有速疾之用也。二、取舍义，如轮王轮，舍东州，取南州等；圣智亦尔，舍苦谛，取灭谛等。三、降伏义，如轮王轮，若未伏者，即能伏之。四、镇已伏义，如轮王轮，尽皆归伏，轮亦常行镇之；今明见道，虽断见惑，尚有思在，更起观智，令思伏断。五、上下转义，王轮有上下转；圣智亦尔，三界上下，断烦恼也。苦法智，断下界惑；苦类智，断上界惑也。具此五义，名为法轮。约大乘，有四义：一、圆满义，具毂辐辋三故；圣智亦尔，一具三故。二、摧坏义，螳螂拒辙，轮能摧之；圣智现前，能摧微惑也。三、镇遏义，即于见道，更作观行，镇伏烦恼也。四、不定义，从见道，入修道，从修道，入无学，自既证已，即起慈心，令他同证也。以上约所转义。若约能转，即展转传授义；谓过去佛，传至现未佛也。能所合说，名转法轮。请，谓劝请。小乘自度，但忏而已；菩萨愍他，故须劝请。请佛普雨，自他俱沾也。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>学所请境</font></p>
<p><b><span style="color:teal">所有尽法界、虚空界，十方三世，一切佛刹，极微尘中，一一各有不可说不可说佛刹，极微尘数广大佛刹；一一刹中，念念有不可说不可说佛刹，极微尘数，一切诸佛，成等正觉。一切菩萨，海会围绕。<span lang="EN-US"></span></span></b></p>
<p>前二行，标所遍处，有两重无尽。言一一各有不可说等者，具二种无碍。初一行，明一多无碍；次一行，明小大无碍。所以然者，以性融相，故尔也。后二行，举所请人。人有二：佛是果人，菩萨是因人。言念念有不可说等者，意在所请境宽，能请心亦无边也。一念尚尔，况经多劫乎？</p>
<p><font color="#333399">辛二<span>&nbsp; </span>明劝请法</font></p>
<p><b><span style="color:teal">而我悉以身口意业，种种方便，殷勤劝请，转妙法轮。<span lang="EN-US"></span></span></b></p>
<p>言种种方便等者，如我世尊，初成正觉，独坐入定，思惟是事。意言：我所得智慧，微妙最第一！众生诸根钝，著乐痴所盲；如斯之等类，云何而可度？思惟已竟，默然而住。复念诸佛，得梵王请，方转法轮。作是念已，放光远照；致令梵王先请，帝释次请。言劝请，即作礼围绕，长跪说偈等，种种方便。于是佛即鉴大小机，应机说法，名转法轮耳。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">如是虚空界尽，众生界尽，众生业尽，众生烦恼尽；我常劝讲一切诸佛，转正法轮，无有穷尽。念念相续，无有间断。身语意业，无有疲厌。<span lang="EN-US"></span></span></b></p>
<p>菩萨常请，诸佛常说；尽未来时，无间无歇。这是结归无尽意。</p>
<p><font color="#333399">己七<span>&nbsp; </span>请佛住世愿</font></p>
<p><font color="#333399">庚一<span>&nbsp; </span>牒七愿名</font></p>
<p><b><span style="color:teal">复次，善男子！言请佛住世者：<span lang="EN-US"></span></span></b></p>
<p>此科是劝请中别义。圭山钞偈云：‘十方一切佛，若欲舍寿者，我今头面礼，劝请令久住。’释曰，众生心净，见佛常住；众生心垢，见佛涅槃。佛无生灭，随机见殊，故知心净观佛，是为真劝请也。</p>
<p><font color="#333399">庚二<span>&nbsp; </span>释行愿相</font></p>
<p><b><span style="color:teal">所有尽法界、虚空界，十方三世，一切佛刹，极微尘数，诸佛如来，将欲示现般涅槃者；及诸菩萨、声闻、缘觉，有学、无学，乃至一切诸善知识，我悉劝请，莫入涅槃；经于一切佛刹极微尘数劫，为欲利乐一切众生。<span lang="EN-US"></span></span></b></p>
<p>首二句，标处遍。次二句，显佛多。次一句，明涅槃非真，故曰示现。梵语具云般涅槃那，古译翻为入灭息，今翻云灭度，谓灭五住烦恼，度二种生死也。且涅槃有三：一、性净涅槃，义翻圆寂；谓法尔无缺曰圆，体自真常称寂。二、方便净涅槃，谓万德成满曰圆，众累永息称寂。三、应化涅槃，谓化用周遍曰圆，用息归体称寂。今指第三。唯识论说，有四涅槃。一、自性清净涅槃，谓真如之性，无始时来，本自清净，虽有客尘，而不能染，故曰性净。二、有余涅槃，谓三乘圣人，虽断尽见思，犹有无明余在，由证择灭无为，离诸嚣动，故号涅槃。三、无余涅槃，谓钝根阿罗汉，厌苦欣寂，灰身泯智，余迹既寂，故称无余。四、无住涅槃，谓出障真如，大悲般若，时常辅翼。由大悲故，不住涅槃；由般若故，不住生死；尽未来际，利乐有情。即用即寂，故称无住。即今所请者，指第四也。及诸下，兼请余圣；不唯仅愿请佛，并愿请余圣人也。谓声闻缘觉，有学二乘，咸为世间，清净福田；理合为众生请愿，莫入涅槃。至于佛灭度后，末法时中，亲善知识，为第一大事。何以故？善知识，为得道全因缘故。虽是凡夫，可为巨夜明灯，苦海良导，故亦愿劝请也。故云我悉劝请。经标从胜边说，故但云请佛住世。文从通意，故三乘皆请也。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">如是虚空界尽，众生界尽，众生业尽，众生烦恼尽；我此劝请，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p><font color="#333399">己八<span>&nbsp; </span>常随佛学愿</font></p>
<p><font color="#333399">庚一<span>&nbsp; </span>牒八愿名</font></p>
<p><b><span style="color:teal">复次，善男子！言常随佛学者：<span lang="EN-US"></span></span></b></p>
<p>自此至十，三科皆是回向。前二是别义，如其不然，何以下重颂中，颂第七愿竟，便颂回向？以其欲收前二，属回向故。故知前二，即是别义也。而所以须开别说者，即是所修二利之行体故。此科属自利，第九属利他，至第十，将此二利功德，及前七科行愿之福，尽皆回向三处也。言常随佛学者，谓佛从因至果，所历之行，所为之事，为我所缘之境，引出自心之志，随而学之。乃以观智，融己身心，令常注如是之境；勿使一念，趣于六尘五欲颠倒境也。行者苟能以佛所历苦行之境，常作心观者，设遇苦事，乃称本愿，不生怨恼；逢诸乐事，自无耽染，以非常时心观之所愿故。有志于学者，勉旃！</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>随本师学</font></p>
<p><font color="#333399">壬一<span>&nbsp; </span>明所学法</font></p>
<p><font color="#333399">癸一<span>&nbsp; </span>明因中妙行</font></p>
<p><b><span style="color:teal">如此娑婆世界，毗卢遮那如来，从初发心，精进不退，以不可说不可说身命，而为布施；剥皮为纸，析骨写笔，刺血为墨，书写经典，积如须弥。为重法故，不惜身命，何况王位，城邑聚落，宫殿园林，一切所有，及余种种，难行苦行。<span lang="EN-US"></span></span></b></p>
<p>娑婆，此云堪忍，乃我本师所王大千之世界也，居最中央香水海；二十重华藏，即第十三重世界是。意取，此秽土众生，可以起观造修也。言从初发心者。毗卢，即是释迦；以华严，真应不二故。今言真身，故曰遮那；他经言应身，故称释迦。乃不二而二，二而不二也。今经尚未施权，故释迦称遮那；法华已经显实，故遮那称释迦。他经已施权，未显实，故遮那是遮那，释迦自释迦；以真应未相即故。璎珞本业经云：‘具缚凡夫，未识三宝，不知善恶因果，乃于佛法，不起一念信心。乃至从此，住佛菩提，正教法中，发菩提心，起一念信，尔时便名，信相菩萨。’故云从初发心也。言精进不退者，简非懒惰懈怠。谓勇悍无退曰进，万行无杂称精。精进有三：一、披甲精进，无恶不断也。二、善法精进，无善不修也。三、利乐精进，无有情不度也。不退有二：一、不退堕。二、不退转。十信，为不退堕，不退堕于四恶道故。登住为不退转，谓有漏业尽，无业牵引，故不退转，唯有乘愿度生耳。以不可说下，专明檀波罗蜜。以檀度，为诸度之首；举一摄诸，故专明之。梵语檀那，华言布施。布施有三：一、财施，二、法施，三、无畏施。今是财施。财施有二：一、内财，二、外财。内财舍身命，外财舍宝物。今是内财。剥皮下一行文，非仅财施，亦兼法施；不但舍身，亦能舍命；故下云为重法故，不惜身命。言剥皮为纸等者，宜作二释：一、因缘释，二、观心释。因缘释者，如集一切福德三昧经云：‘昔久远劫，有仙人，名最胜；住山林中，见诸仙苦。常行慈心，作是念言：非但慈心，能济众生，唯集多闻，灭除众生烦恼邪见，令生正见。念已，便诣城邑聚落，处处推求说法之师。时有天魔，来语仙言：我今有佛所说一偈；汝能剥皮为纸，刺血为墨，析骨为笔，书写此偈，当为汝说。最胜闻已，即作念言：我于无量劫中，常以无故，为他割截，受苦无量，都无利益；我今当舍不坚之身，易得妙法。欢喜踊跃，即以利刀，剥皮为纸，刺血为墨，析骨为笔，合掌向天，请说佛偈。时魔见已，愁忧憔悴，即便隐去。仙见天去，作是愿言：我今为法，不惜躯命；为众生故，至诚不虚。余方世界，有大慈悲，能说法者，当现我前！作是愿已，东方去此，三十二刹，有世界，名普无垢。其国有佛，号净名王。忽住其前，放大光明，照最胜身，苦痛即除，平复如故。佛即广说，集一切福德三昧；仙人闻已，得无碍辩。佛说法已，还复不现。最胜仙人，得辩才已，广为众生，演说妙法，令无量众生，住三乘道；经千岁后，尔乃命终，生净名王佛，普无垢国中。由敬法故，今得成佛。佛告净威，昔最胜者，今我身是。’是故当知，若人能恭敬求法，佛于其人，不入涅槃；法亦不灭。虽在异土，常面见佛，得闻正法。此因缘释也。观心释者，谓观察此身，若皮若骨，都无定实；举体全空，无我我所。虽见似有，如泡如焰，如聚沫，如芭蕉；既无自体，原同法界。如是一一推征，三谛具足；依而修之，即成三观。诠此义时，闻已生解，契圆理机，便是写经。经是诠表生解义故。如其不观不推，迷心取相，写亦奚益哉？此举内财重施之难。何况下，例于外财轻施之易也。如文可知。</p>
<p><font color="#333399">癸二<span>&nbsp; </span>辩果上胜因</font></p>
<p><b><span style="color:teal">乃至树下，成大菩提，示种种神通，起种种变化，现种种佛身，处种种众会。或处一切诸大菩萨，众会道场；或处声闻，及辟支佛，众会道场；或处转轮圣王，小王眷属，众会道场；或处刹利，及婆罗门，长者居士，众会道场；乃至或处天龙八部，人非人等，众会道场。处于如是种种众会，以圆满音，如大雷震，随其乐欲，成熟众生；乃至示现，入于涅槃。<span lang="EN-US"></span></span></b></p>
<p>首句明得果，故曰成大菩提。言树下者，劣身佛，木菩提树下；胜身佛，七宝菩提树下。劣身佛，以生草为座；胜身佛，以天衣为座。示种下，明胜用。神，名天心。通，名慧性。心性作用，不测无碍，为神通也。有六种不同，故云种种。转换旧质称变，无而忽有曰化。有十八不同，故亦言种种。此六神通、十八变，二乘圣人俱有；今是佛果胜用，不得同日而言也。佛身言种种者，总之三身，谓法身、报身、应身。别则十身：一、众生身，二、国土身，三、业报身，四、声闻身，五、缘觉身，六、菩萨身，七、如来身，八、法身，九、智身，十、虚空身。善财所遇知识，皆不离佛身，故云种种。既言示现，宜从胜用边说。经所谓：应以何身得度者，即现何身而为说法。从胜边说，虽随类应现，皆称佛身，故亦可云种种耳。众会言种种者，如下所列，文俱易知。言转轮圣王，人中第一；千子围绕，七宝随身；统摄四洲，大弘十善；相圆百福，足蹈千轮；是金轮王也。次有银铜铁三种轮王，避繁不赘。小王，指诸国土中，各守边疆之粟散王也。刹利，王种也；仁恕为志，奕世君临，故称王种。婆罗门，此云净行，谓守道居贞，洁白其操之称。齿德俱尊，上敬下归，乃称长者。富而不贵，蓄德怀仁，曰居士也。八部，如品末释。或作彼王，化彼眷属；或现诸身，在彼众中，说法教化；故云处种种会也。</p>
<p><font color="#333399">壬二<span>&nbsp; </span>辩能学心</font></p>
<p><b><span style="color:teal">如是一切，我皆随学。<span lang="EN-US"></span></span></b></p>
<p>上来本师从因至果，种种难行苦行，不唯一佛如是，而历古诸佛，莫不皆然，所以得成无上正等正觉。本师亦随古佛学。俗语有之，彼既丈夫我亦然，不应自轻而退屈。故曰如是一切，我皆随学。</p>
<p><font color="#333399">辛二<span>&nbsp; </span>随诸佛学</font></p>
<p><b><span style="color:teal">如今世尊，毗卢遮那。如是尽法界、虚空界，十方三世，一切佛刹，所有尘中，一切如来，皆亦如是；于念念中，我皆随学。<span lang="EN-US"></span></span></b></p>
<p>首句，承前结指。意谓，我所以云皆随学者，如今本师世尊毗卢遮那是也。如是下，正言本科。谓尽虚空界，十方三世，一切佛刹，微尘数如来，我亦如是，皆随学也。言于念念中者，须知吾人自心，念念有佛成正觉也。如出现品云：‘佛子！应知自心，念念常有佛成正觉。何以故？诸佛如来，不离此心，成正觉故。自心既尔，一切众生心亦然。’佛者，觉也。一念觉，即一佛出世；念念觉，即诸佛出世。我念念思惟觉，即念念皆随佛学也。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">如是虚空界尽，众生界尽，众生业尽，众生烦恼尽；我此随学，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p>如上观心释文。心既无尽，则我随学亦无尽也。</p>
<p><font color="#333399">己九<span>&nbsp; </span>恒顺众生愿</font></p>
<p><font color="#333399">庚一<span>&nbsp; </span>牒九愿名</font></p>
<p><b><span style="color:teal">复次，善男子！言恒顺众生者：<span lang="EN-US"></span></span></b></p>
<p>言恒顺者，恒，常也。顺，是随顺。众生种类万别，根性千差，若言恒常随顺，不亦难乎？前科于佛，言随学，谓诸佛因果之行，可宗可慕；顺于真理，故须连心仿学。今于众生言恒顺者，众生善恶之行，不离迷心；粗犷乖道，非可轨持，故不言学。然不坏假名，不灭假相；法无自性，一切皆如。常以同体大悲，融通物我，故云恒顺。在迷执行者，我心过坚者，固为难事；在悟心大士，见解融通者，诚易易也。彼悟心人，自先以旷荡虚心，物我无二，自觉真性，凡圣不差；上合十方如来，下同六道含识。如是见解，如是用心，方名普贤第九行愿，故云恒顺众生。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>正明</font></p>
<p><font color="#333399">壬一<span>&nbsp; </span>明所顺境</font></p>
<p><b><span style="color:teal">谓尽法界、虚空界，十方刹海，所有众生，种种差别，所谓：卵生、胎生、湿生、化生，或有依于地水火风而生住者；或有依空，及诸卉木而生住者；种种生类、种种色身、种种形状、种种相貌、种种寿量、种种族类、种种名号、种种心性、种种知见、种种欲乐、种种意行、种种威仪、种种衣服、种种饮食，处于种种村营聚落、城邑宫殿；乃至一切天龙八部，人非人等，无足二足，四足多足，有色无色，有想无想，非有想非无想。<span lang="EN-US"></span></span></b></p>
<p>第一行，总标方处，以显境宽。众生者，何谓也？谓以四大五蕴，根尘识界，因缘和合，假名为人，号曰众生。所谓下，先显四生。或有下，后明余五，依义别显。言四大，依空，及卉木，而生住者，是明依止差别。种种下，明种类差别。言生类，天上六欲，人间四洲，以至羽毛鳞甲，万别千差。言色身，有粗有妙。形状，有横有竖。相貌，有妍有媸。寿命，有长有短。种族，有贵有贱。心性，有刚有柔。知见，有邪有正。欲乐，有善有恶。意行，有定有散。威仪，有动有静。如是等犹若河沙，故各言种种也。衣服乃至宫殿，即受用差别也。乃至下，摄所余类。天龙八部，具如经末所明。有色无色下，正明余五。谓有色、无色、有想、无想、非有想非无想，名五类也。前言四生，后言五类，包尽三界内，一切众生无遗耳。俱舍偈云：‘倒心趣欲境，湿化染香处；天首上三横，地狱头归下。’论曰：如中有身，往彼受生，先起倒心，驰趣欲境。彼由业力，所起眼根，虽住远方，能见生处父母交会，而起倒心。男中有，缘母，起于男欲；女缘父，起于女欲。反此二缘，俱起嗔心。若湿生者，染香故生；谓虽在远处，亦能嗅知生处香气，便生爱染，往彼受生。随业所应，香有净秽，秽即臭气。若化生者，染处故生；谓虽远，亦能观知当所生处，便生爱染，往彼受生。随业所应，处有净秽。又天中有首正上升，如从座起。人、鬼、傍生，三类中阴，还如人等。地狱中阴，头下足上，颠坠其中。余五类，则粗细差别。此明报相。下二界，有色为粗，无色为细。于有色中，有想为粗，无想为细。非有想非无想，则无色中，唯举其细，对余为粗。以上但配所依，及粗细耳。若言配五道者，天及地狱，唯化生；鬼具胎化；人畜各通四。鬼胎生，指地行罗叉、夜叉，及鬼子母儿，余皆化生。人具四者：卵，如毗佉母，卵生三十二子。胎，如常人。湿，如柰女，从庵萝树，湿气而生，即庵萝女也。化生，如劫初之人，从二禅天，下生人间。畜具四者，谓龙与金翅鸟，各有四生。故正法念处经云：化生金翅鸟，能食四生龙，如次湿胎卵，能食三二一。余鸟皆卵，余兽皆胎。著地飞空，微细蠢动，不可具述。</p>
<p><font color="#333399">壬二<span>&nbsp; </span>明能顺心</font></p>
<p><b><span style="color:teal">如是等类，我皆于彼，随顺而转；种种承事，种种供养；如敬父母，如奉师长，及阿罗汉；乃至如来，等无有异。于诸病苦，为作良医；于失道者，示其正路；于闇夜中，为作光明；于贫穷者，令得伏藏。菩萨如是平等，饶益一切众生。<span lang="EN-US"></span></span></b></p>
<p>首句，承上起下。我皆下，正明随顺。言于彼顺转者，谓随上彼彼众生，生观想心，故云转也。言敬父母者，本生心地观经云：‘父有慈恩，母有悲恩；长养之恩，弥于普天。此间所高，莫过须弥；悲母之恩，须弥过之。世间之重，大地为最；悲母之恩，亦过于彼。若背恩不顺，令其怨念；父母发恶，子即随堕。以百千种上妙供具，供养一百五通仙人，不如以微少物，供养父母；校量其福，不可为比。’言如者，同也；非似也。谓恒常对于众生，同父母一样看待；虽非亲生我的父母，当如亲生一般，故云如也。梵网经云：‘一切众生，男者是我父，女者是我母，我生生无不从之受生。’故六道众生，皆是我父母。校今如字，更为亲切。言奉师长者，经云：‘生我者父母，成我者师长；我之法身，由师口生，从法化生，乃至教诲引导，直至菩提。’故知师恩，过父母恩也。若见众生同师长，顺斯恒矣。阿罗汉，世之大福田也；顺之获福，逆之得罪。乃至，超略之词。以中间还有辟支佛，诸菩萨，故云乃至如来。若见众生，同彼出世四圣，故曰等无有异。于诸下，教我发愿。谓于诸病苦众生，我愿作良医，应病与药；于失道迷路众生，我愿指示正路，而导引之；于昏暗巨夜之时，我愿作明灯，以照烛之；于贫穷苦恼众生，我愿出其隐伏宝藏，令得终身而受用之。恒顺众生菩萨，宜如是平等，饶益众生。</p>
<p><font color="#333399">辛二<span>&nbsp; </span>征释</font></p>
<p><font color="#333399">壬一 &nbsp;令如来喜</font><span lang="EN-US"></span></p>
<p><span lang="EN-US" style="color:#333399"></span></p>
<p><b><span style="color:teal">何以故？菩萨若能随顺众生，则为随顺供养诸佛；若于众生尊重承事，则为尊重承事如来；若令众生生欢喜者，则令一切如来欢喜。<span lang="EN-US"></span></span></b></p>
<p>首句征。意谓对于如来，理合恒顺。何以见众生，亦必要顺耶？菩萨下释。意谓若顺众生，便为顺佛；若不顺生，佛心不喜。</p>
<p><font color="#333399">壬二<span>&nbsp; </span>增大悲心</font></p>
<p><font color="#333399">癸一<span>&nbsp; </span>征</font></p>
<p><b><span style="color:teal">何以故？<span lang="EN-US"></span></span></b></p>
<p>意谓生佛悬隔，何以令众生喜，便为令诸佛生喜耶？</p>
<p><font color="#333399">癸二<span>&nbsp; </span>释</font></p>
<p><font color="#333399">子一<span>&nbsp; </span>法说</font></p>
<p><b><span style="color:teal">诸佛如来，以大悲心，而为体故。因于众生，而起大悲；因于大悲，生菩提心；因菩提心，成等正觉。<span lang="EN-US"></span></span></b></p>
<p>释意谓，佛以大悲心为体；若不顺生，不合佛体，此即同体大悲也。谓大悲欲化众生，须学化生之智；智既圆矣，自明成佛。而菩提心，必具大悲、大愿、大智故也，所以言诸佛如来，以大悲心为体也。世间凡夫之悲，不名为大；出世之悲，方名为大。于出世中，二乘之悲，不名为大；佛菩萨悲，方名为大。今是普贤摄化之悲，普解一切，弥纶而不漏，称之为大。见诸众生，恒处生死五趣轮回，造诸恶因，受诸苦楚；菩萨愍伤，深加恻怆，故称悲也。</p>
<p><font color="#333399">子二<span>&nbsp; </span>喻明</font></p>
<p><b><span style="color:teal">譬如旷野，沙碛之中，有大树王；若根得水，枝叶华果，悉皆繁茂。<span lang="EN-US"></span></span></b></p>
<p>生死悬绝，回无所依，名为旷野。不生善根，喻以沙碛。佛菩提法，如大树王。智慧禅定，犹如枝叶。菩萨依学，方之以华。诸佛证之，目之为果。一切众生，以为其根。以大慈悲，而为其水。水滋树根，华果繁茂；悲念万类，成就佛因。合文备矣。</p>
<p><font color="#333399">子三<span>&nbsp; </span>法合</font></p>
<p><font color="#333399">丑一<span>&nbsp; </span>正合法</font></p>
<p><b><span style="color:teal">生死旷野，菩提树王，亦复如是。一切众生，而为树根；诸佛菩萨，而为华果。以大悲水，饶益众生，则能成就诸佛菩萨智慧华果。<span lang="EN-US"></span></span></b></p>
<p>言众生为树根者，谓诸佛无不从迷而悟，从妄而真。净名云：‘烦恼即菩提，诸佛解脱，当于众生心行中求。’法句经云：‘尘劳诸佛种等。’是以证之。</p>
<p><font color="#333399">丑二<span>&nbsp; </span>重征释</font></p>
<p><b><span style="color:teal">何以故？若诸菩萨，以大悲水，饶益众生，则能成就阿耨多罗三藐三菩提故。<span lang="EN-US"></span></span></b></p>
<p>首句征。意谓，何以益众生，而成菩提之智？大似与他食，而自己空口饱，有是理乎？若诸下，释意幽隐，宜更揭示。前文云：大悲益生，成就佛智。今文云：大悲益生，成就菩提。但似结前义，不似通难。今当再出经意，令其显然。意云：夫欲智慧圆满成就者，必须自他无异，物我同如；见一切众生，皆是我心所现。故益他，即是益我；生圆，我智方圆。乃牒前语，生起义势，故云以大悲水饶益众生，即能成就菩提也。</p>
<p><font color="#333399">丑三<span>&nbsp; </span>反结成</font></p>
<p><b><span style="color:teal">是故菩提，属于众生；若无众生，一切菩萨，终不能成无上正觉。<span lang="EN-US"></span></span></b></p>
<p>此一节交，宜以两种释法：一、对缘释，二、观心释。对缘者，前文云因于众生，而起大悲，乃至成正觉，正此文之注脚。观心者，又有二意：一、攀缘妄想，即是众生。妄即不觉，觉即无妄。无妄，合于本觉，名为成佛。二、思惟观察法义，此心念念生起，亦是众生。因此心，念念推察，方见正理；成智，方证菩提，故云尔也。</p>
<p><font color="#333399">丑四<span>&nbsp; </span>结示知</font></p>
<p><b><span style="color:teal">善男子！汝于此义，应如是解。以于众生心平等故，则能成就圆满大悲；以大悲心随众生故，则能成就供养如来。<span lang="EN-US"></span></span></b></p>
<p>意谓：上来重重征释，可谓澈法底源，毫无覆隐。此种玄义，汝应如是领解，方知恒顺众生，即是增长大悲，圆成大悲。大悲顺生，即是供养如来矣！</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">菩萨如是随顺众生。虚空界尽，众生界尽，众生业尽，众生烦恼尽；我此随顺，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p><font color="#333399">己十<span>&nbsp; </span>普皆回向愿</font></p>
<p><font color="#333399">庚一<span>&nbsp; </span>牒十愿名</font></p>
<p><b><span style="color:teal">复次，善男子！言普皆回向者：<span lang="EN-US"></span></span></b></p>
<p>言普皆回向者，谓以普皆二字，收前九门功德。文云，从初礼拜，乃至随顺，所有功德，皆悉回向，正此谓也。回，是转义。向，是趣义。谓转自所修善业，趣向于三处也。言三处者：一、向众生，名回自向他。二、向诸佛，名回因向果。三、向实际，名回事向理。大疏云：除狭劣障，成广大善者，显益及所为也。若不回向，其心狭劣；肯回向者，一毫之善，皆遍法界，故云广大。如回声入角，声则远闻；功德回向，亦复如是。</p>
<p><font color="#333399">庚二<span>&nbsp; </span>释行愿相</font></p>
<p><font color="#333399">辛一<span>&nbsp; </span>普收前九</font></p>
<p><b><span style="color:teal">从初礼拜，乃至随顺，所有功德，<span lang="EN-US"></span></span></b></p>
<p>礼拜，是第一愿；随顺，是第九愿。以乃至二字，含摄中间七愿。</p>
<p><font color="#333399">辛二<span>&nbsp; </span>正明回向</font></p>
<p><font color="#333399">壬一<span>&nbsp; </span>回向众生</font></p>
<p><b><span style="color:teal">皆悉回向，尽法界、虚空界，一切众生。<span lang="EN-US"></span></span></b></p>
<p>以下所列经文，三处宛尔具足。此科回向法界众生也。</p>
<p><font color="#333399">壬二<span>&nbsp; </span>回向菩提</font></p>
<p><b><span style="color:teal">愿令众生：常得安乐，无诸病苦。欲行恶法，皆悉不成；所修善业，皆速成就。关闭一切诸恶趣门，开示人天涅槃正路。若诸众生，因其积集诸恶业故，所感一切极重苦果，我皆代受。令彼众生，悉皆解脱；究竟成就，无上菩提。<span lang="EN-US"></span></span></b></p>
<p>夫回向，必兼发愿。发愿，亦回向意也。故须连带而起，前二行，愿离苦得乐，截恶成善。令尽界众生，皆得如是，则横遍十方；当得如是，则竖穷三际也。后二行，愿发心代苦，成就菩提。大疏有征、有释。征云：苦由业生，我无是业，何能代得？释云：略有七意：一者、起悲。谓明知自居凡地，事必不能。二者、修行。谓修诸苦行，后能与物，作增上缘，即名为代。三、留惑。谓自留微惑，受有苦身，为他说法，令不造恶。因亡果丧，即名为代。四、舍命。谓若见众生造无间业，当受大苦；无异方便，令不造业。愿自断命，先堕地狱；彼堕狱时，令彼脱苦，乃名为代。五、由初。谓由于初发心时，有愿在先，愿常处恶趣，乃至饥世，身为大鱼，即名为代。六、同真。谓愿是修善，苦是修恶，二修皆是性具，故曰同真。以即真之大愿，潜至即真之苦处，令彼潜消，即名为代。七、指体。谓菩萨以法界为身，自他不二，故众生受苦，即菩萨受苦，无有异也。故须代苦。此七意，初一，唯理想。次二，为代缘。次二，实代苦。后二，为观行。即圆妙理观也。设有问云：若依四五二意，尽能普代，何故犹有众生受苦耶？答云：然约有缘，方能代尔。</p>
<p><font color="#333399">庚三<span>&nbsp; </span>结显无尽</font></p>
<p><b><span style="color:teal">菩萨如是所修回向，虚空界尽，业生界尽，众生业尽，众生烦恼尽；我此回向，无有穷尽。念念相续，无有间断；身语意业，无有疲厌。<span lang="EN-US"></span></span></b></p>
<p>此科即第三回向实际，以尽于法界，义同实际故。大疏云：回向所以要三处者，凡是菩萨，必大悲下化，大智上求，更须离众生相，及菩提相，故须三也。三必相资，举一即具。谓，一、证实相，须向众生。以化众生，成自利，断障证真故。亦向菩提，速证菩提，具一切智，断于二障，方穷实际故。二、度众生，须向实际。于惑自在，方能化故。亦向菩提，有上智，方能广利故。三、为得菩提，故向众生。不度生，不证菩提故。亦向实际，不证实际，不得真果故。</p>
<p><font color="#333399">戊三<span>&nbsp; </span>结益令知</font></p>
<p><b><span style="color:teal">善男子！是为菩萨摩诃萨十种大愿，具足圆满。若诸菩萨，于此大愿，随顺趣入；则能成熟一切众生，则能随顺阿耨多罗三藐三菩提，则能成满普贤菩萨诸行愿海。是故善男子，汝于此义，应如是知。<span lang="EN-US"></span></span></b></p>
<p>此科文似结前二大科，其实结显三处回向也。第一行，正结前二。若诸下，结显三处。回向，谓成熟众生，回自向他也。随顺菩提，回因向果也。满行愿海，回事向理也。是故下，令汝应知。文俱可见。</p>
<p><font color="#333399">丙二<span>&nbsp; </span>显经胜德</font></p>
<p><font color="#333399">丁一<span>&nbsp; </span>校量闻经德</font></p>
<p><b><span style="color:teal">若有善男子、善女人，以满十方无量无边，不可说不可说佛刹，极微尘数一切世界，上妙七宝，及诸人天最胜安乐，布施尔所一切世界所有众生，供养尔所一切世界诸佛菩萨，经尔所佛刹极微尘数劫，相续不断，所得功德；若复有人，闻此愿王，一经于耳，所有功德，比前功德，百分不及一，千分不及一，乃至优波尼沙陀分，亦不及一。<span lang="EN-US"></span></span></b></p>
<p>首句，出能校人。人虽但举男女两类，若以道俗合论，乃有九类。道有七类，谓比丘、比丘尼、式叉摩那、沙弥、沙弥尼、优婆塞、优婆夷。俗有二类，即居士、居士妇也。以满下，举能校之宝物虽多，举胜而言，乃说七种，谓金、银、珊瑚、砗磲、玛瑙、赤珠、摩尼也。世界广，故设无量无边佛刹尘数。宝物多，故言满一切界。此出外财所受用德，诸天人最胜安乐，并出内财能受用德也。以上为所施物胜。布施下，明所受人多。尔所二字，例上大数。即无量无边不可说不可说佛刹极微尘数。如是世界所有众生，以显下凡人多。供养下，显上圣亦多。经尔句举施供时长。相续句，显日日无空过者。如是则所得功德，可谓多矣。若复下，出所校法。意谓人但能闻此愿王，不说全文，唯闻一四句偈，不过少时闲耳。非比前之长时，故曰一经于耳。经虽一部，闻祗一偈，其所得功德，乃有几何？非比前之宝物多，世界广也。兹言比前功德者，谓前之施供功德，比今闻经功德，百分千分，乃至优波尼沙陀分，俱不及一者，以彼是有为，虽多，有尽；玆是无为，虽少，不穷。古云：摩尼一粒，压倒海宝千般。彼有为同类中比校，胜劣尚能若斯；况以世间物宝，与出世法宝，其一劣一胜，宁得同日而语哉？</p>
<p><font color="#333399">丁二<span>&nbsp; </span>显余众行德</font></p>
<p><font color="#333399">戊一<span>&nbsp; </span>总明法行</font></p>
<p><b><span style="color:teal">或复有人，以深信心，于此大愿，受持读诵，乃至书写一四句偈，速能除灭，五无间业；所有世间身心等病，种种苦恼，乃至佛刹极微尘数一切恶业，皆得消除。一切魔军、夜叉、罗刹，若鸠槃荼，若毗舍阇，若部多等，饮血啖肉，诸恶鬼神，皆悉远离；或时发心，亲近守护。<span lang="EN-US"></span></span></b></p>
<p>第一行总聪明法行。大疏云：法行总有十种：一、书写，二、供养，三、转施，四、听闻，五、披读，六、受持，七、开示，八、讽诵，九、思惟，十、修习。今出四种，兼前听闻，仅举五行。乃至二字，摄余行也。速能下，明离恶业，以显现报。前二行，离恶业，言无间，即阿鼻之华言也。有五：一、受生无间。此人死后，如射箭样，即入狱中。二、寿命无间。在狱一劫，无中夭者。三、身形无间。身在狱中，遍满一狱。四、受苦无间。一日一夜，万死万生。五、受报无间。死已复生，生已复死。由具上五，名五无间业，即五逆罪也。言速能除者，显普贤愿王之力也。言身心病者，依涅槃，各有四种。身四者：一、水，二、风，三、热，四、客。客病亦四：一、非分强作，二、忘误堕落，三、刀杖瓦石，四、鬼魅所著。心四者：一、踊跃，二、恐怖，三、忧愁，四、愚痴。苦恼言种种者，总指前之诸病，及诸逼迫等事耳。后二行，明现报。初明魔鬼远离，梵云魔罗，华言杀者，能杀修行人慧命故。有四：一、烦恼魔，是生死因。二、天魔，是生死缘。三、蕴，四、死。此二魔，是生死果。军，众也。即指下鬼神，皆天魔之军众也。夜叉，捷疾鬼。罗刹，食人鬼。鸠槃荼，瓮形鬼。毗舍阇，啖精气鬼。部多，此云大身，亦云自生，乃化生，不从父母故。末句明发心守护，是乐法善鬼，非妒法恶鬼也。</p>
<p><font color="#333399">戊二<span>&nbsp; </span>广显众德</font></p>
<p><font color="#333399">己一<span>&nbsp; </span>偏举一行</font></p>
<p><b><span style="color:teal">是故若人，诵此愿者，<span lang="EN-US"></span></span></b></p>
<p><font color="#333399">己二<span>&nbsp; </span>列陈众德</font></p>
<p><font color="#333399">庚一<span>&nbsp; </span>通名五果</font></p>
<p><font color="#333399">辛一<span>&nbsp; </span>明增上果</font></p>
<p><b><span style="color:teal">行于世间，无有障碍；如空中月，出于云翳。诸佛菩萨，之所称赞；一切人天，皆应礼敬；一切众生，悉应供养。<span lang="EN-US"></span></span></b></p>
<p>谓人肯但能诵此愿王，无论在于何地，一切无有障碍。此法说也，下以喻明。谓譬如空中之月，超出云翳之上，云翳所不能碍；况感诸佛菩萨称赞，一切人天礼敬，一切众生供养。此显经之增上力用也。</p>
<p><font color="#333399">辛二<span>&nbsp; </span>明等流果</font></p>
<p><b><span style="color:teal">此善男子，善得人身，圆满普贤所有功德，不久当如普贤菩萨，速得成就微妙色身，具三十二大丈夫相。<span lang="EN-US"></span></span></b></p>
<p>科言等流者，谓诵经人，便如普贤同等之流类也。如文可知。</p>
<p><font color="#333399">辛三<span>&nbsp; </span>异熟果</font></p>
<p><b><span style="color:teal">若生人天，所在之处，常居胜族。<span lang="EN-US"></span></span></b></p>
<p>言异熟者，非前之现报，乃显生报也。谓现生虽未，来生即受报；是为异生方熟，乘因感果也。</p>
<p><font color="#333399">辛四<span>&nbsp; </span>士用果</font></p>
<p><b><span style="color:teal">悉能破坏一切恶趣，悉能远离一切恶友，悉能制伏一切外道。<span lang="EN-US"></span></span></b></p>
<p>上科明异生之果，此科显异生之报，即生报之力用也。士指大士，乃菩萨之别名。谓此人虽非真大士，有大士之胜用，故名士用。</p>
<p><font color="#333399">辛五<span>&nbsp; </span>离系果</font></p>
<p><b><span style="color:teal">悉能解脱一切烦恼；如师子王，摧伏群兽；堪受一切众生供养。<span lang="EN-US"></span></span></b></p>
<p>系，缚也，即烦恼是。谓诵经功德，任运而能破除烦恼，故云离系。初句法，次句喻，后句显德。</p>
<p><font color="#333399">庚二<span>&nbsp; </span>别显胜果</font></p>
<p><font color="#333399">辛一<span>&nbsp; </span>显行愿功能</font></p>
<p><b><span style="color:teal">又复是人，临命终时，最后刹那，一切诸根，悉皆散坏；一切亲属，悉皆舍离；一切威势，悉皆退失；辅相大臣，宫城内外，象马车乘，珍宝伏藏，如是一切，无复相随。唯此愿王，不相舍离；于一切时，引导其前；一刹那中，即得往生，极乐世界。<span lang="EN-US"></span></span></b></p>
<p>前三行，显世间有漏果报，所谓万般将不去也。诸根散坏，自身带不去也；亲属舍离，他身带不去也；威势退失，辅相等一切无复相随，世福带不去也。后行半，显出世间无漏德业，所谓唯有愿随身耳。初句，愿王不离。次句，随时引导。三句，得生净土。世界言极乐者，地莹七珍，池通八德，风摇树响，与天乐以齐鸣；水激清波，将法音而同韵。六方调御，金口称扬；三世如来，致以护念。总斯多义，故以名焉。</p>
<p><font color="#333399">辛二<span>&nbsp; </span>明殊胜果报</font></p>
<p><font color="#333399">壬一<span>&nbsp; </span>异熟报</font></p>
<p><b><span style="color:teal">到已，即见阿弥陀佛。文殊师利菩萨、普贤菩萨、观自在菩萨、弥勒菩萨等，此诸菩萨，色相端严，功德具足，所共围绕。其人自见，生莲华中，蒙佛授记。<span lang="EN-US"></span></span></b></p>
<p>此即生报，异熟果也。初行半，得见圣众。阿弥陀佛，净土化主也，翻无量光寿二义，如弥陀经。身相高大，有六十万亿那由他恒河沙由旬。寿量长远，有无量无边，不可思议阿僧祇劫。目澄四海，毫绕五山。光明无有涯，眷属不知数。足不行，而十方遍。口不言，而万类闻。左侍观音，右翼势至。国有百善，土无三恶。一称名字，灭罪八十亿劫波。一礼像形，妙相八万四千全具。举手低头，益亦难量。文殊，云妙吉祥，降生时，有十瑞故。得果久矣，今助佛化，示生舍卫，多罗聚落，为梵德婆罗门子。香山云：德妙，而十方普现；道尊，为诸佛所师。昔度五百仙人，韬光雪岭；今与一万菩萨，现住清凉。广如经说，不可具引。余可知。此诸下，显圣德相。其人下，现生授记。文俱可知。问：生极乐国，得见弥陀观音，事必然耳。普贤是引导师，见亦当然。而文殊弥勒，本在娑婆；今言得见，何也？答：法身大士，皆以法界为身，无土不遍；不独极乐有之，凡是净土，皆悉不无其人。言等者，等取诸余新贤旧圣，及常侍诸菩萨。经云：‘其中多有一生补处，其数甚多，非是算数所能知之。’云但生彼国者，无不见也。</p>
<p><font color="#333399">壬二<span>&nbsp; </span>士用果</font></p>
<p><b><span style="color:teal">得授记已，经于无数百千万亿那由他劫，普于十方不可说不可说世界，以智慧力，随众生心，而为利益。<span lang="EN-US"></span></span></b></p>
<p>言士用者，即利生大用也。首句，明得记。经于下，显利生。文分三句。初句，标利生时。次句，显利生处。后句，正明利生。文并可知。</p>
<p><font color="#333399">壬三<span>&nbsp; </span>增上报</font></p>
<p><b><span style="color:teal">不久当坐菩提道场，降伏魔军，成等正觉，转妙法轮；能令佛刹极微尘数世界众生，发菩提心，随其根性，教化成熟；乃至尽于未来劫海，广能利益一切众生。<span lang="EN-US"></span></span></b></p>
<p>此明究竟成佛，说为增上报；亦可谓离系报，究竟脱离烦恼缚故。分文为六：一、身坐道场，二、降魔成佛，三、弘法利生，四、令众发心，五、随机成熟，六、广益无尽。正宗分竟。</p>
<p><font color="#333399"><a name="a06"></a>乙三<span>&nbsp; </span>劝嘱受持——流通分</font></p>
<p><font color="#333399">丙一 &nbsp;结前胜德</font><span lang="EN-US"></span></p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">善男子！彼诸众生，若闻若信此大愿王，受持读诵，广为人说；所有功德，除佛世尊，余无知者。<span lang="EN-US"></span></span></b></p>
<p>意谓，若人闻信愿王，或能受持读诵，为人说者，所有功德之大，无可为比，唯佛知之。</p>
<p><font color="#333399">丙二<span>&nbsp; </span>正劝诵持</font></p>
<p><b><span style="color:teal">是故汝等，闻此愿王，莫生疑念；应当谛受，受已能读，读已能诵，诵已能持；乃至书写，广为人说。<span lang="EN-US"></span></span></b></p>
<p>初嘱莫生疑念，以疑则不信，不信必不肯持。应当下，正劝。</p>
<p><font color="#333399">丙三<span>&nbsp; </span>重举胜德</font></p>
<p><b><span style="color:teal">是诸人等，于一念中，所有行愿，皆得成就；所获福聚，无量无边；能于烦恼大苦海中，拔济众生，令其出离，皆得往生阿弥陀佛极乐世界。<span lang="EN-US"></span></span></b></p>
<p>大疏云：殷勤颂德，意在劝持。此一品经，文约义丰，实修行之玄要，乃华严之幽键。功高德远，人宜精修。印度王臣，无人不读。释长文竟。</p>
<p><font color="#333399">甲二<span>&nbsp; </span>偈颂</font></p>
<p><font color="#333399">乙一<span>&nbsp; </span>标颂</font></p>
<p><b><span style="color:teal">尔时，普贤菩萨摩诃萨，欲重宣此义，普观十方，而说偈言：<span lang="EN-US"></span></span></b></p>
<p>颂有多种：一、孤起，不颂长文，孤然而颂。二、重颂，为后来未闻，欲令闻故。三、复颂，为未解者，令悟解故。四、广颂，长文略处，偈颂申之。五、略颂，长文已足，偈颂略之。六、结颂，为受持人，便记忆故。七、超颂，长文在后，颂在前故。八、追颂，长文在前，颂在后故。有斯八意，故作颂之，此结集者文也。大士未说颂前，先以法眼普观十方者，何居？答：为鉴现前大众，能否欣乐故。</p>
<p><font color="#333399">乙二<span>&nbsp; </span>正颂</font></p>
<p><font color="#333399">丙一<span>&nbsp; </span>颂正示行愿</font></p>
<p><font color="#333399">丁一<span>&nbsp; </span>正颂行愿</font></p>
<p><font color="#333399">戊一<span>&nbsp; </span>颂第一愿</font></p>
<p><b><span style="color:teal">所有十方世界中，三世一切人师子！我以清净身语意，一切遍礼尽无余。普贤行愿威神力，普现一切如来前；一身复现刹尘身，一一遍礼刹尘佛。<span lang="EN-US"></span></span></b></p>
<p>行愿之名虽有十义，意只有七，以后三合故。初二句颂所礼，次一句颂能礼，第四句明周遍，第五句辩遍因。谓所以能如是周遍者，全仗普贤行愿威神之力故也。后三句别显礼相。谓一一佛所，各有多身；一一己身，能起多礼。经云：一一如来所，一切刹尘礼。即此意也。</p>
<p><font color="#333399">戊二<span>&nbsp; </span>颂第二愿</font></p>
<p><b><span style="color:teal">于一尘中尘数佛，各处菩萨众会中；无尽法界尘亦然，深信诸佛皆充满。各以一切音声海，普出无尽妙言辞；尽于未来一切劫，赞佛甚深功德海。<span lang="EN-US"></span></span></b></p>
<p>前偈，明所赞；唯深信二字，属能赞因。后偈，全显能赞。于中，前二句，明赞相；三句，明赞时；末句，正颂称赞也。</p>
<p><font color="#333399">戊三<span>&nbsp; </span>颂第三愿</font></p>
<p><b><span style="color:teal">以诸最胜妙华鬘，伎乐涂香及伞盖；如是最胜庄严具，我以供养诸如来。最胜衣服最胜香，末香烧香与灯烛；一一皆如妙高聚，我悉供养诸如来。我以广大胜解心，深信一切三世佛；悉以普贤行愿力，普遍供养诸如来。<span lang="EN-US"></span></span></b></p>
<p>此文三偈。前二偈，俱前三句标供养品，后一句正申供养。后偈中，一切三世佛五字，是所供境。末句，正申供。余皆能供因。</p>
<p><font color="#333399">戊四<span>&nbsp; </span>颂第四愿</font></p>
<p><b><span style="color:teal">我昔所造诸恶业，皆由无始贪嗔痴，从身语意之所生，一切我今皆忏悔。<span lang="EN-US"></span></span></b></p>
<p>第一句标所忏业。第二句明造业因。第三句指造业器。末句正申忏悔。</p>
<p><font color="#333399">戊五<span>&nbsp; </span>颂第五愿</font></p>
<p><b><span style="color:teal">十方一切诸众生，二乘有学及无学，一切如来与菩萨，所有功德皆随喜。<span lang="EN-US"></span></span></b></p>
<p>此偈唯最后三字，明能随喜，余皆所随喜。第一句，明六凡。于中，前四字，通标一切；后三，正明六凡。第二句，明二乘。第三句，明大乘。末句，前四字，总出圣凡功德；后三，如上已明。</p>
<p><font color="#333399">戊六<span>&nbsp; </span>颂第六愿</font></p>
<p><b><span style="color:teal">十方所有世间灯，最初成就菩提者，我今一切皆劝请，转于无上妙法轮。<span lang="EN-US"></span></span></b></p>
<p>前二句，标所劝请。三句，正明劝请。末句，明所请事。</p>
<p><font color="#333399">戊七<span>&nbsp; </span>颂第七愿</font></p>
<p><b><span style="color:teal">诸佛若欲示涅槃，我悉至诚而劝请，唯愿久住刹尘劫，利乐一切诸众生。<span lang="EN-US"></span></span></b></p>
<p>首句标所请。次句正明劝请。三四二句述意。于中，前句明住所经时，后句述住时之益。</p>
<p><span style="color:#333399">戊八 合颂后三愿<span lang="EN-US"></span></span></p>
<p><span style="color:#333399">己一 合颂三愿<span lang="EN-US"></span></span></p>
<p><b><span style="color:teal">所有礼赞供养福，请佛住世转法轮；随喜忏悔诸善根，回向众生及佛道。<span lang="EN-US"></span></span></b></p>
<p>此一偈中，前三句，总牒前之七愿功德，尽皆以善根二字收之。初所有二字，总指下七，文少不次。谓：礼，指第一愿。赞，指第二愿。供，指第三愿。请住，指第七愿。转轮，指第六愿。随喜，指第五愿。后一句，正明回向。</p>
<p><font color="#333399">己二<span>&nbsp; </span>分颂三愿</font></p>
<p><font color="#333399">庚一<span>&nbsp; </span>颂第八愿</font></p>
<p><b><span style="color:teal">我随一切如来学，修习普贤圆满行；供养过去诸如来，及与现在十方佛。未来一切天人师，一切意乐皆圆满；我愿普随三世学，速得成就大菩提。<span lang="EN-US"></span></span></b></p>
<p>初句标示。次四句正明随学。六句示随学因。七句结。末句明意。言天，有多义：一、天，昼也。天上日长夜短，故以昼名天。二、天名无愁恼，常受乐故。三、天名灯明，能破暗成明故。又名破恶，能破恶业，得于善业而生天故。言人，亦有多义：人者，名能多思虑。又人者，身口柔软。又人者，名有慢。又人者，能破慢。佛称天人师者，谓佛本为九界众生出现于世，何以但云天人师，而不及余师者？以三圣悟深，三途迷重，修罗憍大，非紧要机。论发心闻法者，唯天与人耳！故举中以摄前后，曰天人师也。</p>
<p><font color="#333399">庚二<span>&nbsp; </span>颂第九愿</font></p>
<p><b><span style="color:teal">所有十方一切刹，广大清净妙庄严；众会围绕诸如来，悉在菩提树王下。十方所有诸众生，愿离忧患常安乐；获得甚深正法利，灭除烦恼尽无余。<span lang="EN-US"></span></span></b></p>
<p>此中，前偈标能益之尊。前二句，标所依净刹；后二句，显能依众会。后偈，为生起之愿。于中：初句，所顺生；下三，申愿意。三句中：初句，离忧常安；次句，获深法利；后句，灭除烦恼。难曰：愿本顺生，何先云佛？释：以顺生即顺佛故。</p>
<p><font color="#333399">庚三<span>&nbsp; </span>颂第十愿</font></p>
<p><font color="#333399">辛一<span>&nbsp; </span>别发大愿</font></p>
<p><font color="#333399">壬一<span>&nbsp; </span>受持愿</font></p>
<p><b><span style="color:teal">我为菩提修行时，一切趣中成宿命；常得出家修净戒，无垢无破无穿漏。天龙夜叉鸠槃荼，乃至人与非人等，所有一切众生语，悉以诸音而说法。<span lang="EN-US"></span></span></b></p>
<p>颂第十愿，前略后广。此下大愿亦是伽陀，回向与愿大同小异。所言异者，谓回向要有功德能回，发愿无有功德亦可要誓。同者，回向以愿为体，总愿别愿皆回向故。今是回向大愿。按十地经，有十大愿：一、供养，二、受持，三、转法轮，四、修行二利，五、成熟众生，六、承事，七、净土，八、不离，九、利益，十、成正觉。今即彼第二愿也。经云：‘愿受一切佛法轮，愿摄一切佛菩提，愿护一切诸佛教，愿持一切诸佛法。’此中初句，摄菩提。次句，持佛法。次二句，护佛教。修行戒行，为护行故。无垢，即无垢戒；无破，即不破梵行戒；无穿漏，即不缺漏戒。后四句，即彼经愿受一切佛法轮。谓佛转法轮，常有八部众作外护听法。此中偈意，愿得一切众生语言三昧，可用彼之语音，为彼说法也。</p>
<p><font color="#333399">壬二<span>&nbsp; </span>修行二利愿</font></p>
<p><b><span style="color:teal">勤修清净波罗密，恒不忘失菩提心；灭除障垢无有余，一切妙行皆成就。于诸惑业及魔境，世间道中得解脱；犹如莲华不著水，亦如日月不住空。<span lang="EN-US"></span></span></b></p>
<p>此即彼第四愿也。于中第四句是总，余句为别。初句是行体，即十波罗密，除蔽清净。前云广大无量者，世出世间等，正辨此十波罗密之故，此初句云体也。第二句云不忘失等者，以忘失菩提心，修诸善法皆成魔业故。第三句是行业，以十度净十蔽故。六蔽如常，第七耽滞蔽，第八退屈蔽，第九怯劣蔽，第十昧事蔽；此十隐蔽妙行，故以十度除之。后一偈是行相。前二句，是法。言世道解脱者，魔境惑业，即世间行；解脱，即出世间行。后二句，双喻二行。莲华，喻世间解脱，不著水故；日月，喻出世解脱，不住空故。</p>
<p><font color="#333399">壬三<span>&nbsp; </span>成熟众生愿</font></p>
<p><b><span style="color:teal">悉除一切恶道苦，等与一切群生乐；如是经于刹尘劫，十方利益恒无尽。我常随顺诸众生，尽于未来一切劫；恒修普贤广大行，圆满无上大菩提。<span lang="EN-US"></span></span></b></p>
<p>第五句为总，余句为别。初句离苦，二句得乐；第三竖穷，第四横遍。后三总结长时所成因果，此即彼第五愿也。</p>
<p><font color="#333399">壬四<span>&nbsp; </span>不离愿</font></p>
<p><b><span style="color:teal">所有与我同行者，于一切处同集会；身口意业皆同等，一切行愿同修学。所有益我善知识，为我显示普贤行；常愿与我同集会，于我常生欢喜心。<span lang="EN-US"></span></span></b></p>
<p>此即彼第八愿也。谓愿于一切生处，恒不离佛及诸菩萨，得同意行故。亦名心行愿，愿不离一乘故。初句为总，同志一乘故。余句为别。于中先三句，自分行同。意业同者，平等一缘故；身业同者，得如意神通故；语业同者，同说一味法故。上即三轮同。一切行愿同者，若福若智，万行皆同。前偈同行，故云自分。后一偈胜进同，此更成益，复显示故。谓凡有益我之善知识者，必能为我显示普贤行，故我亦常愿也。</p>
<p><font color="#333399">壬五<span>&nbsp; </span>供养愿</font></p>
<p><b><span style="color:teal">愿常面见诸如来，及诸佛子众围绕；于彼皆兴广大供，尽未来劫无疲厌。愿持诸佛微妙法，光显一切菩提行；究竟清净普贤道，尽未来劫常修习。<span lang="EN-US"></span></span></b></p>
<p>此即彼第一愿，愿供胜田故。第三句为总。兴广大供故。大有六种：一、心大，无疲厌故。二、供具大，财法正行皆具足故。财供，摄在总句；正行，即第五六句。三、福田大，即第二句。四、摄功德大，即第七句中究竟普贤道，是胜功德故。五、因大，即第七句中清净二字。如空清净，为无常爱果，及常果之因故。六、时大，即第八句。</p>
<p><font color="#333399">壬六<span>&nbsp; </span>利益愿</font></p>
<p><b><span style="color:teal">我于一切诸有中，所修福智恒无尽；定慧方便及解脱，获诸无尽功德藏。一尘中有尘数刹，一一刹有难思佛；一一佛处众会中，我见恒演菩提行。<span lang="EN-US"></span></span></b></p>
<p>愿于一切时，恒作众生事业，无空过故；亦名三业不空愿，即彼第九愿也。第一偈中，前三句，不空因；后一句，是不空果。言功德藏者，谓暂见身，则必得法身；暂闻音，则得实智慧；才生净信，则永断烦恼。得如药王焚身，得如如意珠身，名功德藏也。第二偈，利益时处；谓遍于时处，求能益法，利众生故。前三句，明处遍；后句中恒字，显时遍。演菩提行，即能益法，利众生也。</p>
<p><font color="#333399">壬七<span>&nbsp; </span>转法轮愿</font></p>
<p><b><span style="color:teal">普尽十方诸刹海，一一毛端三世海，佛海及与国土海，我遍修行经劫海。一切如来语清净，一言具众音声海；随诸众生意乐音，一一流佛辩才海。三世一切诸如来，于彼无尽语言海，恒转理趣妙法轮，我深智力普能入。<span lang="EN-US"></span></span></b></p>
<p>谓佛转法轮，愿皆摄取，而转授之；亦名摄法上首愿，即彼第三愿也。前偈明转法轮处，若据有修行之言，应属前愿，为修行处，以前已有处，故属此愿。中偈明能转圆音。后偈中：前二句，转法轮时；次一句，所转法轮；末句，能摄方便。彼经，转法轮有四：一、转处，二、转时，三、摄法方便，四、转法顿周。得彼经之消息，知此偈之落处。</p>
<p><font color="#333399">壬八<span>&nbsp; </span>净土愿</font></p>
<p><b><span style="color:teal">我能深入于未来，尽一切劫为一念；三世所有一切劫，为一念际我皆入。我于一念见三世，所有一切人师子；亦常入佛境界中，如幻解脱及威力。<span lang="EN-US"></span></span></b></p>
<p>此即彼第七愿也。愿清净<span>&nbsp; </span>他受用二土。文中并无净土之言，以影后愿故；此中具有七种净义，故知是净土愿也。前四句，即第一同体净，以同法性故。今一多互相即入，文虽辩劫念圆融，意取时中圆融之刹。五六二句，即第二自在义净。如摩尼珠，美恶斯现，自在圆通故。文云：于一念见。举其佛者，显是佛土。人师子，喻指佛也。第七句，即第三因净。因有二：一、生因，谓六度等，如维摩云‘布施是菩萨净土’云云。二、依因，又二：一、镜智净识为土所依，自受用土。二、后智通慧为土所依，他受用土也。此二皆是佛诸境界，境界即是相净，谓七珍等。末句摄于三净，以如幻二字，即第四果净。果亦有二：一、所生果，即相净，略在境界，广则影在后承事愿中。二、示现果，临机示现故。云如幻解脱威力，即第五受用净。谓受用净土，离过成德，如用香饭得三昧等。今解脱烦恼，即是离过；威力之能，即是成德。彼十地经云‘成就清净道’。梵本此句无‘及威力’字，有‘眷属’字；即第六住处众生净，人宝为严故。第七相净，即摄在果净中境界二字是也。</p>
<p><font color="#333399">壬九<span>&nbsp; </span>承事愿</font></p>
<p><b><span style="color:teal">于一毛端极微中，出现三世庄严刹；十方尘刹诸毛端，我皆深入而严净。所有未来照世灯，成道转法悟群有；究竟佛事示涅槃，我皆往诣而亲近。<span lang="EN-US"></span></span></b></p>
<p>此即彼第六愿也。谓愿往诸佛土，常见诸佛，恒时敬事，听受法故。末句为总。文云往诣亲近，即承事也。前偈，即承事处。于中初二句，通是真实义相；互相涉入，如帝网故。谓土土同体，不守自性，互相涉入，名真实也。第二句三世庄严刹，即一切相，净土体相有差别故。第三句，即无量相，谓前二相，遍十方故。菩萨藏经，虚空中世界重数，多于大千所有微尘；但由业力，不相妨碍。一处重重尚尔，况复横周。第四句，辩能知见。知见有二：一者所知。即前三种相是。二者能知。彼十地经云：‘智皆明了现前知见。’释云：真实义相，但可智知；余一切相，可以眼见。梵本云：‘我甚深入庄严刹’。深入有二：一、智深入，二、身深入。入彼庄严刹中承事如来，非严净也。今文若云一而如一刹，则理亦无违，事更显矣。第五句，所承事佛，照世灯，即指佛也。六七二句，即承事时，八相也；以成道至涅槃，含八相义故。</p>
<p><font color="#333399">壬十<span>&nbsp; </span>成正觉愿</font></p>
<p><b><span style="color:teal">速疾周遍神通力，普门遍入大乘力，智行普修功德力，威神普覆大慈力，遍净庄严胜福力，无著无依智慧力，定慧方便威神力，普能积集菩提力，清净一切善业力，摧灭一切烦恼力，降伏一切诸魔力，圆满普贤诸行力。<span lang="EN-US"></span></span></b></p>
<p>彼亦在十，谓愿与法界众生，一时同得阿耨菩提，恒作佛事也。文有十二力：前九，明业用；后三，结因成果。于九力中，有七种业。前之六力，力字在句中间，其义更显。一、首句宜云神通力速疾周遍，即自在业也。二、二句宜云大乘力入遍普门，谓大乘称理，互相即入而普遍故。三、次三句即说实谛力业。谓说实谛，令物悟故。四、第六句即证教化业。谓说自所证，以教化他故；谓以菩提智，契涅槃理，故无所依。五、第七句种种说法业，具足定慧方便故。六、第八句不断佛种业，积集菩提，相续佛种故。七、第九句法轮复住业，谓依大智慧，能净一切诸善根故。后三言结因成果者，由内伏烦恼，外降诸魔，普贤行圆，故成佛果。亦可后三复为三业，以成圆十。八、第十句摧灭烦恼业。九、降伏诸魔怨业。十、普贤胜因业。别说十愿竟。</p>
<p><font color="#333399">辛二<span>&nbsp; </span>总结大愿</font></p>
<p><b><span style="color:teal">普能严净诸刹海，解脱一切众生海，善能分别诸法海，能甚深入智慧海。普能清净诸行海，圆满一切诸愿海，亲近供养诸佛海，修行无倦经劫海。三世一切诸如来，最胜菩提诸行愿，我皆供养圆满修，以普贤行悟菩提。<span lang="EN-US"></span></span></b></p>
<p>谓称体大愿，愿愿智如海也。前之八海，结前九愿。首句结净土愿。二句结成熟众生愿。三句结转法轮愿。四句结受持愿。五句结修行二利愿。六句结利益愿，益由愿圆故。七句有二愿：亲近，即承事愿；供养，即供养愿。诸佛海通上二愿。八句即不离愿，若离同见同志法缘眷属，修行即厌倦也。后之一偈，成正觉愿；以三世因圆，正觉果满故。</p>
<p><font color="#333399">丁二<span>&nbsp; </span>愿同二圣</font></p>
<p><font color="#333399">戊一<span>&nbsp; </span>遍同普贤</font></p>
<p><b><span style="color:teal">一切如来有长子，彼名号曰普贤尊；我今回向诸善根，愿诸智行悉同彼。愿身口意恒清净，诸行刹土亦复然；如是智慧号普贤，愿我与彼皆同等。<span lang="EN-US"></span></span></b></p>
<p>科言同，谓同一普贤行故，同一真法界故。言长子者，最尊胜故。偈云：‘普贤真身遍法界，能为世间自在主；无始无终无生灭，性相常住等虚空。’既云无始，即是长义。不舍因行，故为佛子。偈出金刚瑜伽顶经。释云：‘所遍，即 一真法界。能遍，即普贤也。世间，指一切缘起。诸法主，即最初能生义。无始终，同真界也。’</p>
<p><font color="#333399">戊二<span>&nbsp; </span>双齐二圣</font></p>
<p><b><span style="color:teal">我为遍净普贤行，文殊师利诸大愿；满彼事业尽无余，未来际劫恒无倦。我所修行无有量，获得无量诸功德；安住无量诸行中，了达一切神通力。文殊师利勇猛智，普贤慧行亦复然；我今回向诸善根，随彼一切常修学。<span lang="EN-US"></span></span></b></p>
<p>文殊表解，解发愿故。普贤表行，能起行故。故愿与行，分属二圣，理实智通。又表理智，一相契合。行愿相扶，所以双同。</p>
<p><font color="#333399">戊三<span>&nbsp; </span>结归回向</font></p>
<p><b><span style="color:teal">三世诸佛所称赞，如是最胜诸大愿，我今回向诸善根，为得普贤殊胜行。<span lang="EN-US"></span></span></b></p>
<p>上来诸愿属回向，弥显三段同一回向。</p>
<p><font color="#333399">丙二<span>&nbsp; </span>颂显经胜德</font></p>
<p><font color="#333399">丁一<span>&nbsp; </span>超颂显余众行德</font></p>
<p><font color="#333399">戊一<span>&nbsp; </span>超颂胜果</font></p>
<p><font color="#333399">己一<span>&nbsp; </span>显极乐胜果</font></p>
<p><b><span style="color:teal">愿我临欲命终时，尽除一切诸障碍；面见彼佛阿弥陀，即得往生安乐刹。我既往生彼国已，现前成就此大愿；一切圆满尽无余，利乐一切众生界。彼佛众会咸清净，我时于胜莲华生；亲睹如来无量光，亲前授我菩提记。蒙彼如来授记已，化身无数百俱胝；智力广大遍十方，普利一切众生界。<span lang="EN-US"></span></span></b></p>
<p>首句愿我，改是人，则弥显矣。不生华藏，愿生极乐，有四意：一、有缘故，二、使众生心归一处故，三、不离华藏故，四、弥陀即本师故。</p>
<p><font color="#333399">己二<span>&nbsp; </span>总收行愿无尽</font></p>
<p><b><span style="color:teal">乃至虚空世间尽，众生及业烦恼尽；如是一切无尽时，我愿究竟恒无尽。<span lang="EN-US"></span></span></b></p>
<p><font color="#333399">戊二<span>&nbsp; </span>追颂校量闻经德</font></p>
<p><b><span style="color:teal">十方斯有无边刹，庄严众宝供如来；最胜安乐施天人，经一切刹微尘劫。若人于此胜愿王，一经于耳能生信；求胜菩提心渴仰，获胜功德过于彼。<span lang="EN-US"></span></span></b></p>
<p>前偈能校，后偈所校，文并可知。</p>
<p><font color="#333399">丁二<span>&nbsp; </span>追颂五果</font></p>
<p><font color="#333399">戊一<span>&nbsp; </span>颂增上果</font></p>
<p><b><span style="color:teal">即常远离恶知识，永离一切诸恶道；速见如来无量光，具此普贤最胜愿。<span lang="EN-US"></span></span></b></p>
<p><font color="#333399">戊二<span>&nbsp; </span>颂等流果</font></p>
<p><b><span style="color:teal">此人善得胜寿命，此人善来人中生；此人不久当成就，如彼普贤菩萨行。<span lang="EN-US"></span></span></b></p>
<p><font color="#333399">戊三<span>&nbsp; </span>颂离系果</font></p>
<p><b><span style="color:teal">往昔由无智慧力，所造极恶五无间；诵此普贤大愿王，一念速疾皆消灭。<span lang="EN-US"></span></span></b></p>
<p><font color="#333399">戊四<span>&nbsp; </span>颂异熟果</font></p>
<p><b><span style="color:teal">族姓种类及容色，相好智慧成圆满；<span lang="EN-US"></span></span></b></p>
<p><font color="#333399">戊五<span>&nbsp; </span>颂士用果</font></p>
<p><b><span style="color:teal">诸魔外道不能摧，堪为三界所应供。<span lang="EN-US"></span></span></b></p>
<p><font color="#333399">戊六<span>&nbsp; </span>颂究竟果</font></p>
<p><b><span style="color:teal">速诣菩提大树王，坐已降伏诸魔众；成等正觉转法轮，普利一切诸含识。<span lang="EN-US"></span></span></b></p>
<p>言速诣者，如我本师释迦世尊，未成道前，苦行六年，知非究竟；即思过去诸佛，皆诣菩提树下，降伏魔军，成等正觉；即离其处，诣尼连河，剃发沐浴，复食乳糜，气力平全；诣菩提树，即成究竟果也。</p>
<p><font color="#333399">丙三<span>&nbsp; </span>颂劝嘱受持</font></p>
<p><font color="#333399">丁一<span>&nbsp; </span>颂前诸行</font></p>
<p><b><span style="color:teal">若人于此普贤愿，读诵受持及演说；<span lang="EN-US"></span></span></b></p>
<p><font color="#333399">丁二<span>&nbsp; </span>颂显胜益</font></p>
<p><b><span style="color:teal">果报唯佛能证知，决定获胜菩提道。若人诵此普贤愿，我说少分之善根，一念一切悉皆圆，成就众生清净愿。<span lang="EN-US"></span></span></b></p>
<p><font color="#333399">丁三<span>&nbsp; </span>结成回向</font></p>
<p><b><span style="color:teal">我此普贤殊胜行，无边胜福皆回向；普愿沉溺诸众生，速往无量光佛刹。<span lang="EN-US"></span></span></b></p>
<p><font color="#333399">甲三<span>&nbsp; </span>结归</font></p>
<p><font color="#333399">乙一<span>&nbsp; </span>结彰众喜</font></p>
<p><b><span style="color:teal">尔时，普贤菩萨摩诃萨，于如来前，说此普贤广大愿王清净偈已。善财童子，踊跃无量；一切菩萨，皆大欢喜！<span lang="EN-US"></span></span></b></p>
<p><font color="#333399">乙二<span>&nbsp; </span>归功佛说</font></p>
<p><font color="#333399">丙一<span>&nbsp; </span>释尊印赞</font></p>
<p><b><span style="color:teal">如来赞言：善哉善哉！<span lang="EN-US"></span></span></b></p>
<p>此品能说者，普贤；所说者，行愿。能导者，普贤十愿王；所导者，海众归极乐。佛在师子频申三昧中，通身畅然，便夭夭申申，从三昧安详而起；遂印之曰，善哉善哉！谓妙极妙极矣！</p>
<p><font color="#333399">丙二<span>&nbsp; </span>经家归功</font></p>
<p><font color="#333399">丁一<span>&nbsp; </span>功归佛说</font></p>
<p><b><span style="color:teal">尔时世尊，与诸圣者菩萨摩诃萨，演说如是不可思议解脱境界胜法门时。<span lang="EN-US"></span></span></b></p>
<p>言归佛说者有二意：一、凡诸法会，佛为化主；说虽通五，经佛印可，即为佛说。二、华严九会，以皆不起菩提树王，遍一切处，一时顿说，故云佛说。佛为能说，诸圣为能听。演说下，即所说所听也。</p>
<p><font color="#333399">丁二<span>&nbsp; </span>时众受持</font></p>
<p><font color="#333399">戊一<span>&nbsp; </span>列持众</font></p>
<p><font color="#333399">己一<span>&nbsp; </span>菩萨众</font></p>
<p><b><span style="color:teal">文殊师利菩萨，而为上首；诸大菩萨，及所成熟六千比丘。弥勒菩萨，而为上首；贤劫一切诸大菩萨。无垢普贤菩萨，而为上首；一生补处，住灌顶位诸大菩萨，及余十方种种世界普来集会，一切刹海极微尘数诸菩萨摩诃萨众。<span lang="EN-US"></span></span></b></p>
<p>此一段文，众列四类：文殊，及六千比丘，是一类；弥勒，并贤劫诸大菩萨，是一类；无垢普贤，暨灌顶菩萨，是一类；十方尘数菩萨，是一类。六千比丘言成熟者，即文殊辞佛，往于南方；舍利弗亦辞佛，领自徒众有六千人，海觉比丘而为上首。至于中路，舍利弗劝令归依文殊；文殊如象王回旋，观诸比丘，为说十种无疲厌心。何者为十？一、积集一切善根心。二、见一切佛，承事供养心。三、求一切佛法心。四、行一切波罗密心。五、成就一切菩萨三昧心。六、次第入一切三世心。七、普严净十方佛刹心。八、教化调伏一切众生心。九、修一切劫中成就菩萨心。十、为成就一切众生故，修行一切佛刹微尘数波罗密，成就如来十力；如是次第，为成熟一切众生界，成就如来一切力心。诸比丘闻已，得普照法界。清凉序云：‘象王回旋，六千道成于言下。’即指此也。言贤劫者，今是住劫，应名善贤。得名所以，如大悲经云：‘此大千世界，初欲成时，有大水聚。净居天子，观此大水，见有千茎诸妙莲华，各有千叶，金色金光。知有贤人一千，同劫成佛，故名贤劫。’言一生者，唯有人中一次受生，故云一生。当绍前佛之位，名补处也。言灌顶者，亦名受职。刹利王子受职，父王召集宰辅大臣，诸王眷属，齐已，取金瓶置四大海水，以灌王子之顶，名灌顶位。菩萨受职，亦复如是，文繁不引。</p>
<p><font color="#333399">己二<span>&nbsp; </span>声闻众</font></p>
<p><b><span style="color:teal">大智舍利弗，摩诃目犍连等，而为上首；诸大声闻，<span lang="EN-US"></span></span></b></p>
<p>舍利弗，婆罗门种。姓拘粟氏，即王舍城，提舍论师之子。父名提舍，母名鹙鹭。即梵语舍利，连父母而受称故名。年才八岁，名振四方。与大目连，少而为友。形容矮小，事山阇耶外道。知非究竟，遂与同学，别访明师。后值佛弟子马胜，闻一偈法，即获须陀洹果。阿含三云：‘我弟子中，智慧无穷，舍利弗是。’故云大智。目犍连，摩诃没特伽罗子，姓也。名拘律陀，王舍城婆罗门种。与舍利弗同师，闻舍利弗说佛偈悟道，亦得初果。各领徒众百人，投佛出家。经七日后，获阿罗汉果。增一云：‘我弟子，神足轻举，飞到十方者，目犍连第一也。’</p>
<p><font color="#333399">己三<span>&nbsp; </span>杂类众</font></p>
<p><b><span style="color:teal">并诸人天，一切世主：天、龙、夜叉、乾闼婆、阿修罗、迦楼罗、紧那罗、摩侯罗伽，人非人等，一切大众。<span lang="EN-US"></span></span></b></p>
<p>天，竖有二十八，横论三十三。梵语忉利，所以翻为三十三也。龙有四：一、持天宫殿，不令堕落，名天龙。二、人间兴云致雨，名人龙。三、能持山河大地，名地龙。四、守护王库，名王龙。又有四：一、蚻龙，有角者是。二、鹰龙，有翼者是。三、蛟龙，有鳞者是。四、骊龙，有如意珠者是。龙有五障，不能下雨：一、火大增盛。二、风吹云散。三、修罗收云入海。四、雨师放逸懈怠。五、众生造孽过重，龙天嗔责，雨亦不下。五中随有一障，即不下雨也。夜叉，亦名药叉，此云轻捷。雌者，名可畏摄。地行者，食啖生灵。雄者，名药叉，有翅能飞空，唯吃孩儿；居下天，守天城门也。乾闼婆，此云寻香行，亦食香神。天帝须乐，身有异相，便往奏之，是作乐神也。阿修罗，此云无端正，男丑女美，有天福，无天德，故称非天。迦楼罗，此云金翅鸟，身有四宝色，翅羽严丽，故以名焉。紧那罗，此云疑神，形容似人，体是畜生，头有一角，故人疑之，名疑神也；是天帝之歌神。摩侯罗伽，此云大腹行，即蟒蛇虾蟆之类，年久不死，即成神也。此等繇佛慈悲，早令种诸善根；以其戒缓乘急，希法雨以润萌芽，冀智药以除众苦，故来法会，作外护众也。</p>
<p><font color="#333399">戊二<span>&nbsp; </span>总彰受行</font></p>
<p><b><span style="color:teal">闻佛所说，皆大欢喜，信受奉行。<span lang="EN-US"></span></span></b></p>
<p>科云总彰受行，通前诸众。文殊所问经云：‘闻说欢喜，信受奉行，有三种意：一、能说人清净，不为取著名利之所染故。二、所说法清净，以如实知法体故。三、得果清净，陈事既周，时众获益故。’闻法者，积善于胸怀；受导者，奉言以行学。即所谓各禀习学，流通于未闻也。释全文竟。（完）</p>
