<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第八卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">丑三<span lang="EN-US">&nbsp;&nbsp;圆彰七大即性周遍&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;阿难转疑双非&nbsp;&nbsp;&nbsp;&nbsp;二&nbsp;&nbsp;如来进示圆旨&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！如来常说，和合因缘，一切世间，种种变化，皆因四大和合发明。<span lang="EN-US"></span></span></b></p>
<p>此由阿难执权疑实。执昔日所闻因缘权教，疑现今所说了义实教。盖阿难因缘之执，于九番显见超情科中，佛已与自然而并破矣。阿难祗知妙觉明性，非因缘和合，至于世间诸相，因缘和合之执如故。所以闻佛于四科世间法，一一皆云非因缘，及自然性，所以腾疑复问也。<span>&nbsp; </span>阿难仰白佛言：世尊！如来昔日常说，和合因缘，和合即因缘和合，故并称焉。佛初立教，以因缘为宗，对破外道自然，所以常说。但是如来一时权巧方便，以因缘正理而破外道邪说，非大乘了义之谈，今经为了义教，阿难不达斯旨，是以执权疑实也。</p>
<p>一切世间，种种变化四句，即举四科诸相。一切<span style="font-size:10.0pt;">去声</span>包括之词，世间乃有情世间，及器世间，简言之即身、心、世界。五阴中色阴即器世间之外色，与有情世间之外身；受、想、行、识四阴，即有情世间之内心，六入即有情世间身心，前五根属身，意根属心。十二处、十八界、十一色法，即器世间之世界，与有情世间之根身。意根与六识，即有情世间之内心。四科诸法乃世间有为之相，细分之，则千差万别，种种不一，无非因缘和合，虚妄有生，皆自本无，变化而有。故曰：‘皆因四大，和合发明’，是则不出因缘矣。</p>
<p><b><span style="color:teal">云何如来，因缘、自然，二俱排摈？我今不知，斯义所属！<span lang="EN-US"></span></span></b></p>
<p>上段执昔权义，此文疑今实教。阿难曰：云何如来，因缘、自然，二者俱同排斥，而摈弃之？若单遣自然，原是外计，因无可疑；而饼遣因缘，有违自宗。果系何意，而我现今不知，双非因缘、自然，斯<span style="font-size:10.0pt;">此也</span>义之所归属？此句即言不知双非之旨，属于何宗何教，故下请佛开示。</p>
<p><b><span style="color:teal">惟垂哀愍，开示众生，中道了义，无戏论法。<span lang="EN-US"></span></span></b></p>
<p>惟愿如来，垂慈哀愍：哀怜我等惑深，愍念我等智浅，不知非因缘非自然，斯义所属。今求开示，中道了义，无戏论法。此阿难所请之法，正是四科所说双非之法，因缘是学者世间戏论，自然是非学者世间戏论，非因缘非自然，即无戏论法，此法亦即中道了义。中道者不偏有无二边，谓之中道；非因缘，即妙性不滞于有为，非自然，即妙性不堕于无为，有无双遣，中道现前；正是大乘了义，真实之法，为如来藏，妙真如性。阿难所请之法，即佛已说之法，迷而不知，更为疑请，故佛责以，如说药人，真药现前，不能分别者此也。初阿难转疑双非竟。</p>
<p><span style="color:#333399">寅二<span lang="EN-US">&nbsp;&nbsp;如来进示圆旨&nbsp;&nbsp;分三&nbsp;&nbsp;&nbsp;&nbsp;卯初&nbsp;&nbsp;责迷许说&nbsp;&nbsp;&nbsp;&nbsp;二&nbsp;&nbsp;总喻性相&nbsp;&nbsp;&nbsp;&nbsp;三&nbsp;&nbsp;别详七大&nbsp;&nbsp;&nbsp;今初</span></span></p>
<p><b><span style="color:teal">尔时世尊，告阿难言：汝先厌离，声闻、缘觉，诸小乘法，发心勤求，无上菩提，故我今时，为汝开示，第一义谛。<span lang="EN-US"></span></span></b></p>
<p>此如来述其应求施教之意。尔时世尊，告阿难言：我昔日因缘之教，乃应求小乘者而说，汝自淫室归来，悔恨多闻，未全道力，殷勤启请，十方如来，得成菩提之妙定；是汝先已厌离声闻、缘觉，诸小乘法，回小向大，已发心勤求，无上菩提之佛道矣。</p>
<p>故我今时，为汝开示，第一义谛：即是应汝所求，而施汝大教。今时，即三番破识以后之时，十番显见，克就根性，直指真心，摄事归理，会通四科，即性常住，会相归性。真心者，第一义谛也。即事即理，全妄全真，非因非缘，亦非自然，即是中道了义<span style="font-size:10.0pt;">第一义也</span>，真如实相，无戏论之法，早为开示，何待更请？</p>
<p><b><span style="color:teal">如何复将世间戏论，妄想因缘，而自缠绕！<span lang="EN-US"></span></span></b></p>
<p>如何是怪责意。此怪责阿难，吝惜旧闻，因缘权教，而不肯放舍。谓汝既厌离声闻小乘法，如何复将小乘学者，世间戏论之因缘法，自缠自绕，迄今犹不肯放舍。妄想与因缘相关，心思因缘，是谓妄想因缘，口说因缘，是为因缘戏论。</p>
<p><b><span style="color:teal">汝虽多闻，如说药人，真药现前，不能分别，如来说为，真可怜愍！<span lang="EN-US"></span></span></b></p>
<p>此怪责阿难，虽闻中道，第一义谛，不能识取，谓汝虽多闻第一，我今应汝所求，为汝说非因缘，非自然之了义，汝不能谙识，汝如说药之人，熟读本草，口虽能说药名，而未亲采，真药现前，不能分别是真，反疑弃之。真药喻如来已说第一义谛；不能识取，反生疑难，岂不真可怜愍哉！</p>
<p><b><span style="color:teal">汝今谛听，我当为汝分别开示；亦令当来，修大乘者，通达实相。阿难默然，承佛圣旨。<span lang="EN-US"></span></span></b></p>
<p>首句诫听，下则许说。已说真理，不能会悟，都缘徒闻，不肯谛实审察，故诫以谛听。我当为汝，分别开示，非因缘、非自然之了义；不独为汝，现会大众，亦令当来之世，修习大乘行者<span style="font-size:10.0pt;">人也</span>，皆得通达实相，共入如来藏海也。实相与如来藏，名异体同，本经佛与阿难释迷闷科中，即责其汝等声闻，狭劣无识，不能通达，清净实相，则知十番显见，所显见性真心，即清净实相。复于四科，一一皆非因缘，非自然，本如来藏，妙真如性，亦即清净实相。本科又标许，令现未修大乘者，通达实相，不过重明非因缘非自然之义，非离前法而别有也。<span>&nbsp; </span>如《正脉》所云：四科方谈其一一皆是性真，而未尝言其一一皆周法界，如指香柴煤炭，一一言其是火，而未及言一一皆可洞烧林野。此处标许下，别详七大，方谈其一一皆周法界，如方说出诸火，每一星之火，皆有洞烧林野之极量。四科但显法法当体真常，七大极显法法圆融周遍。前后两科，义理浅深，即在是矣。</p>
<p>实相有三，即三如来藏：一、无相之实相：无一切妄法差别之相，祗有一真平等实相，即空如来藏，空诸一切，虚妄染法之相，并非本体而全无也，乃藏性不变之体。<span>&nbsp; </span>二、无不相之实相：并非无相，而能随缘现一切相，即不空如来藏，具足十界诸法，非无诸相也，乃藏性随缘之用。&nbsp; 三、无相无不相之实相：若言其无，则不舍一法；若言其有，则不立一尘，即空不空如来藏，真空不碍妙有，妙有不碍真空，乃藏性体用双彰。&nbsp; 阿难默然，承受圣旨者：默然即凝神静虑，一心入于语义之中，钦承领受，我佛大圣之法旨。初责迷许说竟。</p>
<p><span style="color:#333399">卯二<span lang="EN-US">&nbsp;&nbsp;总喻性相</span></span></p>
<p><b><span style="color:teal">阿难，如汝所言：四大和合，发明世间，种种变化。<span lang="EN-US"></span></span></b></p>
<p>此牒取阿难问词，呼阿难言：如汝前来所言，以地水火风，四大和合，方能发明世间种种变化者，汝实不知，四大之性，本非和合，非不和合之故，今当以喻明之。</p>
<p><b><span style="color:teal">阿难，若彼大性，体非和合，则不能与诸大杂和，犹如虚空，不和诸色。<span lang="EN-US"></span></span></b></p>
<p>此以异喻别明，先明大性，非不和合。和合不和合，约性相论。文中法固反言，喻亦反显。大性指四大之性，即如来藏性也。诸大指四大之相，相从性起，相不离性，相即性中之相，性即相中之性，性相虽有二名，性相本来一体，此为正义。<span>&nbsp; </span>若谓彼四大之性，体即性体，如非和合者，只许性之不变，不许性能随缘，则不能与诸大之相杂和，犹如虚空之不和诸色也。此与真如随缘之用相反，回异虚空之不和诸色，故非不和合，此名异喻。</p>
<p><b><span style="color:teal">若和合者，同于变化，始终相成，生灭相续；生死死生，生生死死，如旋火轮，未有休息。<span lang="EN-US"></span></span></b></p>
<p>此明大性，非是和合。若谓四大之性，是和合者，只许性之随缘，不许性仍不变，则应同诸大之相，变易迁化，由始而终，因终复始，而始终相成也。从生至灭，既灭复生，而生灭相续也，此约无情世界而说。<span>&nbsp; </span>生死死生，生生死死者，因生有死，至死复生，而递互相成也。生而复生，死而再死，亦前后相续也，此约有情根身而说。是知内外四大，皆变化相，若大性如此，犹如旋火成轮，未有休息。此亦法固反言，喻亦反显。与真如不变之体相反，非同火轮之不息，故非是和合，此亦异喻。</p>
<p>此二段文，具宗、因、喻三支比量，以法喻皆与大性相反，落于非量。前量云：大性是有法，体非和合为宗，因云：不与诸大杂和故；喻如虚空不和诸色。若尔，则真如用不随缘。<span>&nbsp; </span>后量云：大性是有法，和合为宗。因云：同于变化故：喻如火轮不息。若尔，则真如体非不变。</p>
<p><b><span style="color:teal">阿难，如水成冰，冰还成水。<span lang="EN-US"></span></span></b></p>
<p>此单喻显法，乃以同喻，翻前异喻。喻大性不变随缘，随缘不变，翻前二段：一则体非和合，则堕自然，而失随缘之义；一、则和合，则堕因缘，而失不变之义。今以同喻，而显真如不变、随缘二义，故重呼阿难之名，而告之曰：如水成冰，冰还<span style="font-size:10.0pt;">复也</span>成水。上句大性体虽不变，而用能随缘成相，既不如虚空不和诸相，当如何等乎？当如水能随缘成冰，无所和合，而能现和合之相，水不离冰，岂一定属于非和合耶？</p>
<p>下句大性用虽随缘成相，仍然不变本体，既不如火轮之不息，当如何等乎？当如冰还成水，但似和合，终无和合之实，岂一定属于和合耶？交光法师谓：还字当玩，足显不变。正因不变，故还为水，正于还为水处，见其非真和合，若真和合则变矣！如青、黄和合，即变为缘，岂能还为青、黄乎？</p>
<p>总立量云：诸大性相是有法，非不和合非和合为宗，因云：随缘不变故；同喻如水冰冰水，异喻如虚空火轮。此量与诸大性相相合，为真比量，其理极成。<span>&nbsp; </span>阿难前言，四大和合，发明诸相，如来所答，有二意应研究：一、阿难但问四大之相，如来则双明性相。良以权宗，虽依性说相，性是密意，惟说法相，不说法性。阿难久习权宗，迷性执相，故有斯问。如来则性相双举，明相依性起，以性融相，以袪旧见，冀得新悟也。&nbsp; 二、阿难但执因缘和合，乃为自宗，因何排摈？如来则兼破和合及不和合，恐阿难和合被破，转计不和合，故此兼破，以杜转计也。二总喻性相竟。</p>
<p><span style="color:#333399">卯三<span lang="EN-US">&nbsp;&nbsp;别详七大&nbsp;&nbsp;分七&nbsp;&nbsp;&nbsp;&nbsp;辰初&nbsp;&nbsp;地大</span></span><span style="font-size:10.0pt;color:#333399">乃至</span><span style="color:#333399">七识大<span lang="EN-US">&nbsp;&nbsp;辰初地大分四&nbsp;&nbsp;&nbsp;&nbsp;巳初&nbsp;&nbsp;标性约析二&nbsp;&nbsp;就析详辨&nbsp;&nbsp;&nbsp;&nbsp;三&nbsp;&nbsp;结显体用&nbsp;&nbsp;&nbsp;&nbsp;四&nbsp;&nbsp;变拂二计&nbsp;&nbsp;&nbsp;今初</span></span></p>
<p><b><span style="color:teal">汝观地性：粗为大地，细为微尘，至邻虚尘，析彼极微，色边际相，七分所成，更析邻虚，即实空性。<span lang="EN-US"></span></span></b></p>
<p>阿难但言四大和合，发明世间诸相。佛今广融七大者，以四大摄法未周，但摄五阴中色阴，十二处前之十一处，十八界五根、六尘，而受想行识四阴，六入根性，十二处之意根，十八界中意根、六识，及色阴之空，皆不能摄。故加空、见、识三大，则收尽有为诸法，此佛广谈七大之意也。意谓汝阿难，不达诸大之性，非和合非不和合，故教观地大。<span>&nbsp; </span>汝且观察，此地大之性，有粗有细，粗者为大地，细者为微尘，至邻虚尘，以微尘分析作七分，名极微尘；极微尘再分析作七分，名邻虚尘，故用一至字。</p>
<p>邻虚尘是析彼极微尘，七分所成。一极微尘，分作七个邻虚尘、此尘是色边际相。文中色边际相四字，当在七分所成之下，谅系抄写之误。若连上者，以极微尘，非是色边际相，因尚有邻虚尘故，自当易之。<span>&nbsp; </span>应作如是解：析彼极微尘七分所成之邻虚尘，即是色边际相；与虚空为邻，故名邻虚尘。不能更析，若更析邻虚，即归于空，实是空性，而非色性矣。</p>
<p><span style="color:#333399">巳二<span lang="EN-US">&nbsp;&nbsp;就析详辨</span></span></p>
<p><b><span style="color:teal">阿难，若此邻虚，析成虚空，当知虚空，出生色相。<span lang="EN-US"></span></span></b></p>
<p>此就析色归空，而定合空成色。谓若此邻虚尘，既可析成虚空，自当以此例知，虚空定能出生色相，空生色相，本无是理。佛故意为难，以破和合之计，并破此方儒宗所执，虚以生气，气以成形，而世间万物，皆从阴阳之气，所成等伪。</p>
<p><b><span style="color:teal">汝今问言：由和合故，出生世间，诸变化相。<span lang="EN-US"></span></span></b></p>
<p>此牒定和合因缘之执。</p>
<p><b><span style="color:teal">汝且观此：一邻虚尘，用几虚空，和合而有？不应</span></b><b><span style="font-size:10.0pt;color:teal">平声</span><span style="color:teal">邻虚，合成邻虚。<span lang="EN-US"></span></span></b></p>
<p>此要阿难自己审观，谓汝言世间诸法，和合发明；而邻虚尘，即色法之一，亦应由和合而有。汝且观此一邻虚尘，用几多虚空和合，而有此邻虚尘也。色、空相异，色是有相，空是无相，佛明知空无数量，本不可合，故意举此，以破和合之计。而邻虚尘，色法之最小者，此尘之外，更无色法可和合，除非合空而成，故问用几虚空，和合而有。设若汝说和合，乃是合色成色，非言合空成色者，岂是邻虚，合成邻虚耶？<span>&nbsp; </span>倘说邻虚合成邻虚，则当有三过：一者合自成自过。盖唯有合他成自，未有合自成自者；二者合一成一过，盖唯有合多成一，未有合一成一者；三者合细成细过，盖唯有合细成粗，未有合细成细者。如是邻虚，既非合色所成，当是合空而有，故问其用几虚空，和合而有？</p>
<p><b><span style="color:teal">又邻虚尘，析入空者，用几色相，合成虚空？<span lang="EN-US"></span></span></b></p>
<p>此如来以析入，而难合成。良以析色归空，是小乘之自教，诸法和合，是阿难之自语，今则顺彼自教，难以自语，故又曰：邻虚尘既可析入虚空者，当知色相出生虚空，究竟用几多色相<span style="font-size:10.0pt;">即邻虚尘</span>合成虚空？佛明知色非合空所成，空非析色而有，故作斯难。阿难不能施辩何也？以顺析入，则非和合，与自语诸法和合相违；以依和合，则非析入，与自宗析色归空相背，两处负堕，故默无辩。</p>
<p><b><span style="color:teal">若色合时，合色非空；若空合时，合空非色；色犹可析，空云何合？<span lang="EN-US"></span></span></b></p>
<p>此结申正义。若色法和合之时，合色祗能成色，决非可以成空，而空无形相，本不可合。纵许虚空和合之时，合空亦祗是成空，决非可以成色，此为一定之理。由是而观，色空俱非和合而有也，明矣。<span>&nbsp; </span>色犹可析，空云何合者：然又当知，色法犹可分析，观犹可二字，析色但自析色，实非析色可以成空，空终无和合之义，何以故？无形段故，无数量故，云何可说和合耶？&nbsp; 佛意以空不可合，则邻虚非和合而有，邻虚既非和合而有，则世间种种诸法，执为因缘和合者，岂实义耶？此中但以空不可合，则诸法和合而有之执，破尽无余矣。</p>
<p><span style="color:#333399">巳三<span lang="EN-US">&nbsp;&nbsp;结显体用</span></span></p>
<p><b><span style="color:teal">汝元不知：如来藏中，性色真空，性空真色，清净本然，周遍法界。<span lang="EN-US"></span></span></b></p>
<p>此明全体圆融。地大之色，体即法界，色空圆融无碍，本非和合。汝阿难固执因缘和合者，因无始觉妙智，元不知如来藏，本觉妙理之中，无法不具，无法不融者也。<span>&nbsp; </span>如来藏即真心之别名，乃依理立名。如来二字，即真心不变随缘，随缘不变之理，圆融无碍，含藏一切诸法，无一法不在里许，故曰如来藏中。&nbsp; 性色真空，性空真色者：乃指如来藏中，性真色空，互相融即，此七大，科科皆曰如来藏中，是属理具之七大，当约藏中未发现者说，不同前四科，是属事造之七大，乃为藏中已发现者说也。</p>
<p>问：‘四科之法，何以亦目为七大？’答：‘阴、入、处、界，与七大无别，但横、竖、开、合之不同耳。约竖论，则开色阴为前六大，合受、想、行、识四阴为识大；约横论，则合六尘为五大，合六根为见大，合六识为识大。何尝离七大而别有哉？’<span>&nbsp;&nbsp;&nbsp; </span>而如来先会四科即藏性，是将已发现七大，一一会归藏性，以明即事则理，故曰本如来藏。此科是说未发现七大，一一含具藏中，以明全性全相，故曰如来藏中；观中字即理具事造所由分也。&nbsp; 问：‘本科原属地大，不言地大，而易以色字，其故何也？’答：‘地大为色法所摄，易以色字，举其总也。’色而称曰性色真色者，非指世间已发现之色，乃指藏中性具之色，真体之色，与空相融相即色空，本属对待，融之则性具之色，即是真体之空，岂同析色以归空也。性具之空，即是真体之色，岂待合空以成色也。性则言其非相，亦即理而非事也；真则言其非俗，亦即体而非用也。有以理事体用合释者，非也。&nbsp; 性真二字，即是理体，为色空之本。字别义同，今影互用之，若不影互应有四句，当曰性色真空，真空性色；性空真色，真色性空。总成色空融即，其义方足。</p>
<p>又性色真色，非但拣异于已发现，世间粗细之色，并不同乎般若观照，即空之色也。又性空真空，非但拣异于凡夫外道，顽断之空，并不同乎般若观照，即色之空也。此之色空，俱属全体，随心应量下，方显大用。清净本然者：指如来藏，自性清净，不假功用，并非澄之使清，涤之使净，乃本来清净，无有浊垢，藏中色空，唯性唯真，即同体清净也。</p>
<p>周遍法界者：上句约藏性，本具不变之体，此句约藏性，本具随缘之用。未经起用，但周遍于理法界，若从体起用，自可周遍于事法界矣。起用在下一段。</p>
<p><b><span style="color:teal">随众生心，应所知量。<span lang="EN-US"></span></span></b></p>
<p>此明大用无限。用从体起，事造不离理具也。仍本如来藏，不变之体，现起随缘之用，随九法界众生之缘，此众生，即九界众生；心以根性言，九界众生根性，有胜劣之不同；量以知识言，九界众生知量，有大小之不等，此皆从平等性中，已起差别之相。<span>&nbsp; </span>若众生，但以劣心小量致之，则所以应之以粗少之色者，固无不副其心，而无不满其量也；若众生，能以胜心大量致之，则所以应之以广妙之色者，亦无不副其心，而不满其量也。交师此解极好，并下段乃为千古独唱，无人能出其右者。</p>
<p><span style="color:#333399">巳四<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性。皆是识心，分别计度，但有言说，都无实义。<span lang="EN-US"></span></span></b></p>
<p>此循业发现句，不连接随心应量下，而列入此科者，因按照以下诸大之文，分属之本意也。又此句正是致下二惑之由，应入此科。盖业有染净之分，九界众生，依、正二报之色，皆循<span style="font-size:10.0pt;">随也</span>业所感，而发现也。业为能发现，色为所发现，如谷应声，如影随形，岂唯迷位，必循染业，而后能发，即是悟人，亦须循净业，而后能现。<span>&nbsp; </span>交师云：此四字，双具两种不自在意：一者世出世间，一切净妙之色，若不循彼种种净业，虽欲发现，不可得也；二者三涂四恶，一切苦秽之色，若不戒彼种种染业，虽欲不发现，不可得也。盖不戒即是循也。故此四字，非但只表不循业，则不得发现，兼表循业，则不得不发现，而二俱无自由分矣。</p>
<p>世间无知：指有情世间，无有正智之众生，不了藏性，不变、随缘二义，因循业发现，遂起因缘、自然二惑。交师谓：良以业之起也，似有由藉，故世间浅智众生，执此生起之近由，而遂惑为因缘性；曾不达圆融不变之体，周遍法界，何所藉于因缘。业之成也，似难改移，故世间无智众生，执此难改之现量，而遂惑为自然性；曾不达无碍随缘之用，随心应量，何得泥于自然，是皆为一循业之所惑耳。</p>
<p>皆是识心，分别计度者：以因缘、自然二惑，皆由第六意识妄心，妄生分别，周遍计度，即遍计执性，遍计本空，故曰：但有虚妄言说，都无真实义理。言说指因缘、自然，二种戏论。和合与因缘相关，不和合与自然相关，摄在二惑中，故不别列。初地大竟。</p>
<p><span style="color:#333399">辰二<span lang="EN-US">&nbsp;&nbsp;火大&nbsp;&nbsp;分四&nbsp;&nbsp;&nbsp;&nbsp;巳初&nbsp;&nbsp;标性约求&nbsp;&nbsp;&nbsp;&nbsp;二&nbsp;&nbsp;就求详辨&nbsp;&nbsp;&nbsp;&nbsp;三&nbsp;&nbsp;结显体用&nbsp;&nbsp;&nbsp;&nbsp;四&nbsp;&nbsp;双拂二计&nbsp;今初</span></span></p>
<p><b><span style="color:teal">阿难，火性无我，寄于诸缘。汝观：城中未食之家，欲炊爨时，手执阳燧，日前求火。<span lang="EN-US"></span></span></b></p>
<p>火大之性，无有自体；我即自体。寄托于钻木、执镜、击石等诸缘，而得显现。又日、艾、镜三者，为诸缘。温陵戒环法师所谓：‘火无体，寓物成形者’是也。汝观下，要阿难就事以验。汝观看室罗筏城之中，未食之家，要炊爨时，手执阳燧，在于日前求火，以为炊爨熟食之用。阳燧是取火之镜，以此试验，火大是否和合而有。</p>
<p>阳燧，崔豹古今注云：‘以铜为之，如镜之状，照人则影倒，向日则火生。’淮南子曰：‘阳燧、火方诸也。’王充论云：‘五月丙午日午时，烧炼五方石，圆如镜，中央洼，天晴向日，其光影注处即烧。’引此一事，以为下文，破和合立难之本。</p>
<p><span style="color:#333399">巳二<span lang="EN-US">&nbsp;&nbsp;就求详辨</span></span></p>
<p><b><span style="color:teal">阿难，名和合者，如我与汝，一千二百五十比丘今为一众；众虽为一，诘其根本，各各有身，皆有所生，氏族名字。如舍利弗，婆罗门种；优楼频螺，迦叶波种；乃至阿难，瞿昙种姓。<span lang="EN-US"></span></span></b></p>
<p>此举和合之例反例火大，不同如是。凡言和合者，必先分而后合，如我与汝，一千二百五十比丘，今为一众，是为和合；众虽为一，若诘其和合之根本，各人有各人之身，皆有各人所生之姓氏、种族、名字不同，后合为一众。火大若是和合者，火大是一，若诘其根本，亦应各有体质、种类、名字不同，如可指出日来之火，艾生之火，镜出之火，今合为一，可说和合，若不尔者，和合之义，自不能成。</p>
<p>如舍利弗，婆罗门种，此云净裔，谓是梵<span style="font-size:10.0pt;">净也</span>天苗裔；又云净志，志生净天，印度智识阶级。优楼频螺此云木瓜林，依此林修道故，依之立名。迦叶波种，此云龟氏，先人在此修道，感灵龟负图而应，以是命族。阿难瞿昙种姓，此云甘蔗种族，佛之始祖，日炙甘蔗而生，号瞿昙氐；又译日种，又译甘蔗，后四世改为释迦。此举众之所生，氐族名字也。</p>
<p><b><span style="color:teal">阿难，若此火性，因和合有，彼手执镜，于日求火，此火为从镜中而出？从艾出？为于日来？<span lang="EN-US"></span></span></b></p>
<p>此文前二句先牒定，下标征。若此火性，是因和合有者，彼人手执火镜，于在也日前求火，此火为从镜中而出来？为从艾中而出来？为于日中而出来？先征后破。</p>
<p><b><span style="color:teal">阿难，若日来者，自能烧汝手中之艾，来处林木，皆应受焚？<span lang="EN-US"></span></span></b></p>
<p>此破火从日来。若谓火从日来，自能烧汝手中，所持之艾，是日中有火，来处所有山林树木，为日所照之处，皆应受焚；今既不焚，则知此火，非从日来矣。</p>
<p><b><span style="color:teal">若镜中出，自能于镜，出然于艾，镜何不镕？纡</span></b><b><span style="font-size:10.0pt;color:teal">屈也</span><span style="color:teal">汝手执，尚无热相，云何融泮？<span lang="EN-US"></span></span></b></p>
<p>此破火从镜出。若谓火从镜中而出，自能于镜中出来，然烧于艾，是镜中具火大，火能克金，镜何以不销镕？又镜中有火，定有热相，现纡屈汝手，执持此镜，尚无热相，镜云何而得融泮？融泮即化也。镜既不热，则知此火，非从镜出矣。</p>
<p><b><span style="color:teal">若生于艾，何藉日镜，光明相接，然后火生？<span lang="EN-US"></span></span></b></p>
<p>此破火从艾生。若谓火大出生于艾，艾当自燃，又何所藉日镜光明，与艾相接，然后火于艾生。不接不生，则知火大，非从艾生矣。</p>
<p><b><span style="color:teal">汝又谛观：镜因手执，日从天来，艾本地生，火从何方，游历于此？<span lang="EN-US"></span></span></b></p>
<p>此要阿难，再谛实观察，镜、日、艾三者，各有从来，而火何所从来，而游历于艾乎？既无从来，当非和合。</p>
<p><b><span style="color:teal">日、镜相远，非和非合；不应火光，无从自有？<span lang="EN-US"></span></span></b></p>
<p>凡言和合，须同处相杂相交，现日之与镜，一在天，一在地，相隔遥远，非有和合之相。后二句反难云：不应当火光，无因自然而有；从即因也。以上至非和非合止，先破因缘，后二句及自然。</p>
<p><span style="color:#333399">巳三<span lang="EN-US">&nbsp;&nbsp;结显体用</span></span></p>
<p><b><span style="color:teal">汝犹不知：如来藏中，性火真空，性空真火，清净本然，周遍法界。<span lang="EN-US"></span></span></b></p>
<p>此显全体圆融。犹者依旧也。不知由无真智，不达真理，如来藏，即是清净实相真理，火大是事，事不离理，由阿难狭劣无识，不能通达，清净实相。故责云：吾先为汝发明，地大即藏性，应当觉悟，何以汝依旧不了知，火大即藏性之中，本有之物，乃天真本具非和合不和合也？<span>&nbsp; </span>性火真空，性空真火：亦互影言之，合四句为两句，谓性具之火，即是真体之空；性具之空，即是真体之火，即火即真，全相全性，圆融无碍，体本清净，离诸染垢。即六祖大师所云：‘本来无一物，何处惹尘埃。’周遍法界，即是体遍，用遍乃在下段。</p>
<p><b><span style="color:teal">随众生心，应所知量。<span lang="EN-US"></span></span></b></p>
<p>此与上科，体用攸分。上明藏性不变之体，此明藏性随缘之用，用元从体起，亦必随缘而兴，乃随九法界众生，胜劣之心，应其所知，大小之量，随缘显现其用，即事可以验知。</p>
<p><b><span style="color:teal">阿难，当知世人，一处执镜，一处火生；遍法界执，满世间起。起遍世间，宁有方所？<span lang="EN-US"></span></span></b></p>
<p>此即事验知。一人一处，执镜求火，随一人之缘，一处火生；遍法界众生，执镜求火，随多人之缘，满世间都有火起。起遍世间，宁有一定方所？此约凡夫现境，尚见无限，而圣分上，更不待言；随心应量，于此可知矣。</p>
<p><span style="color:#333399">巳四<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性，皆是识心，分别计度，但有言说，都无实义。<span lang="EN-US"></span></span></b></p>
<p>循业发现，乃为因缘、自然，二种妄计根本。此火大不独迷位，业障众生，必循染业而后能发，如饿鬼之道，饥火交然，顶发烟生，口吐火焰；纵是修位，大心之士，亦须循净业而后能现，如火头金刚，乌刍瑟摩，化多淫心，成智慧火，此皆循业发现之明证也。</p>
<p>世间无知者：谓权乘学者世间，无有真智，昧乎藏性不变之体，竟惑为因缘；外道非学者世间，无有正智，昧乎藏性随缘之用，竟惑为自然。此等皆是识心，妄想分别，周遍计度，于依他起性法中，不了当体，即是如来藏，圆成实性，妄起遍计执性。但有言说：但作凡解，凡有言说，如说因缘自然，和合不和合，非因缘非自然，非和合非不和合等，皆属戏论，都无真实之义。二火大竟。</p>
<p><span style="color:#333399">辰三<span lang="EN-US">&nbsp;&nbsp;水大&nbsp;&nbsp;分四&nbsp;&nbsp;&nbsp;&nbsp;巳初&nbsp;&nbsp;标性约求&nbsp;&nbsp;&nbsp;&nbsp;二&nbsp;&nbsp;就求详辨&nbsp;&nbsp;&nbsp;&nbsp;三&nbsp;&nbsp;结显体用&nbsp;&nbsp;&nbsp;&nbsp;四&nbsp;&nbsp;双拂二计&nbsp;今初</span></span></p>
<p><b><span style="color:teal">阿难，水性不定，流息无恒，如室罗城，迦毗罗仙、斫迦罗仙、及钵头摩、诃萨多等，诸大幻师，求太阴精，用和幻药，是诸师等，于白月昼，手执方诸，承月中水。<span lang="EN-US"></span></span></b></p>
<p>水大之性即藏性。体虽不变，用能随缘，所以不定。流息<span style="font-size:10.0pt;">止也</span>无恒<span style="font-size:10.0pt;">常也</span>：流无常流，随缘而息，如河水填之则息；息无常息，随缘而流，如池水决之则流，正显不定也。又此句，对下求太阴精解，求之则流，不求则息<span style="font-size:10.0pt;">不流也</span>，流与不流，无有恒常，是为不定。<span>&nbsp; </span>如室罗城下，举事以验。迦毗罗，此云：黄赤色，以其发黄兼赤也。斫迦罗，此云轮，以自执所见理圆，能摧他宗故。钵头摩，此云赤莲华，池名，近此住故。诃萨多，梵语之略，《灌顶疏》云：阿迦萨谟多罗，此云海水。近海而住，事水外道也。等者举此四人，以等其余。</p>
<p>诸大幻师：以其善用幻术，不仅能幻化人物，且能夺阴阳造化之工，故称大幻师。求太阴精：即月中水，用以和合幻药，为丸作饵，是诸幻师等，多皆如是。于白月昼：即在中夜，月白如昼之时，八月中秋等夜。手执方诸，承接月中水，即太阴精。方诸，即水精珠。许慎曰：‘方，石也，诸，珠也。’《王充论》云：‘十一月<span style="font-size:10.0pt;">子月</span>壬子日，夜半子时，于北方<span style="font-size:10.0pt;">壬癸水</span>炼五方石为之，向月得津。’淮南子曰：‘方诸见月，则津而为水。’故诸幻师，以此求水。</p>
<p><span style="color:#333399">巳二<span lang="EN-US">&nbsp;&nbsp;就求详辨</span></span></p>
<p><b><span style="color:teal">此水为复从珠中出？空中自有？为从月来？<span lang="EN-US"></span></span></b></p>
<p>此标三处征起，下则逐破。</p>
<p><b><span style="color:teal">阿难，若从月来，尚能远方，令珠出水，所经林木，皆应吐流，流则何待方诸所出？不流明水，非从月降。<span lang="EN-US"></span></span></b></p>
<p>此破水大从月来。若说水从月来，此月尚能于隔远之处，令珠出水，则于所经过，近处之林木，皆应吐流；即出水也。此以远证近，当必流水，若必流，则随处皆可承月中水，又何待方诸所承而水出也？若林木不吐流，则分明此水，非从月中而降也。此破从月来者，非也。</p>
<p><b><span style="color:teal">若从珠出，则此珠中，常应</span></b><b><span style="font-size:10.0pt;color:teal">平声</span><span style="color:teal">流水，何待中宵，承白月昼？<span lang="EN-US"></span></span></b></p>
<p>此破水大从珠出。若水从珠出，则不假藉他缘，珠中常应流水，随时皆可承之。又何待中宵<span style="font-size:10.0pt;">即半夜</span>，又何必月白如昼之时耶？</p>
<p><b><span style="color:teal">若从空生，空性无边，水当无际，从人洎</span></b><b><span style="font-size:10.0pt;color:teal">及也</span><span style="color:teal">天，皆同滔溺，云何复有，水、陆、空行？<span lang="EN-US"></span></span></b></p>
<p>此破水大从空生。若水从空而生者，虚空之性无边，则水亦应当无际；际即边也。如是下自人间，上及天宫，皆应同在滔滔大海之中，俱受沉溺之患，云何更有水居、陆地、空行之分？以上所征三处，悉已逐破，下令审观。</p>
<p><b><span style="color:teal">汝更谛观：月从天陟，珠因手持，承珠水盘，本人敷设，水从何方，流注于此？<span lang="EN-US"></span></span></b></p>
<p>此更令谛审观察也。月从天陟：即月在天上行走。珠因手持，承珠水盘，盘以承水，珠安盘中，故曰承珠水盘。本人敷设：本人即幻师。上已说明，水不从月来，不从珠出，不于空生，此水究竟从何方流注于此盘中，是不得不加审察也。</p>
<p><b><span style="color:teal">月、珠相远，非和非合；不应水精，无从自有！<span lang="EN-US"></span></span></b></p>
<p>此破和合不和合，二计俱非。若说月之与珠，和合而生水大，一月在天，一珠在地，相隔遥远，自非和合；和合必同处不离，方可说和说合。而月珠相远和合之计、破矣。恐转计非和合，即破曰：不应当说言，此月中水，无所从来，自然而有也。此非和合之计又破矣。水精谓月中水，即水中之精也。</p>
<p><span style="color:#333399">巳三<span lang="EN-US">&nbsp;&nbsp;结显体用</span></span></p>
<p><b><span style="color:teal">汝尚不知：如来藏中，性水真空，性空真水，清净本然，周遍法界。<span lang="EN-US"></span></span></b></p>
<p>由汝一向蒙昧，尚且不知如来藏中，性具之水，全体即是真空；性具之空全体即是真水。性真二字，字异义一，即如来藏体，清净本然者。自性由来清净，寂湛常恒，不动不变；不变体中，本具随缘妙用，故曰周遍法界。此属理具，事造当在下段。</p>
<p><b><span style="color:teal">随众生心，应所知量。<span lang="EN-US"></span></span></b></p>
<p>此二句，即如来藏随缘之用。随九界众生，胜劣之心，大小之量，皆能应之。并上清净本然，即所谓寂然不动，感而遂通之故，下则举事验知。</p>
<p><b><span style="color:teal">一处执珠，一处水出，遍法界执，满法界生，生满世间，宁有方所？<span lang="EN-US"></span></span></b></p>
<p>此即举现前之事，验知水大随心应量。</p>
<p><span style="color:#333399">巳四<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性，皆是识心，分别计度，但有言说，都无实义。<span lang="EN-US"></span></span></b></p>
<p>首句循即随也。亦指迷位，及修位众生，皆随染净业，发现水大之相。如地狱众生，随恶业所感，则现镬汤油锅，血河灰河，洋铜灌吞诸事；月光童子，修习水观，入定之时，则现水满室中，童子投砾，激水作声等事。<span>&nbsp; </span>世间无知众生，不知水大唯心，惑为因缘、自然二执，皆是识心，妄生分别计度；但有言说，虚妄名相，都无真实之义。三水大竟。</p>
<p><span style="color:#333399">辰四<span lang="EN-US">&nbsp;&nbsp;风大&nbsp;&nbsp;分四&nbsp;&nbsp;&nbsp;&nbsp;巳初&nbsp;&nbsp;标性约拂&nbsp;&nbsp;&nbsp;&nbsp;&nbsp;二&nbsp;&nbsp;就拂详辨&nbsp;&nbsp;&nbsp;&nbsp;三&nbsp;&nbsp;结显体用&nbsp;&nbsp;&nbsp;&nbsp;四&nbsp;&nbsp;双拂二计&nbsp;&nbsp;&nbsp;今初</span></span></p>
<p><b><span style="color:teal">阿难，风性无体，动、静不常：汝常整衣，入于大众，僧伽黎角，动及傍人，则有微风，拂彼人面。<span lang="EN-US"></span></span></b></p>
<p>风大之性，本无自体可得。时动时静，忽起忽灭，动非常动，有时而静；静非常静，有时而动。故曰：‘不常’。汝常<span style="font-size:10.0pt;">寻常也</span>整<span style="font-size:10.0pt;">理也</span>衣，入于大众之中。</p>
<p>僧伽黎：即大衣，又名杂碎衣，二十五条，各四长一短。凡分卫<span style="font-size:10.0pt;">乞食也</span>入众，常披此衣。衣角动及傍人，则有微风，拂彼人面。且举此一事，验证风性无体，动、静不常也。</p>
<p><span style="color:#333399">巳二<span lang="EN-US">&nbsp;&nbsp;就拂详辨</span></span></p>
<p><b><span style="color:teal">此风为复出袈裟角？发于虚空？生彼人面？<span lang="EN-US"></span></span></b></p>
<p>此征问风所从来，下则逐破。</p>
<p><b><span style="color:teal">阿难，此风若复出袈裟角，汝乃披风，其衣飞摇，应离汝体。我今说法，会中垂衣，汝看我衣，风何所在？不应衣中，有藏风地？<span lang="EN-US"></span></span></b></p>
<p>此破风大出袈裟角。袈裟此云坏色，义翻离尘服。若谓此风，出于袈裟角，是衣中有风，汝乃披风。风性属动，其衣飞摇，自应离汝身体；现衣不离体，是衣中无风，刚此风不出袈裟角，明矣。<span>&nbsp; </span>我今说法，会中垂衣，汝看我衣，风何所在？我今之上，应补救词，文方接续。恐闻衣中无风，乃转救云：衣中有风，但是动衣风出，垂衣风藏，何得以飞摇离体为难？佛则以说法垂衣，风何所在，不应说言，衣中另有藏风地破之。</p>
<p><b><span style="color:teal">若生虚空，汝衣不动，何因无拂？空性常住，风应常生，若无风时，虚空当灭；灭风可见，灭空何状？<span lang="EN-US"></span></span></b></p>
<p>此破风大从空生。若风生于虚空，应不藉拂衣之缘，当汝衣不动之时，何因无风？拂彼人面，空性常住下，以风空性异为破。空性常住，风性生灭，若以风从空，风应常生，若以空从风，至无风之时，风灭空亦当灭。下二句明空无可灭，然灭风可见，灭空究作何状耶？</p>
<p><b><span style="color:teal">若有生灭，不名虚空；名为虚空，云何风出？<span lang="EN-US"></span></span></b></p>
<p>此以名义不符为破。若有生灭，不应名为虚空，空无生灭故，上二句破名不相当；名曰虚空，云何有风而出，空以无物为体故，此二句破义不相合，若有风出，则名义双失耳。</p>
<p><b><span style="color:teal">若风自生被拂之面，从彼面生，当应拂汝？自汝整衣，云何倒拂？<span lang="EN-US"></span></span></b></p>
<p>此破风大从彼面生。既从彼面而生，自当拂汝。自汝整衣，云何彼面所生之风，仍倒拂于彼耶？</p>
<p><b><span style="color:teal">汝审谛观：整衣在汝；面属彼人；虚空寂然，不参流动；风自谁方，鼓动来此？<span lang="EN-US"></span></span></b></p>
<p>此令审观，整衣在汝，衣中无藏风地；面属彼人，彼面亦不生风；虚空寂然，不参<span style="font-size:10.0pt;">曾也</span>流动，自不生风。汝应审谛观察，风自谁方，鼓动来此？鼓即动也。以上三处，皆无风大生处。</p>
<p><b><span style="color:teal">风、空性隔，非和非合；不应风性，无从自有？<span lang="EN-US"></span></span></b></p>
<p>上二句，风空体性隔异，一动一静，所以非和非合，此破因缘之执。下二句，不应当说此风性，无因自有，此破自然之执；从即因也。</p>
<p><span style="color:#333399">巳三<span lang="EN-US">&nbsp;&nbsp;结显体用</span></span></p>
<p><b><span style="color:teal">汝宛不知：如来藏中，性风真空，性空真风，清净本然，周遍法界。<span lang="EN-US"></span></span></b></p>
<p>此显全体圆融，全相全性。阿难虽曰多闻，宛然不知如来藏中，性具风大，本自真空；性具之空，亦本真风，其体清净本然，不假功用，周遍法界。</p>
<p><b><span style="color:teal">随众生心：应所知量。阿难如汝一人，微动服衣，有微风出；遍法界拂，满国土生，周遍世间，宁有方所？<span lang="EN-US"></span></span></b></p>
<p>此显大用无限。如汝下，即事验遍。</p>
<p><span style="color:#333399">已四<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性，皆是识心，分别计度，但有言说，都无实义。<span lang="EN-US"></span></span></b></p>
<p>所循之业，有漏无漏之别；所现之大，亦有染净不同。迷位众生现染，修位众生现净，一一无非随业所感。<span>&nbsp; </span>交光法师，假立问答，发挥循业之理甚详，而与学者，大有启发。问：‘悟人既须循业，佛循业否？’答：‘在因位循之，却即菩萨，因满果发之后，但惟随心，尚无量之可应，何有业之可循？惟除示现，无实业也。故知称体作用，无不自在，惟佛能之。’问：‘现见菩萨作用自在，何言惟佛能之？’答：‘菩萨修行未毕，正由循业所发，故今非拣其不能作用自在，但拣其非是不循业耳。然惟圆实菩萨，所循大自在业，所发十玄妙用，与果人敌体相似。’&nbsp; 又所应之知，即解悟也；所循之业，则修行也。若惟务修行，而不求圆解，则三祗六度，终无实果；正以知自局，而量自有限也。若但专务多闻，而不策圆修，则恒沙妙理，祗益戏论；正以业不循，而果终不发也。以此而圆解圆修，不可不相应矣。&nbsp; 世间浅智众生，见此循业发现之近由，遂惑为因缘；世间无智众生，昧此循业发现之根源，遂惑为自然；此等皆是识心分别计度，情有理无，故曰但有言说，都无实义。四风大竟。</p>
<p><span style="color:#333399">辰五<span lang="EN-US">&nbsp;&nbsp;空大&nbsp;&nbsp;分五&nbsp;&nbsp;&nbsp;&nbsp;已初&nbsp;&nbsp;标性约凿&nbsp;&nbsp;&nbsp;&nbsp;二&nbsp;&nbsp;就凿详辨&nbsp;&nbsp;&nbsp;&nbsp;三&nbsp;&nbsp;合会警悟&nbsp;&nbsp;&nbsp;&nbsp;四&nbsp;&nbsp;结显体用&nbsp;&nbsp;&nbsp;五&nbsp;&nbsp;双拂二计&nbsp;&nbsp;&nbsp;今初</span></span></p>
<p><b><span style="color:teal">阿难，空性无形，因色显发：如室罗城，去河遥处，诸刹利种，及婆罗门，毗舍、首陀、兼颇罗堕、旃陀罗等。新立安居，凿井求水，出土一尺，于中则有一尺虚空；如是乃至出土一丈。中间还得一丈虚空，虚空浅深，随出多少。<span lang="EN-US"></span></span></b></p>
<p>此融空大即藏性。空性无形：此句指不变之体，性者体性，本无大小方圆之形段，有形则有变，无形则不变。因色显发：此句指随缘之用，因随色尘之缘，显现发明也。如显见无碍科，观一界之大则现大空，一室之小则现小空，方器则现方空，圆器则现圆空，虽随缘显发，空体不变。如下即事验证。如室罗城<span style="font-size:10.0pt;">即舍卫国</span>，去<span style="font-size:10.0pt;">离也</span>河遥远之处，诸刹利种，此云王种，亦云田主；及婆罗门，此云净志，亦云净行，以守道居正，洁净其行也；毗舍此云商贾，行商坐贾者是；首陀此云农夫，耕田种地者是；如此方四民。更有智愚二族，兼及颇罗堕，此云利根，即六艺百工之辈；旃陀罗，此云屠者，即屠儿魁脍之徒，亦云严帜，国法令其摇铃执帜，警人异路，良民不与同行。</p>
<p>新立安居下，要新立安身居住之家，因离河遥远，必须凿井求水。凿出土一尺深，在井中即有一尺虚空，如是乃至，越略二至九之数，凿出土一丈深，井中还得一丈虚空，虚空之浅深，乃随凿出之土，多少而论。此即空性无形，因色显发之事实。</p>
<p><span style="color:#333399">巳二<span lang="EN-US">&nbsp;&nbsp;就凿详辨</span></span></p>
<p><b><span style="color:teal">此空为当因土所出？因凿所有？无因自生？<span lang="EN-US"></span></span></b></p>
<p>此征起，下逐破。</p>
<p><b><span style="color:teal">阿难，若复此空，无因自生，未凿土前，何不无碍？惟见大地，迥无通达。<span lang="EN-US"></span></span></b></p>
<p>此破空大无因生。若复此空，无因自然而生，未凿土前，即应无碍，何以不能无碍，惟见大地，迥然质碍，无有通达之相。凿土方见虚空，非无因而生也。西域外道，于空大多执自然，故首破之，以明非自然也。</p>
<p><b><span style="color:teal">若因土出，则土出时，应见空入，若土先出，无空入者，云何虚空，因土而出？<span lang="EN-US"></span></span></b></p>
<p>此破空大因土所出。以未凿土前，原不见空，因凿土出，而后成空，遂谓空因土出。则土凿出之时，应见虚空，从井内周围土中出来，入于井中，如井水，从井内土中出来可也。若土先出，无空入者，如何可说，虚空因土所出？</p>
<p><b><span style="color:teal">若无出入，则应空土，原无异因；无异则同，则土出时，空何不出？<span lang="EN-US"></span></span></b></p>
<p>此破空无出入。若谓空本在土中，无有从土出，从井入者。则应未凿土前，空之与土，本无各异之因；因者依也。同处相依，无异则是同体不分，则土出时，空何以不与土而俱出耶？</p>
<p><b><span style="color:teal">若因凿出，则凿出空，应非出土？不因凿出，凿自出土，云何见空？<span lang="EN-US"></span></span></b></p>
<p>此破因凿不因凿，两者俱非。若谓此空，是因凿而出，则是凿出虚空，应非出土，而成空也。若谓此空，不因凿出，与凿无干者，则凿井之时，但自出土，应不成空，云何随凿，随见虚空耶？</p>
<p><b><span style="color:teal">汝更审谛，谛审谛观：凿从人手，随方运转，土因地移，如是虚空，因何所出？<span lang="EN-US"></span></span></b></p>
<p>此更教以审察谛观：井因凿出，凿从人手，随其方向，择地施工，运转而成，土因地中搬移而出；如是井内虚空，因何所出？以此空，上已辨明，既非无因自出，又非土出，又非凿出，毕竟从何所出耶？</p>
<p><b><span style="color:teal">凿、空虚实，不相为用，非和非合；不应虚空，无从自出。<span lang="EN-US"></span></span></b></p>
<p>凿体是实，空性是虚，一虚一实，不相为用，云何可说因缘和合而有？故曰非和非合；下二句翻上，既非和合，则不和合，故亦破云：不应说言，此空无所从来，自然而出？此即双破因缘、自然二计。</p>
<p><span style="color:#333399">巳三<span lang="EN-US">&nbsp;&nbsp;合会警悟</span></span></p>
<p><b><span style="color:teal">若此虚空，性圆周遍，本不动摇，当知现前，地、水、火、风，均同也名五大，性真圆融，皆如来藏，本无生灭。<span lang="EN-US"></span></span></b></p>
<p>佛意以此空大，合前四大，同名五大，会归藏性。诸经多惟说四大，此经点出空大，例彼四大，同名五大。当知非仅虚空，新得大名，兼显四大，昔日虽称为大，亦惟其据处处皆有，地水火风言之，而实未显互不相碍，非真大也。自今融以藏性，圆遍常住，方为真大，虽非新得大名，至今始得真大之实。若寻常谈空，虽说周遍，有色碍处，则不圆满，因色、空二法，相倾、相夺之故。今此空性，即是藏性，圆融无碍，圆满周遍，色、空相即，乃是性圆周遍。此性寂然常住，本不动摇，与下无生灭同。</p>
<p>当知现前地、水、火、风，均名五大者：此以空大，性圆周遍，本不生灭，例知现前地、水、火、风，四大均等。四大平昔，虽称周遍，未经彰显，一一称性，圆融周遍，今会同空大，同名五大。</p>
<p>性真圆融，皆如来藏，本无生灭者：即言诸大一一，唯性唯真，如前所云，性色真空，乃至性风真空等，以性融大，诸大全性，故曰皆如来藏。性真二字，即指藏性真心，诸大圆融无碍，无一而非如来藏，从本以来，元无生灭，即常住不动。</p>
<p><b><span style="color:teal">阿难，汝心昏迷，不悟四大，元如来藏，当观虚空：为出为入？为非出入？<span lang="EN-US"></span></span></b></p>
<p>此警令观察空大，悟明四大。谓阿难言，汝心昏迷；无明障心故昏，真智不起故迷。执诸法皆因四大和合而有，是不悟四大，元是如来藏，非和非合，非不和合，故令观察虚空，自可便知。<span>&nbsp; </span>当观虚空，为出为入，为非出入者：教以应当观察虚空，即观凿井所见之空，为因凿土而出耶？为因移土而入耶？为土有出入，空非无也出入耶？若悟空大，非出非入，非不出入，即可悟明四大，一一性圆周遍，非和非合，非不和合矣！如前总喻云：‘如水成冰’，岂可说一定不和合耶？如‘冰还成水’，岂可说一定和合耶？</p>
<p><span style="color:#333399">巳四<span lang="EN-US">&nbsp;&nbsp;结显体用</span></span></p>
<p><b><span style="color:teal">汝全不知：如来藏中，性觉真空，性空真觉，清净本然，周遍法界。<span lang="EN-US"></span></span></b></p>
<p>汝全不知，寓有深责之意。我如是为汝种种开示，中道了义，要汝观空得悟。汝竟全然不知，如来藏中，性具之觉，本是真体之空；性具之空，即是真体之觉。此二句，按前空大，变其文法，将前指性之空，换为觉字，空觉二字，皆指藏性。藏性具有寂、照二义，空是寂义，觉是照义。又复颠倒其词，将本大性空之句放在下句，若不变其文，则双句皆是，性空真空，性空真空，无可分别。清净本然，周遍法界，准前可知。</p>
<p><b><span style="color:teal">随众生心，应所知量。<span lang="EN-US"></span></span></b></p>
<p>上显全体圆融，此显大用无限。</p>
<p><b><span style="color:teal">阿难，如一井空，空生一井；十方虚空，亦复如是，圆满十方宁有方所。<span lang="EN-US"></span></span></b></p>
<p>此即事以验，性圆周遍。如一处凿井，所见之空，空生一井；十方凿井，所现虚空，亦复如此。一井之空，非出非入者是也。虚空圆满，周遍十方，宁有一定方所？正由虚空，无所不遍，故成大义。非此有彼无，先无今有，不但具有大义，亦具常义，故前云：‘本不动摇，本无生灭’也。</p>
<p><span style="color:#333399">巳五<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性，皆是识心，分别计度。但有言说，都无实义。<span lang="EN-US"></span></span></b></p>
<p>迷位众生，循其所造有漏之业，则发现染空，如第四禅天人，厌有趣空，则现空无边处。修位众生，循其所修无漏之业，则发现净空，如第四果罗汉，灰身泯智，则现偏空涅槃。前者既循有漏之业，要不发现染空不可得；后者不循无漏之业，虽欲发现净空，亦不可得也。世间无知：此指凡、小、外道，惑为空大，是因缘所生，或执空大，乃自然而有，皆是识心分别计度，遍计执性用事，但有言说，都无真实之义。五空大竟。</p>
<p><span style="color:#333399">辰六<span lang="EN-US">&nbsp;&nbsp;见大&nbsp;&nbsp;分五&nbsp;&nbsp;&nbsp;&nbsp;巳初&nbsp;&nbsp;标性约尘&nbsp;&nbsp;&nbsp;&nbsp;二&nbsp;&nbsp;就尘详辨&nbsp;&nbsp;&nbsp;&nbsp;三&nbsp;&nbsp;合会警悟&nbsp;&nbsp;&nbsp;&nbsp;四&nbsp;&nbsp;结显体用&nbsp;&nbsp;五&nbsp;&nbsp;双拂二计&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，见觉无知，因色空有。如汝今者，在祗陀林，朝明夕昏；设居中宵，白月则光，黑月便暗，则明暗等，因见分析。<span lang="EN-US"></span></span></b></p>
<p>此会见大即藏性。见大统指六根中，见、闻、嗅、尝、觉、知之性，今单举见，以例余五耳。此属第八识见分，映在六根门头，缘彼现量六尘者，非取浮、胜二根，故不言根，而言见也。</p>
<p>一切诸法，色、心二字收无不尽。前五大属色法，后识大属心法，故诸经祗明三科，无六入，见大即六入。本经立此大，有三义存焉：一、收前文：前十番显见，显此见大是真，今更申明见闻等性，即如来藏，则显见是心之旨愈畅。二、顺后文：诸佛异口同音，告阿难言，使汝轮转，生死结根，唯汝六根，更非他物；令汝速证安乐解脱，寂静妙常，亦汝六根，更无他物；欲说根性法门，应立此大。三、为圆通故：如六尘、六根、六识，前后六大，皆为诸圣圆通法门，若无根大，则大势至念佛圆通，都摄六根，何所依据？故须立此大，具足二十五数也。</p>
<p>见觉无知，因色空有者：乃明见大即藏性，见觉即见性，是灵明洞澈之觉体，一段光明，寂而常照，不立能所，本来无有，能知所知，乃因色空，而有能知，及所知耳。此即下文，由尘发知之义。由有色、空之尘，黏湛发见，始有能见之根，与所见之尘，而成能所二知。见觉无知，指不变之体，因色空有，指随缘之用。</p>
<p>如汝今者，在祗陀林，寻常所见，晨朝日出则明，傍晚日夕<span style="font-size:10.0pt;">日落时</span>便昏，此昼之明暗也；设居中宵半夜之时，逢白月夜，则有光明，逢黑月夜，即便昏暗，此夜之明暗也。<span>&nbsp; </span>则明暗等，因见分析者：等者等于色、空，本科尘以明、暗、色、空四字，互为隐显。如言色空，是合明暗之色以对空；单言明暗，是开色以摄空；如言见空，是以空摄色，而对见也。文中开摄不定，故先明之。则明暗等，因见分析：是开色以摄空，即因此尘境，而见始得以分析，是明是暗，乃是见托尘立，尘因见显，例知其余，五根、五尘，莫不皆尔。即下文所谓：‘由尘发知，因根有相，相见无性，同如交芦。’根尘皆无独立之自性。</p>
<p><span style="color:#333399">巳二<span lang="EN-US">&nbsp;&nbsp;就尘详辨</span></span></p>
<p><b><span style="color:teal">此见为复，与明暗相，并太虚空，为同一体？为非一体？或同非同？或异非异？<span lang="EN-US"></span></span></b></p>
<p>此下就尘辨见。佛先征后破，征以根尘同异为征，共有四句：一同、二异，三或同或异，四非同非异。以二或二非各成一句，与下文合。佛以二同二异，各成一句，非同即是或异，义无乖也。问阿难言：而此见大，为复与明暗相此开色法，并太虚空之相，为是同一体耶？为非同一体耶？为或同非同耶？为或异非异耶？先标征，下逐破。</p>
<p><b><span style="color:teal">阿难，此见若复与明与暗，及与虚空，元一体者，则明与暗，二体相亡？暗时无明，明时无暗，若与暗一，明则见亡？必一于明，暗时当灭？灭则云何见明见暗？若明暗殊，见无生灭，一云何成？<span lang="EN-US"></span></span></b></p>
<p>此破见大，与尘同一体。谓阿难言：此之见觉，若复与明与暗，及与虚空<span style="font-size:10.0pt;">此开色对空</span>，元是一体者，一体则合而不分，此牒征词。下约尘破，则明之与暗，二体更互相亡：暗时无有明，则明亡；明时无有暗，则暗亡。明暗相倾夺，故二体相亡，此见究竟与谁为一耶？</p>
<p>若与暗一下六句，正以显谬。此见若与暗为一体者，明生暗灭，则见应当与暗偕亡，云何又能见明？若必此见与明为一体者，暗生明灭，则见亦当与明以俱灭，云何又能见暗？后二句，则连上分解颇顺。倘欲另解灭字，当承上双约明暗，承一二两句，谓见既随暗而灭，当明现前，云何见明？承三、四两句，谓见既随明而灭，当暗现前，云何见暗？<span>&nbsp; </span>若明暗殊，见无生灭，一云何成？此三句，结成非一之义。以明来暗去，暗生明灭，明暗虽复差殊，见性本无生灭，一体之义，云何得成？</p>
<p><b><span style="color:teal">若此见精，与暗与明，非一体者，汝离明暗，及与虚空，分析见元，作何形相？<span lang="EN-US"></span></span></b></p>
<p>此破见大与尘非一体。见精见元，俱见性之别称。谓若此见精，与暗与明，非一体者，则见当离尘，别有自体。下显不能离尘，若离明暗，及与虚空，<span style="font-size:10.0pt;">开色对空</span>，分析汝见元本体，究竟作何形相？</p>
<p><b><span style="color:teal">离明离暗，及离虚空，是见元同龟毛、兔角；明、暗、虚空三事俱异，从何立见？<span lang="EN-US"></span></span></b></p>
<p>上四句明离尘，则见无体，同于龟毛兔角之本无；后三句结成非异之义，若明、暗、虚空三事俱异<span style="font-size:10.0pt;">离也</span>，无尘不能立见，如是云何可说，此见与尘非一体耶？</p>
<p><b><span style="color:teal">明暗相背，云何或同？离三元无，云何或异？<span lang="EN-US"></span></span></b></p>
<p>此破或同或异。此或同即一体，或异即非一体，悉本前义。明暗互夺两亡，是为相背，云何或同？离却明、暗、虚空三者，元无独立之见，云何或异？</p>
<p><b><span style="color:teal">分空分见，本无边畔，云何非同？见暗见明，性非迁改，云何非异？<span lang="EN-US"></span></span></b></p>
<p>此破非同非异。首句以空摄色，若谓见性，非同于尘，应可分析，各自有体，现今分析所见之空<span style="font-size:10.0pt;">摄色</span>，分析能见之见，本无空、见，边际界畔可得，云何可说为非同乎？见暗见明<span style="font-size:10.0pt;">开色摄空</span>，明暗有互相倾夺，见性无迁变改易，一则生灭，一则常住，不得混同，云何可说为非异乎？辨见至此，可谓尽矣。故下阿难，而得明心生信之益。</p>
<p><b><span style="color:teal">汝更细审，微细审详，审谛审观：明从太阳，暗随黑月，通属虚空，壅归大地，如是见精，因何所出？<span lang="EN-US"></span></span></b></p>
<p>上以四义，已破见大无和合相，再令审观生信，故谓汝更加细审。下二句即释细审之义，必令观察现境，穷极见源而后已。当观所见之明相，从于太阳，暗相随于黑月，通相属于虚空，壅相归于大地，各有从来，汝能见明、暗、通、塞之见精，毕竟因何所出？既无所出，将何和合耶？</p>
<p><b><span style="color:teal">见觉空顽</span></b><b><span style="font-size:10.0pt;color:teal">以空摄色</span><span style="color:teal">，非和非合；不应见精，无从自出？<span lang="EN-US"></span></span></b></p>
<p>此破非因缘非自然。见精有知觉，虚空是顽钝，体性各异，非和非合，何得谓曰，诸法皆由因缘，和合而有？既非因缘，不应见精，无从因也自然而出。</p>
<p><span style="color:#333399">巳三<span lang="EN-US">&nbsp;&nbsp;合会警悟</span></span></p>
<p><b><span style="color:teal">若见、闻、知，性圆周遍，本不动摇，当知无边不动虚空，并其动摇地、水、火、风，均名六大，性真圆融，皆如来藏，本无生灭。<span lang="EN-US"></span></span></b></p>
<p>佛意以此见大，合前五大，同名六大，会归藏性。五大是无情，见大是有情，合会情与无情共一体。首句若见、闻、知：六精举三该六。性圆周遍：性即六精之性，本来圆满，周遍法界，非此有彼无，此无彼有，方是性圆周遍；本不动摇生灭，非先无今有，今有后无，乃是常住义。阿难后悟遍常二义，皆由此也。<span>&nbsp; </span>当知无边不动虚空，并其动摇地、水、火、风，与此见大均平，以其体性平等，可名六大。均字，上科作同义解，此科作平等解，义俱可通。</p>
<p>性真圆融三句，即会相归性，论六大之相元妄，非无彼此；观六大之性本真，莫不圆融，皆是如来藏性，从本以来，原无生、灭、动摇之相可得。</p>
<p><b><span style="color:teal">阿难，汝性沉沦，不悟汝之见、闻、觉、知，本如来藏，汝当观此：见、闻、觉、知，为生为灭？为同为异？为非生灭？为非同异？<span lang="EN-US"></span></span></b></p>
<p>上段合无情之五大，与有情之见大，皆会归如来藏性，以五大是第八识相分，见大是第八识见分，见、相皆依自证分，自证分是第八识本体，乃依证自证分<span style="font-size:10.0pt;">即是真如</span>。其中有两重难知难信，故须合会：一者见闻等是无形，说圆周遍，易知易信；地等是有形，说圆周遍，难知难信。二者见等是有情，说是藏心，易知易信，空等是无情，说是藏心，难知难信，今已合会，皆同藏性。<span>&nbsp; </span>此段警令觉悟，谓阿难言：汝之心性沉沦，溺于权见，无有真智，不悟汝之见、闻、嗅、尝、觉、知六精，本来是如来藏，妙真如性。汝当观察：此等见、闻、觉、知<span style="font-size:10.0pt;">闻摄鼻根知摄舌根</span>之性，为是生灭耶？为非生灭耶？而与五大，为是同异耶？为非同异耶？</p>
<p>上科不悟者四大，当观者空大，令悟四大，与空大同体圆融；此科不悟者见大，当观者亦见大。生、灭就自体言，同、异对五大说。欲令阿难，悟明见等，非生、灭、同、异，亦非不生灭、不同异。<span>&nbsp; </span>若能悟此见大，性圆周遍，本无生灭，则生灭与不生灭，同异与非同异，俱为戏论，便知五大，亦本如来藏，非和非合非不和合矣。</p>
<p><span style="color:#333399">巳四<span lang="EN-US">&nbsp;&nbsp;结显体用</span></span></p>
<p><b><span style="color:teal">汝曾不知：如来藏中，性见觉明，觉精明见，清净本然，周遍法界。<span lang="EN-US"></span></span></b></p>
<p>此显全体圆融。曾不知，即一向未曾悟也。汝未悟如来藏中，性具之见，即是觉体本明，本觉之精，即是妙明真见。此中性见、明见，同上性色、真色，以性融大也；觉明、觉精，同上性空、真空，直指本体也。清净本然二句，谓见等体本清净，广大圆满，周遍法界。</p>
<p><b><span style="color:teal">随众生心。应所知量。如一见根，见周法界。听、嗅、尝、触、觉触、觉知，妙德莹然，遍周法界，圆满十虚，宁有方所？<span lang="EN-US"></span></span></b></p>
<p>此显大用无限。随即随缘起用，能随九界众生，胜劣之心，大小之量，一一应之；下则举例以显，如一见根，称体周遍，以例诸根，耳之听，鼻之嗅，舌之尝触，味以合方知，故亦名触，身之觉触，意之觉知，此等诸根，即妙性之德用，清净光明，如玉之莹光皎洁，俱同见根，遍周法界，圆满十方虚空，宁有一定方所，即无在无所不在也。四结显体用竟。</p>
<p><span style="color:#333399">巳五<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性，皆是识心，分别计度，但有言说都无实义。<span lang="EN-US"></span></span></b></p>
<p>循九界众生之业，发现之见，各有不同。众生肉眼，不见障外之色；天眼视远惟明；慧眼见色了空；法眼遍观尘世，此皆循染净业，发现胜劣见。世间无知众生，惑为因缘、自然，皆是意识妄心，妄生分别计度，但有言说，都无真实之义。<span>&nbsp; </span>问：‘十番显见，已显见性即是真心，而为诸法总相，今则融入藏性，则见大乃为别相，未审其义云何？’答：‘此经推重圆通，悟修证入，皆依六根，故前特显见性，以为全体，必须悟此不生灭性，为本修因，然后方可圆成，果地修证。’</p>
<p>此七大普融万法，而如来藏当为总相，万法皆为别相。若约圆实教旨，法法皆可互为总别，如帝网千珠，一珠含多珠，多珠趣一珠，以一珠为总相，多珠为别相，珠珠皆然，即是互为总别。<span>&nbsp; </span>《正脉》云：良以前之开显，今之融入，俱有初后二相。前之初相，自根中荐出，及其后相，则会万法为一体，而根身器界，皆是其中幻影，当即是此中，如来藏也。今之初相，亦从目前明暗辨起，与前根中荐出无异，及其后相，则合会结显，性真圆融，周遍法界，当亦与前开显后相，无有异也。又此中七大，皆许同是圆融，又是依圆旨之万法互含也。而彼中见性，独许冠于万法，又是本经之别旨宗要也。当知前欲其巧于悟修，而此欲其圆于见解矣。具眼者辨之。六见大竟。</p>
<p><span style="color:#333399">辰七<span lang="EN-US">&nbsp;&nbsp;识大&nbsp;&nbsp;分五&nbsp;&nbsp;&nbsp;&nbsp;巳初&nbsp;&nbsp;标约根尘&nbsp;&nbsp;&nbsp;&nbsp;二&nbsp;&nbsp;就根尘辨&nbsp;&nbsp;&nbsp;&nbsp;三&nbsp;&nbsp;合会警悟&nbsp;&nbsp;&nbsp;&nbsp;四&nbsp;&nbsp;结显体用五&nbsp;&nbsp;双拂二计&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难，识性无源因于六种根尘妄出。汝今遍观：此会圣众，用目循历，其目周视，但如镜中，无别分析。<span lang="EN-US"></span></span></b></p>
<p>识性对下六种根尘，是指前六识，性即了别性，此性无有根源。下二句，即释无源之义，因于六种根尘为缘，虚妄显现，乃为尘影，尘有则有，尘无则无，是谓无源。<span>&nbsp; </span>汝今遍观：此楞严法会圣众，此单举眼根对色尘，以例余五。用目循历者：用眼目循序历览。其目周围巡视，此根尘相对之时，一念未起，正根中见性，取现量性境。但如镜中现像，元无妍、媸、美、恶，差别之分析也。此拣明眼根之相也。</p>
<p><b><span style="color:teal">汝识于中，次第标指，此是文殊，此富楼那，此目犍连，此须菩提，此舍利弗。<span lang="EN-US"></span></span></b></p>
<p>此拣明识之相。即眼识及随眼识，同时而起之明了意识，此二者亦有拣别。但对色尘，初起第一念，不涉名言，即是眼识名随念分别；如起第二念，计执名字，即是随眼家，俱起之同时意识，名计度分别。分别名相，缘境之后，将外境摄入，交内之独头意识。<span>&nbsp; </span>于中次第标指者：于此圣众之中，次第与循历相照应，眼根循序而观，意识次第标名指相。此是文殊，译为妙德；此富楼那，译为满慈；此目犍连，译采菽氏；此须菩提，译为空生；此舍利弗，译为鹙子。此拣明眼识，与随眼意识之相。</p>
<p><span style="color:#333399">巳二<span lang="EN-US">&nbsp;&nbsp;就根尘辨</span></span></p>
<p><b><span style="color:teal">此识了知，为生于见？为生于相？为生虚空？为无所因，突然而出？<span lang="EN-US"></span></span></b></p>
<p>此先征起，下则逐破。征问此识，能了别之知，为是生于见根？为是生于尘相？为是生于虚空？为无所因，突然<span style="font-size:10.0pt;">忽然</span>生出此识耶？</p>
<p><b><span style="color:teal">阿难，若汝识性，生于见中，如无明暗，及与色空，四种必无。元无汝见，见性尚无，从何发识？<span lang="EN-US"></span></span></b></p>
<p>此破因根生。见即根也。离尘无根，从何发识？</p>
<p><b><span style="color:teal">若汝识性，生于相中，不从见生？既不见明，亦不见暗，明暗不瞩</span></b><b><span style="font-size:10.0pt;color:teal">视也</span><span style="color:teal">，即无色空，彼相尚无，识从何发？<span lang="EN-US"></span></span></b></p>
<p>此破因尘生。相即尘也，彼相亦即尘相，尘尚无有，识从何发？</p>
<p><b><span style="color:teal">若生于空，非相非见，非见无辨，自不能知，明暗色空？非相灭缘，见、闻、觉、知、无处安立？<span lang="EN-US"></span></span></b></p>
<p>此破因空生。若生于空，既非尘相，又非见根。若非见根，则无能辨之性，自然不能知于明、暗、色、空，是离根无尘；若非尘相，则灭所缘之境，而见、闻、觉、知无处安立，是离尘无根矣！</p>
<p><b><span style="color:teal">处此二非，空则同无，有非同物纵发汝识，欲何分别？<span lang="EN-US"></span></span></b></p>
<p>处此非相、非见二非之中，能生之空，则几同于无。何以故？因非见无辨故？此空等同于无，何能生识耶？若说空是有，又非同于物，亦何能生识？纵然能生汝识，因非相已灭所缘之境，欲将何者为所分别耶？</p>
<p><b><span style="color:teal">若无所因，突然而出，何不日中，别识明月？<span lang="EN-US"></span></span></b></p>
<p>此破无因生。若谓无因，突然而能生出汝识者，何不于白日之中，无有明月，突然特别生出汝识，以了知明月耶？</p>
<p><b><span style="color:teal">汝更细详，微细详审：见托汝睛，相推前境，可状成有，不相成无，如是识缘，因何所出？<span lang="EN-US"></span></span></b></p>
<p>如前所说，非和合非不和合之义。汝可更加细详，微细详审句，即解释细详二字。能见之根，寄托于眼睛之内；所见之尘，推为现前之境；可有形状者，成为有相之色；不有形相者，成为无相之空；如是根、尘、色、空之中，汝可微细审详，生识之缘，毕竟因<span style="font-size:10.0pt;">依也</span>何所出？于根、尘、色、空，既无所出，则非和合明矣！</p>
<p><b><span style="color:teal">识动、见澄，非和非合，闻、听、觉、知，亦复如是；不应识缘，无从自出？<span lang="EN-US"></span></span></b></p>
<p>凡言和合，必体性相类，可说和合，现今识有分别属动，见无分别属澄，澄湛不动也。体性各异，非和非合；闻、听、觉、知五根之性，亦复如是，均非因缘和合矣。不应、诫止之词，不应说此识生缘，乃是无从<span style="font-size:10.0pt;">因也</span>自然而出耶？然必根、尘相对而生，则又非不和合矣！</p>
<p><span style="color:#333399">巳三<span lang="EN-US">&nbsp;&nbsp;合会警悟</span></span></p>
<p><b><span style="color:teal">若此识心，本无所从，当知了别，见、闻、觉、知，圆满湛然，性非从所，兼彼虚空，地、水、火、风，均名七大，性真圆融，皆如来藏本无生灭。<span lang="EN-US"></span></span></b></p>
<p>此合前六大，会归藏性。谓如我前来所说，此之识心，本无所从，则非和合而有。当知此了别之识，与上见、闻、觉、知之根，同是圆满湛然，其性非从缘所生。倘不圆满，可说从缘所生，今既圆满，此外无法，岂有缘之可从？兼彼无情之虚空，及地、水、火、风悉皆均等，同名七大。此以识大，会通前之六大。<span>&nbsp; </span>性真圆融，皆如来藏，本无生灭者：七大一一皆性皆真，圆融无碍；如前云：性色真空，性空真色等。既唯性唯真，七大本非七大，故皆如来藏，本无生灭，常住不动也。</p>
<p><b><span style="color:teal">阿难，汝心粗浮，不悟见闻，发明了知，本如来藏。汝应观此：六处识心，为同为异？为空为有？为非同异？为非空有？<span lang="EN-US"></span></span></b></p>
<p>此警令悟明识大即藏性。谓阿难言：汝心粗浮，粗则不细，浮则不深，无有深细之慧，不能悟明，见闻等根即藏性，不发明能了知之识性，本如来藏者：不字双用，即不悟不发明根识，同是如来藏性。则教以应当起智观察，六处识心。为是同异乎？为是空有乎？为非同异乎？为非空有乎？<span>&nbsp; </span>若言是同，六用差别；若言是异，元一精明；此识岂可以同异言耶？若言是空，现有了别；若言是有，全无形相；此识岂可以空有言耶？若言非同，元本一体；若言非异，六处用殊；则知此识，又不可以非同非异言矣？若言非空，离于根尘，元无所有；若言非有，现能分别，诸尘境界；则知此识，又未可以空有言矣？若能悟明识大，同异非同异，空有非空有，则可悟明前之见大，与今之识大，非和合非不和合矣！</p>
<p><span style="color:#333399">巳四<span lang="EN-US">&nbsp;&nbsp;结显体用</span></span></p>
<p><b><span style="color:teal">汝元不知：如来藏中，性识明知，觉明真识，妙觉湛然，遍周法界。<span lang="EN-US"></span></span></b></p>
<p>此结显识大之体。以识体即是如来藏体，由阿难无有真智，不悟真理，故曰：汝元不知如来藏性之中，性具之识，即是妙明真知；本觉之明，即是性真之识。以藏性、识性，相融、相即也。<span>&nbsp; </span>妙觉湛然，然周法界者：前云清净本然，约本元自性说；今此识大，体即妙本明觉，湛然凝然，故直称妙觉湛然；体中元具遍周法界之用，此亦但理具，而非事造，事造亦在下文。理具与事造之用，当云何分？理具者，全体具足大用，浑涵未发；虽然未发，其本有之力用，毫无欠阙，如火柴具足火之力用，虽然未发，具有焚烧林野之用。事造者，将此火柴一擦，一星之火，便可燎原。理具事造，亦复如是。</p>
<p><b><span style="color:teal">含吐十虚，宁有方所？<span lang="EN-US"></span></span></b></p>
<p>此明大用无限。此科无随心应量之文者，以心即识心，量亦识量，不复自随自应，故不列焉。但言识性，能含能吐，含即包藏义，吐即出生义。此即称性所起之大用，藏性能含裹十方，无际虚空，何况空中，所有世界众生耶？藏性能显现十方，无尽虚空，以及空中所有一切诸法，识亦如是。故相宗云，‘万法唯识’也。</p>
<p><span style="color:#333399">巳五<span lang="EN-US">&nbsp;&nbsp;双拂二计</span></span></p>
<p><b><span style="color:teal">循业发现。世间无知，惑为因缘，及自然性，皆是识心，分别计度，但有言说，都无实义。<span lang="EN-US"></span></span></b></p>
<p>循有漏、无漏二种之业，发现六凡有情世间。三乘正觉世间，染净之识。凡、外无有正知正见之众，迷惑为因缘和合而生，及自然不和合而生。此等皆妄想识心，分别计度，但有戏论之言说，都无真实之了义耳。<span>&nbsp; </span>《正脉》问：‘此经首先正破识心，如七处曲搜，三迷决了，名义皆妄，毕竟无体；乃至显见文中，又复旁兼相形而破，未尝少假宽容。何后于十八界，即已许为如来藏心，妙真如性，至此愈称其周遍法界，含吐十虚，是即性之全体，而同彼开显见性之极量，何前乃妄之至，而后乃真之极乎？’</p>
<p>答：‘前约初心悟修须从方便，决择真妄，舍生死根本，取涅槃妙心，则识须破尽，决定不用；后约圆解普融，无法不真，无法不如，乃至刹尘念劫，无非一真法界，何况识心，不融法界？悬示中双具二门，此意详尽，宜研味之。《指掌》云：识之所以为患者，要在不知是妄，良以不知是妄，必至认以为真，遂不复更求真本：因将如来藏心，日汨没于情尘之中，从迷积迷，浩劫不返。若果知是妄，不认为真，还须会归如来藏性，如不然者，必至全体灰泯，反将含吐十虚之妙觉明用，永沉幻果，尘劫莫升。所以妙成二智，断分于焦芽败种者，岂曰无故？是知前之所以正破旁破者，务令了识是妄；后之所以会相融性者，务令达妄即真，得旨忘筌，微智者不足与道也’。丑三圆彰七大即性周遍竟。并上大科辛初如来破妄显真竟。</p>
<p align="right" style="text-align:right;text-indent:24.0pt;word-break:break-all">楞严经讲义第八卷终<span>&nbsp; </span></p>
