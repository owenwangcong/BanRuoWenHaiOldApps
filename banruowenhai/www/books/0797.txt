<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(泉池功德第十七)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">泉池功德第十七<span lang="EN-US"></span></span></p>
<p>本品明极乐泉池不可思议功德。（一）首明池德之总相，并列标池量、水德、岸树、池花等别相。（二）池扬妙法，成熟善根。（三）十方生者，莲池化生。</p>
<p><b><span style="color:teal">又其讲堂左右，泉池交流。纵广深浅，皆各一等，或十由旬，二十由旬乃至百千由旬。湛然香洁，具八功德。<span lang="EN-US"></span></span></b></p>
<p>‘讲堂左右，泉池交流’是总相。表宝树莲池，周遍其国也。《观经》曰：‘一一池水，七宝所成。<span lang="EN-US">......其摩尼水，流注华间，寻树上下。’可见极乐，庄严微妙，超逾一切。</span></p>
<p>别相中，首为泉池之形量。纵者长度。广者宽度。池之长宽深浅，应机化现，其量非一。称其形体，各为一等。从十由旬，乃至百千由旬，皆随应而现。次表水德。是诸泉池，即八功德池。池水湛洁，清芬芳馥，故曰‘湛然香洁’。水具八德。故称八功德水。《称赞净土经》曰：‘何等名为八功德水。一者澄净。二者清冷。三者甘美。四者轻软。五者润泽。六者安和。七者饮时除饥渴等无量过患。八者饮已定能长养诸根四大，增益种种殊胜善根。多福众生，长乐受用。’极乐之水能令饮者，增长种种殊胜善根。可见极乐不可思议。</p>
<p><b><span style="color:teal">岸边无数栴檀香树，吉祥果树，华果恒芳，光明照耀。修条密叶，交覆于池。出种种香，世无能喻。随风散馥，沿水流芬。<span lang="EN-US"></span></span></b></p>
<p>上显池岸妙树庄严之相。‘栴檀’见前释。‘吉祥果’，印度所产。此方所无。状似瓜篓，黄赤色。今以此方之石榴拟充之。石榴一花多实，故以石榴拟吉祥果。今经云‘池流华树。<span lang="EN-US">....皆以无量宝香合成’。是故‘华果恒芳’。恒芳者，常香也。‘光明照耀’者，即前之‘无量光炎，照耀无极。’可见此诸华树，既吐芬香，复放妙光也。‘修条’者，长枝也。‘交’者，相接。‘覆’者，垂盖。岸侧宝林，枝长叶茂。凌空相接，垂覆池上。如是林树出种种妙香，其香殊胜，非世间所有，故云‘世无能喻’。‘随风散馥’，随德风而散播其香馥。‘沿水流芬’，顺池水而流送其芬芳。此乃第四十三‘宝香普薰愿’之所摄。</span></p>
<p><b><span style="color:teal">又复池饰七宝，地布金沙。优钵罗华、钵昙摩华、拘牟头华、芬陀利华，杂色光茂，弥覆水上。<span lang="EN-US"></span></span></b></p>
<p>上显池中庄严之相。‘池饰七宝’者，《吴译》曰：‘皆复有自然流泉浴池，皆与自然七宝俱生’。‘地布金沙’，地指池底。《汉译》曰：‘有纯白银池者，其底沙皆黄金也。中有纯黄金池者，其水底沙皆白银也。<span lang="EN-US">....中复有二宝共作一池者，其水底沙皆金银也。’乃至‘中复有七宝共作一池者，其池底沙皆金、银、水精、琉璃、珊瑚、琥珀、砗磲、玛瑙也。’</span></p>
<p>下明池花有四种妙莲。《会疏》曰：‘优钵罗，此云青莲华。钵昙摩，此云红莲华。拘牟头，此云黄莲华。芬陀利，此云白莲华。小本所谓四色华也。’又《笺注》曰：‘西方之莲，有青黄赤白四种。又随未敷、开、落之三时而异名，芬陀利为白莲华之正开敷者。又此华最大，花瓣数百，一名百叶花。《妙法莲华经》之莲华，即此白莲华百叶之芬陀利华也。又此华多出于阿耨达池，人间无有，故称为人中好华、希有华等。’又‘杂色光茂’。‘杂’者，和也，合也，众也，集也。故‘杂色’，指众色和合也。‘光茂’者，明盛也。小本曰：‘池中莲华，大如车轮，青色青光，黄色黄光，赤色赤光，白色白光。’亦显杂色光茂也。‘弥’者，满也。莲花遍满宝池，覆荫水面，故曰‘弥覆水上’。</p>
<p><b><span style="color:teal">若彼众生，过浴此水，欲至足者，欲至膝者，欲至腰腋、欲至颈者，或欲灌身，或欲冷者、温者、急流者、缓流者，其水一一随众生意，开神悦体，净若无形。宝沙映澈，无深不照。<span lang="EN-US"></span></span></b></p>
<p>上显水具妙用，善如人意。‘过浴此水’者，《会疏》曰：‘彼土人天，非水谷身。清净成就，不须洗濯，何须水耶？唯是为随意受乐，荡除心垢故也。’意谓：彼土天人，莲花化身，非依饮水食谷以维身命。本来清净，何须洗浴？盖随意乐而浴，为除心垢耳！心垢消除，自然神开体适，故下文曰‘开神悦体’也。</p>
<p>此功德水之妙用，实不可思议。其水位上下、水温高低、水流缓急，‘一一随众生意’。若人初欲此水至足，或欲至腰，至颈，或欲灌身。则同一池水随人意念而升降自在。甚至水升虚空，而作淋灌。人间之水，其性向下。彼土之水，上下无碍。更有进者，同一池水，多人入浴，人之所欲，各有不同，或高或低，或暖或凉，或缓或急。而此水能一一知众生意，复能一一随众生意。如其所愿，同时同处，普应现之。当思此水，是何等之水。如斯境界，是何等境界。《法华》曰：‘止止不须说，我法妙难思。’此正是难思之妙法。</p>
<p>兹于不须说中，勉强说之。弥陀因地，住真实慧。庄严净土，开化显示真实之际。此真实之际，勉强说之，即实际理体。当人自心，亦即是一法句，一清净句，真实智慧无为法身。此水即是真实之际，故能普门示现，广满众愿，一一惠以真实之利也。下曰水演妙法，弥显此意。</p>
<p>‘开神’。‘神’者，明也。又有情之心识，灵妙不可思议，故曰神识（俗称为灵魂）。又如《肇注维摩经序》曰：‘夫道之极者，岂可以形言权智，而语其神域哉！’是则以真证之不可思议境界谓之神域。又自在彻见事理之智慧，曰神智。故知‘开神’乃能使浴者开显识性中本有之神智也。又水具八德，调和适意，故‘悦体’。‘净’者，清澄无垢。‘无形’者，表至清也。以水至清，能使池底宝砂清澈映现，故曰‘宝沙映澈’。彻照至底，故曰‘无深不照’。‘净若无形’，水之相也。‘开神悦体’，水之用也。相用俱妙，实因水之本体妙也。</p>
<p><b><span style="color:teal">微澜徐回，转相灌注。波扬无量微妙音声；或闻佛法僧声、波罗蜜声、止息寂静声、无生无灭声、十力无畏声；或闻无性无作无我声、大慈大悲喜舍声、甘露灌顶受位声。<span lang="EN-US"></span></span></b></p>
<p>上段明本品之（二）水演妙法。广演无情说法之妙谛，以成熟极乐众生之善根。‘微澜’，水生细纹曰‘波’；大波曰‘澜’。今曰‘微澜’，乃指细波。‘徐回’。‘徐’者，缓也。‘回’者，回流，水往复也。水波徐缓往复，互相激荡，辗转生波。故云‘转相灌注’。水波相击，发微妙悦耳之声。其声之种类无量，微妙亦无量，故曰‘波扬无量微妙音声’。所言‘无量微妙’者，以能广说无量妙法故。</p>
<p>‘佛法僧声’。佛法僧者，三宝也。《小本》曰：‘闻是音者，自然皆生念佛念法念僧之心。’‘波罗蜜’，译为到彼岸。或度无极，简曰度。或事究竟。以菩萨之大行，能究竟一切自行与化他之事。故名事究竟。乘此大行能由生死之此岸，到涅槃之彼岸，故名到彼岸。因此大行能度诸法之广远，故名度无极。‘止息’。‘止’者，停止之义，住止于谛理不动也。‘息’者，休息。《止观三》曰：‘息义者，诸恶觉观，妄念思想，寂然休息。’故‘息’者，息诸妄念也。此就所观而得名，故止息即止观。又《止观三》曰：‘法性寂然曰止，寂而常照曰观。’又‘无明即明。不复流动，故名为止。朗然大净，呼之为观。’又《止观辅行》曰：‘中道即法界，法界即止观。止观不二，境智冥一。’‘寂静’，见前‘诸根寂静’注。‘无生无灭’者，涅槃之真理，本来无生灭。《仁王经》曰：‘一切法性真实空。不来不去。无生无灭。’又《圆觉经》曰：‘一切众生于无生中，妄见生灭，是故说名轮转生死。’又清凉云：‘若闻无生者，便知一切诸法，皆悉空寂，无生无灭。’</p>
<p>‘十力’者，如来证得实相之智。了达一切。无能坏，无能胜，故名为力。（详见第四十六品十力注）（一）知是处非处智力。（二）知三世业报智力。（三）知诸禅解脱智力。（四）知诸根胜劣智力。（五）知种种解智力。（六）知种种界智力。（七）知一切至处道智力。（八）知天眼无碍智力。（九）知宿命无漏智力。（十）知永断习气智力。是为‘十力’。‘无畏’者，又云无所畏。佛于大众中说法，泰然无畏之德也。此有四种：（一）一切智无所畏。佛于大众中，明言我为一切智人，而无畏心。（二）漏尽无所畏。佛于大众中，明言我断尽一切烦恼，而无畏心。（三）说障道无所畏。佛于大众中，说惑业等诸障法，而无畏心。（四）说尽苦道无所畏。佛于大众中，说戒定慧等诸尽苦之正道，而无畏心。是名四无畏。</p>
<p>‘无性’者，《法华经》曰：‘知诸法常无性。’性者体也，一切诸法皆无实体，故曰‘无性’。又《楞伽经》、《唯识论》等，明三种无性：（一）相无性。一切众生，以妄心向因缘生之事物，计度为我、为法，并迷执为实我与实法，是名遍计所执性。如见绳而误以为蛇，蛇非实有，但因妄情迷执，而有蛇相。此相非实有，但因妄情而现。故曰相无性。（二）生无性。由因缘而生之一切万法，谓之依他起性。他，即指因缘。例如绳从麻之因，与它助缘而成，离妄情而自存。但绳无实性，缘散绳空，故曰生无性。（三）胜义无性。胜义者，谓圆成实性，指圆满成就之真实性。亦名法性，亦曰真如，是一切有为法之体性。例如绳之实性为麻。圆成实性为绝待之法，离一切相。若见知是麻，则离蛇绳之相。故曰胜义无性。‘无作’者，无因缘造作。义同无为。《华严大疏》曰：‘以有所作为，故名有为；有为是无常。无所作为，故名无为。无为即是常也。’《探玄记》曰：‘缘所起法，名曰有为。无性真理，名曰无为。’故知‘无作’、‘无为’皆真理之异名。又《法事赞》曰：‘极乐无为涅槃界。’涅槃为不生不灭，绝一切有为之相，是名无为。离一切有为造作，是名无作。极乐国土举体是一清净句，真实智慧无为法身，故曰无为涅槃界。‘无我’。我者，具常一之体，有主宰之用者也。于人身体执有此，谓之人我。于法执有此，谓之法我。然人身者，五蕴之假和合，无常一之我体。如《止观七》云：‘以无智慧故，计言有我。以慧观之，实无有我。我在何处。头足支节，一一谛观，了不见我。’又《原人论》曰：‘形骸之色，思虑之心，从无始来，因缘力故，念念生灭，相续无穷，如水涓涓（前浪去而后浪来）。如灯焰焰（新焰生而旧焰灭）。身心假合，似一似常（实则刹那之际，生灭无穷）。凡愚不觉，执之为我。宝此我故，即起贪嗔痴等三毒。三毒击意（攻动意根），发动身口，造一切业。’再言法者，总为因缘所生，亦无常一之我体。《大乘义章二》曰：‘法无性实（一切法皆无实性），故云无我。’故《十地经》曰：‘无我智有二种，我空法空。’又《金刚经》曰：‘通达无我法者，如来说名真是菩萨。’</p>
<p>‘大慈大悲喜舍声’（喜舍见《宋译》）。慈悲喜舍，名四无量心。（一）慈无量心，能与乐之心也。（二）悲无量心，能拔苦之心也。（三）喜无量心，见人离苦得乐生庆悦之心也。（四）舍无量心，如上三心舍之，而心不存著也。又怨亲平等，舍怨舍亲也。此四心，普缘一切众生，引无量之福，得无量之果，故名四无量心。</p>
<p>‘甘露灌顶受位’。‘甘露’者，天人所食之美露，味甘如蜜。《光明文句五》曰：‘甘露是诸天不死之药，食者命长身安，力大体光。’‘灌顶受位’者，显教谓等觉菩萨将入妙觉之位，一切十方佛，以智水灌菩萨顶。譬如转轮圣王，取四大海水灌太子顶，唱言：‘太子已受位竟。’是名灌顶受位。又密典《秘藏记钞》以水灌顶，名甘露灌顶。《大日经疏》曰：‘今如来法王，亦复如是，为令佛种不断故，以甘露法水，而灌佛子之顶，令佛种永不断故。为顺世法故，有此方便印持之法。从此以后，一切圣众，咸所敬仰。亦知此人毕竟不退于无上菩提。定绍法王之位。’又《秘藏记》曰：‘菩萨初地乃至等觉，究竟迁佛果时，诸佛以大悲水灌顶。即自行圆满，得证佛果。’如上种种微妙法音，皆是水波自然之声，无情说法，遍满国土，池水树林，悉演妙法。</p>
<p><b><span style="color:teal">得闻如是种种声已，其心清净，无诸分别；正直平等，成熟善根。随其所闻，与法相应。其愿闻者，辄独闻之；所不欲闻，了无所闻。永不退于阿耨多罗三藐三菩提心。<span lang="EN-US"></span></span></b></p>
<p>上段明闻者得益。谛闻妙法，心无妄念，离诸垢染，故曰‘其心清净’。‘分别’者，思量识别诸事理，以妄分别为体。乃妄于无我无法之上，而分别我与法也。若无我、人、众生、寿者之相，平等无差，一味无别，故曰‘无诸分别’。‘正直’者，方正质直，无邪无曲。《往生论注》曰：‘正直曰方。<span lang="EN-US">....依正直故，生怜愍一切众生心。’又《法华经》曰：‘正直舍方便，但说无上道。’此中所谓正直，指唯说圆教之一乘妙法之本怀也。‘平等’，无差别曰平等。《往生论注》曰：‘平等是诸法体相。’因真如周遍于一切诸法。万法一如，故曰平等。又《论注》曰：‘闻阿弥陀如来至德名号，说法音声，如上种种口业系缚，皆得解脱。入如来家，毕竟得平等口业。’是故极乐国人，得闻种种法音，其心清净，远离分别，正直无邪，毕竟得如来平等口业，故曰‘平等’。又《法华科注四》曰：‘平等有二：一者法等，即中道理。二者众生等，即一切众生，同得佛慧也。’盖谓：一者，平等是中道之理体，一毛一尘无非中道，故曰平等。二者，众生本具如来智慧德相，同得佛慧，故曰平等。‘善根’者，《小本》云：‘不可以少善根福德因缘得生彼国。’《弥陀要解》云：‘菩提正道名善根。’《圆中钞》疏曰：‘执持名号，发愿往生，方名多善根也。’《弥陀疏钞》云：‘执持名号，愿见弥陀。诚多善根、大善根、最胜善根、不可思议善根也。’彼土众生因闻泉流说法，如上之不可思议善根，悉皆成熟。</span></p>
<p>‘随其所闻，与法相应’。《唐译》曰：‘得闻如是种种声已，获得广大爱乐欢悦，而与观察相应、厌离相应<span lang="EN-US">....（乃至）涅槃相应。’‘相应’者，即契合之义。《往生论注》曰：‘相应者。譬如函（匣也）盖（匣之盖也）相称也。’又《起信论》曰：‘以离念境界，唯证相应故（唯有实证，方能契入离念境界。）’又《华严论》曰：‘一念相应一念佛。一日相应一日佛。’今经云‘随其所闻，与法相应’，深显弥陀本愿功德，不可思议。诸往生者，善根成熟，所闻妙法，悉能契会。蹑解起行，行起解绝。忘照同时，能所不二。智与理冥，乃至种种所闻，悉能顿契，与法相应。下云：‘其愿闻者，辄独闻之。所不欲闻，了无所闻。’复表此水圆明具德，自在无碍，妙应无穷。‘一一随众生意’也。极乐国土，水鸟树林，悉演妙法。色光声香，皆作佛事。耳目所对，全显本心。举足下足，咸作佛事。故于无上菩提之心，永无退转，纯是增上因缘。</span></p>
<p><b><span style="color:teal">十方世界诸往生者，皆于七宝池莲华中，自然化生。悉受清虚之身、无极之体。<span lang="EN-US"></span></span></b></p>
<p>上段乃本品之（三）十方往生者皆于宝池莲花化生。此为第二十四‘莲花化生愿’之成就。‘自然化生’。自然者，义寂云：‘非胎藏所生育。故自然。’《会疏》曰：‘非妄业所感，佛愿令然，故谓自然。’化生，见前第二十四愿注。‘清虚之身，无极之体’。‘清虚’见汉吴译。《魏译》为虚无。其义同。义寂曰：‘非饮食所长养，故虚无。非老死所殒没，故无极。’《嘉祥疏》曰：‘以神通无所不至，故无极之体。如光影，故虚无之身。’又《会疏》曰：‘有而若无，纵任无碍，故名虚无之身。一得受生，无有终期，故名无极之体。’憬兴云：‘虚无、无极者，无障碍故，希有故。如其次第。’意谓：无障故曰虚无。希有故称无极。诸家之释，可合参。</p>
<p><b><span style="color:teal">不闻三途恶恼苦难之名，尚无假设，何况实苦。但有自然快乐之音，是故彼国，名为极乐。<span lang="EN-US"></span></span></b></p>
<p>上文为第一‘国无恶道愿’，与廿八‘国无不善愿’之成就。小本云：‘其彿国土。尚无恶道之名，何况有实。’又曰：‘其国众生，无有众苦，但受诸乐，故名极乐。’又《论注》曰：‘永离身心恼，受乐常无间。’故经云：‘但有自然快乐之音，是故彼国，名为极乐。’</p>
<p><span lang="EN-US" style="&quot;Courier New&quot;">&nbsp;</span></p>
