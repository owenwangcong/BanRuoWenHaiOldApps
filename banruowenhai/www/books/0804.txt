<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(三辈往生第二十四)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">三辈往生第二十四<span lang="EN-US"></span></span></p>
<p><b><span style="color:teal">佛告阿难：十方世界诸天人民，其有至心愿生彼国，凡有三辈。<span lang="EN-US"></span></span></b></p>
<p>前品十方佛赞，乃‘诸佛称叹愿’之成就。盖欲十方众生，闻名发心，忆念受持，而随愿得生也。今品则论往生者因行之类次。盖以凡夫闻名后，信愿有深浅，发心有大小，持诵有多少，修习有勤惰种种之不同。众生之宿根有无量差别，福德因缘亦复各有殊异。人人自别，各各不同。故知十方众生往生者无量，其品类亦无有量。世尊乃于无量不同之中，粗标大类，于本经中分为上中下三辈，是为至略者也。三辈各有三，则为九，是则《观经》中之九品也。九品各含九，则为八十一。如是辗转推演，实是无量。今于无量辈中，总括为三辈。其往生后品位虽悬殊，若论其能往生之主因，莫不由于‘发菩提心，一向专念阿弥陀佛’。盖此正本经之纲宗，往生极乐之关键。</p>
<p>三辈往生，乃我侪凡夫得生净土之类别。其愿行功德，是我辈企求往生者之轨范。若真志求往生，则当依之，犹如明鉴，时时对照，思欲类及。当知净宗称为易行道者，是与余八万三千九百九十九法门相较而言也。唯此独易，故称易行。若论其实，如本品所明，则知往生，亦非易事。倘不真为生死，发菩提心，以深信愿，一向专念，而欲往生，无有是处。敬祈当世行人，慎莫初闻净宗易行，便生轻慢。信心虚浮，志愿弛缓。口谈净业，心恋尘缘。如是求生，当待驴年。</p>
<p>又本经三辈与《观经》九品，是否相配，古说不一。论为同者，有昙鸾诸师。昙鸾师《略论》云：‘生安乐土者，《无量寿经》中唯有三辈上、中、下。《无量寿观经》中，一品分为上中下。三三而九，合为九品。’又《净影疏》曰：‘十方世界，诸人民，愿生彼国，凡有三辈。总以标举，如《观经》中，粗分为三，细分为九。’又嘉祥《观经疏》云：‘《无量寿经》但明三辈。此（指《观经》）中开三辈为九辈。三辈者，谓上中下也。九辈者，于上品有三，中下亦三，故成九辈也。’又憬兴曰：‘今即合彼（《观经》）九品，为此（本经）三辈，故其义无异。’又莲池曰：‘三辈九品，正相配合，又何疑焉。’又天台《观经疏》谓‘此经（《观经》）九品，为令识位高下，即大本三辈也。’</p>
<p>至于主张两经相异者，则灵芝、孤山等诸师。灵芝师谓三辈止对《观经》之上品，不摄余六品，因《观经》之中品及下品，皆未发菩提心也。孤山稍广，谓此之三辈只摄彼之上品与中品，不摄下三品，因本经中三辈往生者，皆是善人，而彼《观经》中之下三品，皆是恶人，临终忏悔，念佛得生也。是故诸师皆谓两经不能相配也。</p>
<p>莲池大师于《疏钞》中，会通上之异说。《疏钞》曰：‘《草庵辅正解》曰：“天台以九品同三辈者，乃约位次相同，不约因行而言。则孤山、灵芝，皆不违天台。所以然者，以天台但约位次，则辈品正同。二师唯约行因，则止齐中上。各有所据，取义不同，故不违也。”克实而论，则烦恼不异菩提，始恶何妨终善。恶人即已成善，岂不贤圣同科。三辈九品，正相配合。又何疑焉。’上之会通，甚契法要。盖天台等主张两经相配者，乃著眼于往生后之阶位，而未论及其因地之行持。灵芝诸师指为异者，乃专就因地行持，乃就曾否早发菩提心与平日之善恶而言。则《观经》之下三品，不能齐于本经之下辈矣。莲师末后曰：‘始恶不妨终善’，深契圣心。恶人临终如能忏悔发心，至心念佛，则恶人已成善人。故亦蒙佛摄受，随愿往生。故莲池大师曰：‘岂不贤圣同科’，同登极乐也。由上可见，此经三辈，彼经九品，实相配合，不容或疑也。又《报恩论》曰：‘此经上辈当（当者，配合之义）出家。中下二辈当（同上）在家。乃从其多数，粗举大凡。故云“凡有三辈”。《观经》就此大凡，略开为九。而又极其优降，以括无量行因之不齐。’此论极好。《观经》中，上上品往生者，弹指往生，见佛闻法，即悟无生法忍。须臾历事诸佛。次第受记。还至本国，得无量百千陀罗尼门。是乃三辈中极优者也。下下品乃五逆十恶，地狱相现，临终忏悔，十念往生者，乃下辈中最下者也。《观经》明其最优，兼指最下，故谓‘极其优降’。二经乍看似异，而实旨正同也。</p>
<p>次分述三辈。首明上辈。</p>
<p><b><span style="color:teal">其上辈者，舍家弃欲而作沙门。发菩提心。一向专念阿弥陀佛。修诸功德，愿生彼国。此等众生，临寿终时，阿弥陀佛，与诸圣众，现在其前。经须臾间，即随彼佛往生其国。便于七宝华中自然化生。智慧勇猛，神通自在。是故阿难：其有众生欲于今世见阿弥陀佛者，应发无上菩提之心。复当专念极乐国土。积集善根，应持回向。由此见佛，生彼国中，得不退转，乃至无上菩提。<span lang="EN-US"></span></span></b></p>
<p>经中上辈往生是否凡夫有分，乃净宗一大问题。古德有谓是乃菩萨之行。（如谓上上品须四地至七地之菩萨，上中品须初地至四地之菩萨，余可例推。中品中生及以下，才是凡夫所能达。）若如是者，则弥陀大愿之无上，西方莲国之独妙，持名法门之易行，往生妙法之殊胜，皆成戏论。直使不可思议之净宗妙法，亦复成为可思议之法矣。故此实为净宗之关键，前于本解（贰）概要中，虽略论一二，未尽其旨，试更详之。</p>
<p>古说之非，幸得唐善导大师，广引经论，力破旧说。大师于所著《四帖疏》中论云：‘又看此《观经》定善，及三辈上下文意，总是佛去世后，五浊凡夫。但以遇缘有异，致令九品差别。何者。上品三人，是遇大凡夫。中品三人，是遇小凡夫。下品三人，是遇恶凡夫。以恶业故，临终藉善，乘佛愿力，乃得往生。到彼华开，方始发心。何得言是始学大乘人也。（古师谓下辈是大乘始学凡夫）若作此见，自失误他，为害兹甚。’疏中复引《观经》十则，以证其说。兹不具录。大师直示，极乐九品莲台，均是浊世凡夫往生之位。唯因世间遇缘有大乘小乘之差异，故往生后有上辈中辈之不同。净宗乃最极圆顿之教，大根大器之凡夫，若能信受，圆解圆修，则与常人日劫相倍。（圆人修一日，等于常人修一劫。）故能一生功圆，迳登上品也。</p>
<p>现就本经，兼采余论，以明三辈往生，实为凡夫，兼及圣人。经中《必成正觉品》偈曰：‘令彼诸群生，长夜无忧恼，出生众善根，成就菩提果。我若成正觉，立名无量寿。众生闻此号，俱来我刹中。如佛金色身，妙相悉圆满。’首四句明大愿之由，乃欲令一切长夜冥昧之众生，离诸忧悲苦恼，出生善根，成就菩提。故知所欲普济者，实为长夜忧恼，待生善根之具缚凡夫也。继四句偈，明普济之法。众生闻名，来生我刹。此诸众生，亦即长夜忧恼中之群生。是故善导师曰：三辈九品，总是为‘佛去世后，五浊凡夫’也。末二句‘如佛金色身，妙相悉圆满’。可见忧恼凡夫，一登彼土，悉皆身真金色，妙相如佛，圆满具足。下更云：‘亦以大悲心，利益诸群品。离欲深正念，净慧修梵行。’是表诸往生者，华开见佛，身心顿净。智慧猛利，大悲无量，自觉觉他，成就菩提。是皆阿弥陀佛，威神力故，本愿力故，满足愿故，明了、坚固、究竟愿故。故能令长夜忧恼之凡夫，智慧清净，身心如佛。由是可见此土大心凡夫，蒙佛加被，上辈往生，得无生忍，又何足异。法藏比丘以偈颂愿，首句即是‘我建超世志’。此正超世之处。安得守十方之常规，以论极乐之品位耶？</p>
<p>又《无量寿经钞》曰：‘憬兴明许三辈九品，凡夫往生。故彼释云：“一、凡小往生。二、大圣往生。”言凡小者，指三辈。’又《游心安乐道》曰：‘又四十八愿，初先为一切凡夫。后兼为三乘圣人。故知净土宗意，本为凡夫，兼为圣人也。’更据本品开口便道曰：‘十方世界诸天人民，其有至心愿生彼国，凡有三辈。’经中三辈，只是十方之诸天人民，未言菩萨声闻。故知三辈所指，首在凡夫。但经中亦兼为圣人，如《菩萨往生品》中，十方世界诸菩萨众，‘当往生者，但说其名，穷劫不尽’。</p>
<p>‘舍家弃欲，而作沙门’。‘舍家’者，出家也。‘弃欲’，离欲也。‘而作沙门’者，为僧也。《毗婆沙论》云：‘家是烦恼因缘。夫出家者，为灭垢累，故宜远离也。’又玄恽师云：‘出家造恶极难，如陆地行船。在家起过即易，如海中泛舟。又出家修道易为，如海中泛舟。在家修福甚难，如陆地行船。然有心出家而身不出家。身出家而心不出家等。今身心俱出家。故云“舍家弃欲”。’又《无量寿经起信论》云：‘一切众生由爱渴故，因有幻身。由幻身故，因有国土。舍家弃欲，爱渴净故，国土亦净。《大般若经》云：“菩萨摩诃萨，志性好游诸佛国土，应远离居家。”故知出家为净土正因，以远离不净故。’</p>
<p>唐海东元晓师于《游心安乐道》曰：‘无量寿经，说三辈因。上辈之中说有五句。一者舍家离欲而作沙门。此显发起正因方便。二者发菩提心，是明正因。三者专念彼佛，是明修观。四者作诸功德，是明起行。此观及行为助满业。（元晓师以念佛为助业，此说未稳，前已于明宗章辩之，兹不赘。）五者愿生彼国，此一是愿，前四是行。行愿和合，乃得生故。’</p>
<p>上《起信论》以出家为净土正因。元晓师以出家为显发正因之方便。两说稍异，而后说较稳。若兼究《观经》，则上三品未言出家，中品上生言‘修行诸戒’。中品中生，言‘若一日一夜持沙弥戒。若一日一夜持具足戒’。该经九品中唯此二品，确指出家。但本经反之。上辈言出家，中辈则谓‘不能行作沙门’。盖以众生机缘无量差异，因地修行万别千殊，人人有异，各各不同。概括而粗分辈品，略显位次。窃思应病与药，随机说法，故未可拘于一格，死于句下。窃计无量寿会上，阿难当机，并有大比丘万二千人，比丘尼五百人。如是出家大德，皆应上辈往生。且以本经乃净土第一经，所示乃正宗典范，出家修行得上辈生，乃合常情。佛故契此因缘，而说上辈生者，出家弃欲，而作沙门也。至于《观经》，则大异于是，当机者实为韦提希夫人。阿难、目连侍佛左右，释梵诸天，虚空雨花。会中唯阿难、目连为大权示现之比丘，余无出家之众。于此会上当机闻法并上辈往生者，主要是韦提希夫人等在家人。故佛应其机缘，于上品生中，皆未言出家也。又《观经》曰：‘韦提希与五百侍女，闻佛所说，应时即见极乐世界广长之相，得见佛身及二菩萨，心生欢喜，叹未曾有，豁然大悟，逮无生忍。五百侍女，发阿耨多罗三藐三菩提心。愿生彼国。世尊悉记，皆当往生。生彼国已，获得诸佛现前三昧。无量诸天，发无上道心。’可见《观经》会上，当机之众纯是大乘根器，又皆是在家发心。如是诸人，定可上辈往生。且韦提希夫人悟无生法忍于现世，必是上品上生极乐佛土。韦提希乃在家妇女，现生得忍，上品往生。足证上辈生者，不限于出家之众。复显净宗妙法破尽规格，至极圆顿，不可思议。</p>
<p>又《报恩论》中曰：‘刘遗民三度见佛，衣覆手摩，自当上品。非出家也。而凡莲宗诸祖，及维摩、贤护等，一切缁素名德之往生者，可例知矣。’晋代刘遗民，与庐山远公同会念佛者也。往生在远公前。远公临终，方从定起。见阿弥陀佛，身满虚空。圆光之中，有诸化佛。观音势至，左右侍立。又见水流光明，分十四支，回注上下，演说苦、空、无常、无我之音。佛告远曰：‘我以本愿力故，来安慰汝。汝后七日，当生我国。’又见社中先化者，佛陀耶舍、慧持、慧永、刘遗民等，皆在侧。前揖曰：‘师早发心，何来之晚。’刘遗民生前三度见佛，逝后随佛来迎远公。是则居士上品生之又一证例也。《华严》中，善财参五十三善知识。在家人实居多数。密宗中噶居派祖师为居士，因祖师是白衣，故俗称白教。维摩居士乃金粟如来示现。贤护等十六正士均是在家菩萨，为本经菩萨众中上首，故未可但从出家在家之相，而生分别。本经谓上辈生者，出家弃欲。《观经》上品不言出家。韦提希夫人是在家女人，得上品生。五百侍女亦上品生。两经并不相违。盖韦提希夫人已是心出家也。例如我国南方以米为主食，北方则以面粉为主食。米麦虽异，但其能作为主食则一也。是故上品往生，心出家之在家人亦能也。次如《观经》中上品，中中品是出家人，《无量寿经》则谓在家人亦可也。两经合参易明真实之义。是故应善体圣心，切莫死执文句。‘舍家弃欲’，应著重于心出家，则此两经，并无二旨。</p>
<p>‘发菩提心。一向专念阿弥陀佛’。此为全经之纲宗。已详论于明宗章矣。《弥陀要解》以‘信愿持名’为《小本》之宗，本注则以‘发菩提心，一向专念’为宗。其旨同也。信愿即《观经》中之三心。一者至诚心。二者深心。三者回向发愿心。据《四帖疏》意，一、至诚心者，真实心也。二、深心者，深信心也。深信有二：一者，决定深信自身现是罪恶生死凡夫。旷劫以来，常没常流转，无有出离之缘。二者，决定深信彼阿弥陀佛四十八愿，摄受众生，无疑无虑。乘彼愿力，定得往生。三、回向发愿心者，从真实深信心中，以所修一切善根回向，愿生彼国也。由上可见《要解》所谓之信愿，即《观经》之三心。《观经》之三心，即本经中菩提心。故知今经之‘发菩提心’，即《弥陀要解》之信愿。又‘一向专念’即持名也。由于阿弥陀经大小二本，原是一经。是以两者之宗，实应一旨也。</p>
<p>‘发菩提心’已详述于明宗章中，兹不多赘。谨再从《安乐集》中论菩提心部份录取数则，以便参会。《安乐集》一度佚失，乃道绰大师所撰。所论甚为精要。下节录原文，并稍注释，浅申其意。</p>
<p>道绰大师于发菩提心有四番议论。第一，显菩提心之功用。《安乐集》云：‘第一出菩提心功用者。《大经》云：凡欲往生净土，要须发菩提心为源。云何？菩提者，乃是无上佛道之名也。若欲发心作佛者，此心广大，周遍法界。此心究竟，等若虚空。此心长远，尽未来际。此心普备，离二乘障。若能一发此心，倾无始生死有沦。所有功德回向菩提，皆能远诣佛果，无有失灭。’</p>
<p>兹粗释云：首引《大经》，以明功用。《大经》者，《无量寿经》，净影、道绰、善导诸家称之为大经，天台称之为大本。此菩提心实为往生净土之源。‘源’者，本也。故知，若不发此心，纵然勤修，亦似无源之水、无本之木。终不能往生也。‘云何’以下，申明其义。盖菩提者，觉也。无上觉即佛也。是故菩提即无上佛道之名。‘发心作佛’即发起‘是心作佛，是心是佛’之心。盖能发如是心者，本来是佛。此‘作佛’之‘心’，即本来是佛之心。故下复云。此心‘广大’，竖穷三际，横遍十虚也。‘究竟’。究极真际，穷尽法源也。‘长远’。明寂真常，永离生灭也。‘普备’，具足一切，无欠无余也。如是之心，功德不可思议。若能一发此心，便能倾尽无始以来生死与诸有沉沦。更以功德回向菩提，定能上证佛果。所有功德，决不唐捐，无有损失与消灭。道绰大师此语，直截道出菩提心之功用，超出情见，微妙难思。兹引密宗《菩提心论》以为佐证。论曰：‘此菩提心，能包藏一切菩萨功德故。若修证出现，则为一切导师。若归本，则是密严国土。不起于座，能成一切佛事。’菩提心之功用，焉可思议。</p>
<p>‘第二，出菩提名体者。然菩提有三种：一者，法身菩提。二者，报身菩提。三者，化身菩提也。言法身菩提者，所谓真如、实相、第一义空。自性清净，体无秽染。理出天真，不假修成，名为法身。佛体道本，名曰菩提。言报身菩提者，备修万行，能感报佛之果。以果酬因，名曰报身。圆通无碍，名曰菩提。言化身菩提者，谓从报起用，能趣万机，名为化身。益物圆通，名曰菩提。’</p>
<p>释曰：第二明菩提之名与体，分就法报化三身而论。法身菩提，即是真如、实相与第一义空。‘自性清净，体无秽染’。此即禅宗六祖于闻‘无住生心’，豁然大悟时，所云‘何期自性，本自清净’也。又‘理出天真，不假修成’，即‘何期自性，本自具足’。因本自具足，故不假修成也。五祖闻之，便授衣钵，立为第六代祖。并云：‘不识本心，学法无益。若识自本心，见自本性，即名丈夫、天人师、佛。’惠能大师当时尚未剃度，只是庙中一苦工。一发此心，顿登祖位。正可为《菩提心论》中‘若修证出现，则为一切导师<span lang="EN-US">....不起于座，能成一切佛事。’之事证。菩提心，迥出凡情，功用难思。如是心性，名为法身。是佛道之本体，名为菩提。下明报身。法身本具，乃性德也。修德有功，性德方显。故备修万行，功德庄严，得报身佛果。报身圆明具德，通达无碍。故曰‘圆通无碍’，名为报身菩提。从报身流现化身。随机化现，妙用无穷。故曰‘益物圆通’，名为化身菩提。</span></p>
<p>‘第三，显发心有异者，今谓行者，修因发心具其三种：一者，要须识达有无。从本以来自性清净。二者，缘修万行，八万四千诸波罗蜜门等。三者，大慈悲为本。恒拟运度为怀。此之三因，能与大菩提相应，故名发菩提心。又据《净土论》（即《往生论》）云：今发菩提心者，即是愿作佛心；愿作佛心者，即是度众生心；度众生心者，即摄取众生，生有佛国土心。今即愿生净土，故先须发菩提心也。’</p>
<p>释曰：发心有异者，谓有两类。初者，行者于因地中，具发以下之三种心。一者，须识有无，与了达从本以来，自性清净。自性本净，已见前注，兹不赘。至于‘识达有无’，实为悟心之玄关。‘无’者，即《心经》中，从无眼耳，乃至无智亦无得，一连串之无字也。又即《大涅槃经》云：‘如是逆顺入超禅已，复告大众：我以佛眼，遍观三界一切诸法，无明本际，性本解脱。于十方求，了不能得。推本无故，所因枝叶，皆悉解脱。无明解脱故，乃至老死，皆得解脱。以是因缘，我今安住常寂灭光，名大涅槃。’此乃世尊最后慈悲微切之垂示，亦即永明大师愿于无量劫，剥皮为纸，折骨为笔，用血为墨以书此文，用报慈恩者也。无明本无，枝叶何有，达妄本空，真性自显。此即知无之要义也。至于‘知有’者，宗门常曰：‘必须知有始得。’又傅大士《心王铭》曰：‘水中盐味，色里胶清，决定是有，不见其形。心王亦尔，身内居停。面门出入，应物随情。自在无碍，所作皆成。’铭中以譬喻，明当人各各自有心王。决定是有，应物随情，发挥妙用，但不见其形。又《涅槃经》云：‘一切众生，皆有佛性。’知有者，即是知有此佛性。《心灯录》云：‘所以古德都要人知有。若不知有，总是虚妄。’上释知无与知有，以明‘识达有无’。又‘识达’，谓识心达本。了达从本以来自性清净，此正相当于《大乘起信论》中之直心。直心者，正念真如法也。二者，‘缘修万行’相当于该论之深心，乐修一切诸善行故。三者，‘大慈悲为本’，相当于彼之大悲心，欲拔一切众生苦故。是以此之三种发心，正《起信论》之三心。‘此之三因能与大菩提相应’。故知发如是之心，即是发大菩提心也。</p>
<p>次者引《净土论》，谓菩提心，即愿成佛度生，摄取众生往生净土之心。此心初看似较前心易于发起。实亦不然。盖以净土往生法门，实为难信之法，信心未生，何能发心。如《阿弥陀经》云：十方诸佛，称赞本师，于五浊世，‘为诸众生，说是一切世间难信之法’。又本经《独留此经品》曰：‘若闻斯经，信乐受持，难中之难，无过此难。’是明能信净土，实是一切世间难中之难。于此难信能信，斯即大智。顺此信心，发成佛度生同登净土之愿，即是发菩提心也。但能真实信受，自然能发如上之心。是又为净宗之殊胜方便。如《弥陀要解》云：‘深信发愿，即无上菩提。’是以念佛之人，必宜早生信愿，是即发菩提心也。</p>
<p>‘第四，问答解释者。问曰：若备修万行，能感菩提，得成佛者，何故《诸法无行经》云：“若人求菩提，即无有菩提。是人远菩提，犹如天与地。”’释曰：有人根据《诸法无行经》中所云，若人求菩提，即无有菩提可得。此求者乃远离于菩提，如天与地之相隔远。既然如此，今何云，修万行，能得菩提之果，而成佛耶？以下作答。</p>
<p>菩提正体，理求无相。今作相求，不当理实。故名人远也。是故经言菩提者，不可以心得，不可以身得也。’释曰：菩提真正之本体，契理，则无一切相。理者，实际理体，亦即真如实相。行人若作相以求，意存菩提之果，与求菩提之法，此均是法执，即是作相。自离于理体之实际，故云‘不当理实’。此人则远离于菩提也。</p>
<p>‘今者虽知修行往求，了了识知理体无求，仍不坏假名，是故备修万行，故能感也。是故《大智度论》云：“若人见般若，是则为被缚。若不见般若，是亦为被缚。若人见般若，是则为解脱。若不见般若，是亦为解脱。”龙树菩萨释曰：“是中不离四句者为缚。离四句者为解。”今祈（求也）菩提。但能如此修行，即是不行而行，不行而行者，不违二谛大道理也。’释曰：不行而行，即无求而求。虽知理体无求，菩提无得，仍备修万行，以感菩提，妙契中道，故能相感而相契也。</p>
<p>次者，《安乐集》依《净土论》指出，凡欲发心会无上菩提者，先须远离三种与菩提门相违法：‘一者，依智慧门，不求自乐，远离我心贪著自身故。二者，依慈悲门，拔一切众生苦，远离无安众生心故。三者，依方便门，怜愍一切众生心，远离恭敬供养自身心故。是名远离三种菩提门相违法。’释曰：三种相违之法，即文中：一，‘我心贪著自身’。二，‘无安众生心’。三，‘恭敬供养自身心’。此三者必须远离也。</p>
<p>《安乐集》续云：‘菩萨远离如是三种菩提门相违法，即得三种随顺菩提门法。何等为三：一者，无染清净心，不为自身求诸乐故。菩提是无染清净处，若为自身求乐，即违菩提门。是故无染清净心，是顺菩提门。二者，安清净心。为拔一切众生苦故。菩提安稳一切众生清净处，若不作心，拔一切众生，离生死苦，即便违菩提。是故拔一切众生苦，是顺菩提门。三者，乐清净心，欲令一切众生得大菩提故。以摄取众生，生彼国土故。菩提是毕竟常乐处，若不令一切众生，得毕竟常乐者，则违菩提门。此毕竟常乐，依何而得，要依大义门。大义门者，谓彼安乐佛国是也。故令一心专至，愿生彼国，欲使早会无上菩提也。’以上所论违菩提门与随顺菩提门，正显发心违顺之异。凡已发菩提心修习净业者，应常体究，切莫自违菩提门，违失本愿，自障往生也。</p>
<p>‘一向专念阿弥陀佛’。《弥陀要解》云：‘于一切方便之中，求其至直捷，至圆顿者，莫若念佛，求生净土。又于一切念佛法门之中，求其至简易，至稳当者，莫若信愿专持名号。’又云‘阿弥陀佛是万德洪名。以名召德，罄无不尽。故即执持名号为正行，不必更涉观想、参究等行，至简易、至直捷。’又《圆中钞》云：‘今经所示，初心凡夫，但是有口能称，有心能念，皆可修之。故知此经所示，乃至简至易之法门也。’又‘若执持名号，不问闲忙，不拘动静，行住坐卧，皆可修之。故知此经所示，乃至捷至径之法门也。’又‘称名之法，不择贤愚，不拣男女，若贫若富，若贵若贱，皆可修之。故知此经所示，乃摄机至广之法门也。’又《游心安乐道》云：‘诸佛名号，总万德成。但能一念念佛名者，即一念中，总念万德。’又‘无始恶业，从妄心生；念佛功德，从真心起。真心如日，妄心如闇。真心暂起，妄念即除。如日始生，众暗悉除。’又《安乐集》引证《观佛三昧经》云：‘佛劝父王行念佛三昧。父王白佛：佛地果德，真如实相，第一义空，何因不遣弟子行之。佛告父王：诸佛果德，有无量深妙境界，神通解脱，非是凡夫所行境界，故劝父王行念佛三昧。‘父王白佛：念佛之功，其状云何？佛告父王：如伊兰林，方四十由旬，有一棵牛头栴檀，虽有根芽，犹未出土。其伊兰林，唯臭无香。若有啖其华果，发狂而死。后时栴檀根芽，渐渐生长。才欲成树，香气冒盛。遂能改变此林，普皆香美。众生见者，皆生希有心。佛告父王：一切众生，在生死中，念佛之心，亦复如是。但能系念不止，定生佛前。一得往生，即能改变一切诸恶，成大慈悲。如彼香树，改伊兰林’。所言伊兰林者，喻众生身内三毒三障无边众罪。言栴檀者，喻众生念佛之心。才欲成树者，谓一切众生，但能积念不断，业道成办也。’又《大悲经》云：‘一称佛名，以是善根，入涅槃界，不可穷尽。’《称扬诸佛功德经》云：‘若有得闻无量寿如来名者，一心信乐，持讽诵念<span lang="EN-US">......，其人当得无量之福，永当远离三途之厄。命终之后，皆得往生彼佛刹土。’又《文殊般若经》云：‘众生愚钝，观不能解。但令念声相续，自得往生。’又《净修捷要》赞念佛法门云：‘六字统摄万法，一门即是普门。全事即理，全妄归真。全性起修，全修在性。广学原为深入，专修即是总持。声声唤醒自己，念念不离本尊。’又云：‘无量光寿，是我本觉。起心念佛，方名始觉。托彼依正，显我自心。始本不离，直趋觉路。暂尔相违，便堕无明。’又《无量寿起信论》云：‘须知持名一法，最为简要。行者初发心时，贵有定课。每日或千声，或万声，或十万声。从少至多，由散入定。随其念力，俱可往生。’又《安乐集》云：‘称名亦尔，但能专至，相续不断，定生佛前。今劝后代学者，若欲会其二谛，但知念念不可得，即是智慧门。而能系念相续不断，即是功德门。是故经云菩萨摩诃萨，恒以功德智慧以修其心。若始学者，未能破相。但能依相专至，无不往生，不须疑也。’现世行人，实应谛信此说，不必先求离相，但当老实持名。‘依相专至，无不往生’。此实为众生度生死海之指南针也。</span></p>
<p>上广引经论，以明持名念佛殊胜利益。至于持念而云专念，更云一向专念者，如《观念法门》所云：‘佛说一切众生，根性不同，有上中下。随其根性，佛皆劝专念无量寿佛名。问：五种因缘（指五念门），皆是净业。何特于念佛行，专置一向之言耶？答，此有三义：一、谓诸行为废而说，念佛为立而说。二、为助念佛之正业，而说诸行之助业。三、以念佛而为正，以诸行而为傍。故云一向也。’下释其义。‘一向专念’，有下三义：一者，废舍余行，专立念佛。单提一句佛号，一门深入，不杂他法。诸行俱废，唯立念佛名号一法。是名一向专念。二者，唯以念佛为正业。为助此正业，而修诸行。念佛为主，余行为助。主摄诸助，助随于主。主助圆融，同入弥陀一乘愿海。故亦名一向专念也。三者，以念佛为正，余行为傍。正傍有别，主次分明。一向念佛为主，虽不舍余修，仍可名为一向专念也。此论甚妥。是以念佛行人，莫不兼修礼拜、作愿、回向等念门也。</p>
<p>依据上说，则念佛之人，或兼持往生、大悲、准提等咒，或兼持诵《心经》或《金刚经》等等，只须主助分明，念佛绵密，亦皆不违于一向专念也。《无量寿起信论》更彰此旨。论曰：‘行者既发菩提心，当修菩萨行。于世出世间，所有一毫之善，乃至无边功德，悉以深心至诚心，回向极乐。亦得名为一向专念。不必弃舍百为，乃名专念。以佛性遍一切处。有弃有舍，不名念佛故。’此论甚契时机，当前世人，世事繁多，颇难摒除净尽，终日念佛。但能深信切愿，求生净土。事来便做，事去即念。世法本无碍于佛法，何况更以世出世间，一切善行，以至诚心，回向极乐。故亦名一向专念。据《起信论》，兼行世善，尚得名为一向专念，更何况兼修余出世法。例如：蕅益大师《梵室偶谈》云：‘又禅者欲生西方，不必改为念佛。但具信愿，则参禅即净土行也。’又大师曾掩关结坛，持往生咒，求生净土，并作长偈为誓。偈云：‘我以至诚心，深心回向心，然臂香三柱，结一七净坛，专持往生咒，唯除食睡时。以此功德力，求决生安养。’足证但具往生信愿，则参禅持咒皆净土行也。又著《弥陀圆中钞》之幽溪大师，一生修《法华》、《大悲》、《光明》、《弥陀》、《楞严》等忏无虚日。临终预知时至，手书《妙法莲华经》五字，复高唱经题者再，泊然而寂。如是则修忏持经均是净土行也。由是可知发菩提心，持佛名号，虽兼修余法，亦得名为一向专念，亦得往生。但多门兼修，总未若一门深入。一心专至，称念弥陀，则易使熟处变生，生处变熟。盖爱染贪著，是众生之熟处。菩提正念，是众生之生（生疏）处。生处转熟，方有可能于临终苦迫之际，提得起这一句佛号，感佛接引，而得往生也。是故善导大师示曰：‘大圣悲怜，直劝专称名字者，正由称名易故，相续即生。若能念念相续，毕命为期者，十即十生，百即百生。何以故？无杂缘得正念故，与佛本愿相应故，不违教故，顺佛语故。若舍专念修杂念者，百中希（稀）得一二，千中希（稀）得三四。’</p>
<p>总之持名念佛，是诸佛本怀，究竟方便，径中之径。此诚为万古不移之论。因人临终，万苦交迫，除持名外，余行难起。如《观经》云：五逆十恶之人，应堕恶道。临命终时，遇善知识。‘教令念佛。彼人苦逼，不遑念佛。善友告言：汝若不能念（指观想）彼佛者，应称无量寿佛。如是至心，令声不绝，具足十念，称南无阿弥陀佛。称佛名故，于念念中，除八十亿劫生死之罪。命终之时，见金莲花，犹如日轮，住其人前。如一念顷，即得往生极乐世界。’经云临终不能观佛，但仍能念佛名号，是显持名之法，实为至易也。临终易念，因得往生，是为至稳也。‘于念念中，除八十亿劫生死之罪。’是为至顿也。五逆十恶之人，临终十念即得往生，带业凡夫，顿齐补处，是为至圆也。持名妙法即至简易稳妥，又复最极圆顿。是故十方如来同赞，千经万论共指，世之行人，实应速发大心，一向专念阿弥陀佛。</p>
<p>本经以‘发菩提心，一向专念’为宗。因上二者，不可分割。发菩提心，信也，愿也。一向专念，行也。信愿行三，缺一不可。《弥陀要解》云：‘深信发愿，即无上菩提。合此信愿，即为净土指南。由此执持名号，乃为正行。’意谓无上菩提心，乃修净土者之指南针。航海者，赖指南针以定方向。欲出生死苦海，直登极乐彼岸者，则赖菩提心以为导引。故知‘发菩提心’者，修净业者，必不可少也。又由此菩提心，而持名号，乃为正行。是谓，苟无菩提心，虽持名号，亦非正行也。如《弥陀要解》云：‘若无信愿，纵将名号持至风吹不入，雨打不湿，如铜墙铁壁相似，亦无得生之理。修净业者，不可不知也。’反之，虽发菩提心，但无求生净土之愿行，另修他门，则非净土之机，亦不得往生。是故经中，三辈往生，俱云‘发菩提心，一向专念’，盖此实为三辈往生必备之正因。</p>
<p>‘修诸功德’。见弥陀第十九‘闻名发心愿’。愿曰：‘闻我名号，发菩提心。奉行六波罗蜜。’又《汉译》（《吴译》同之）曰：‘其最上第一辈者<span lang="EN-US">....就无为道。当作菩萨道。奉行六波罗蜜经者。作沙门不当亏失经戒。....至精愿欲生无量清净佛国，当念至心不断绝者。’综上二经，则知‘修诸功德’正指奉行六度。《观经》中上品上生者，应‘具诸戒行’，‘读诵大乘’及‘修行六念（六念者，佛、法、僧、戒、施、天），回向发愿’，其实亦即奉行六度也。</span></p>
<p>‘愿生其国’，亦即第十八愿中‘所有善根心心回向，愿生我国’；第十九愿‘复以善根回向，愿生我国’；与第廿一愿中‘至心回向，欲生极乐，无不遂者’；第廿二愿‘发菩提心，厌患女身，愿生我国’。如是诸愿中，皆以发愿回向，求生净土为劝也。《阿弥陀经》曰：‘众生闻者，应当发愿，愿生彼国。’又‘若有信者，应当发愿，生彼国土。’又云：‘若有人已发愿，今发愿，当发愿，欲生阿弥陀佛国者，是诸人等，皆得不退转于阿耨多罗三藐三菩提。’可见‘愿生其国’实为往生极乐之关键。</p>
<p>‘临寿终时，阿弥陀佛与诸圣众，现在其前’。此正第廿‘临终接引愿’之成就。弥陀愿海所惠真实之利也。《称赞净土经》云：‘是善男子，或善女人，临命终时，无量寿佛，与其无量声闻弟子，菩萨众俱，前后围绕，来住其前。慈悲加祐，令心不乱。既舍命已，随佛众会，生无量寿极乐世界清净佛土。’经中‘慈悲加祐，令心不乱’是为净宗之心髓。因佛力加被，行人心始不乱。于是十念相续，便得往生。故称净土为果教，是他力法门，是易行道，是普被万类之慈航，均在是也。经云下辈者，‘临终梦见彼佛，亦得往生’。更显此不可思议之他力。</p>
<p>‘七宝华中，自然化生’。此云自然化生者，表非胎卵湿化四生中之化生。如《法华文句》云：‘《胎经》云：莲华生者，非胎卵湿化之化生也，非化而言化也。’又亦非《涅槃经》所谓之湿生。彼经云：庵罗树女等，因树华而生，名为湿生。盖秽土草木，常有湿气。庵罗树女等，托此湿气而生，乃名湿生。今净土中，莲华与人俱是同时而有，自然化现，不藉湿气，故亦非湿生也。</p>
<p>‘智慧勇猛’。谓智慧明了锐利，能破烦恼憍慢贼军，故云‘勇猛’。如《智度论》云：‘智慧箭劲利。破憍慢诸贼。’又《维摩经》云：‘以智慧剑。破烦恼贼。’又《心地观经》云：‘法宝犹如智慧利剑，割断生死，离系缚故。’‘神通自在’。神通无碍也。如经云：‘能于掌中持一切世界’等也。</p>
<p>又《观经》中详明上辈之三品。兹节录嘉祥《义疏》：‘第一谓上品上生。发菩提心，修行经七日，则生彼国。见彼佛身，闻说妙法，则悟无生法忍。当知此是七地无生也。第二，上品中生。不必读诵大乘经。但善解义理，深信因果，不谤大乘。此功德愿生彼国，即得往生彼国七宝池中大莲华中。经一宿则开。经一小劫，得无生法忍。此亦是七地无生。前上品见佛闻法，则得无生。今中品经一小劫得无生也。第三，上品下生。此人亦信因果，不谤大乘。彼国华中一日一夜乃开。复经三小劫得百法明门，住欢喜地。今下品得初地无生，故知前上品是七地无生。’又《弥陀疏钞》更谓上上品住生中，最上者可至八地。《钞》云：‘则上上品中，从一地以至八地，已容多品，余可知矣。’可见上辈往生，见佛闻法，即悟无生，可登八地，足证‘智慧勇猛’也。</p>
<p>‘欲于今世见阿弥陀佛’。此指现在以及当来一切众生，欲于当世亲自眼见阿弥陀佛也。《观经》谓上品上生者，‘阿弥陀如来，与观世音、大势至，无数化佛，百千比丘声闻大众，无量诸天，七宝宫殿。观世音菩萨执金刚台，与大势至菩萨，至行者前。阿弥陀佛放大光明，照行者身。与诸菩萨，授手迎接。观世音、大势至，与无数菩萨，赞叹行者，劝进其心。行者见已，欢喜踊跃。自见其身乘金刚台，随从佛后。如弹指顷，往生彼国。’又上品中生者‘命欲终时，阿弥陀佛，与观世音、大势至，无量大众眷属围绕。持紫金台，至行者前。赞言：“汝行大乘，解第一义。是故我今来迎接汝。”与千化佛一时授手。行者自见坐紫金台。合掌叉手，赞叹诸佛。如一念顷，即生彼国七宝池中。’又上品下生者，‘行者命欲终时，阿弥陀佛，及观世音、大势至，与诸菩萨，持金莲华，化作五百佛，来迎此人。五百化佛，一时授手。赞言：“法子：汝今清净，发无上道心，我来迎汝。”见此事时。即自见身坐金莲华。坐已华合。随世尊后，即得往生七宝池中。’《观经》与本经，同谓行者于命终前，见佛来迎，是即‘今世见阿弥陀佛’也。于此五浊恶世，无佛之世，能见彼佛，实是希有。全凭弥陀一乘愿海，六字洪名，不思议力。复因行者发菩提心，一向专念，广积功德，发愿回向，求生彼国。与佛愿相应，故能见佛。由见佛故，即得往生，永无退转。必证无上菩提。段末复示‘应发无上菩提之心，复当专念极乐国土。’盖此乃往生之主因。加之以‘积集善根，应持回向。’以是胜因，必得妙果。故云：‘由此见佛，生彼国中，得不退转，乃至无上菩提。’</p>
<p>本解崇尚他佛，或疑有昧心宗。兹引三论，以为佐证。</p>
<p>一、灵峰大师《要解》云：‘问：“佛既心作心是，何不竟言自佛，而必以他佛为胜，何也。”答：“此之法门，全在了他即自。若讳言他佛，则是他见未忘。若偏重自佛，却成我见颠倒。又悉檀四益，后三益事不孤起。傥不从世界深发庆信，则欣厌二益，尚不能生，何况悟入理佛。唯即事持达理持，所以弥陀圣众现前，即是本性明显。往生彼土，见佛闻法，即是成就慧身，不由他悟。法门深妙，破尽一切戏论，斩尽一切意见。唯马鸣、龙树、智者、永明之流，彻底担荷得去。’其余世智辩聪，通儒禅客，尽思度量，愈推愈远，反不若愚夫妇老实念佛者，为能潜通佛智，暗合道妙也。’</p>
<p>二、《无量寿起信论》云：‘问：“临终见佛，为是自佛，为是他佛。若他佛者，即成魔业。若自佛者，想力所成，虚妄不实，云何往生。”答：“自佛他佛，总成戏论。人我两忘，自他不异。诸佛法身，湛然常寂。以本愿故，感应道交，即自即他，无虚无实，唯一真如，周遍法界。众生依于业缘，幻有分段。如居屋下，不见天日。念力诚坚，幻缘斯净。如撤屋蔀，天日豁然。任运往生，还同本得。”’此论扫尽一切分别，自他生佛总成戏论。唯一真如湛寂周遍。任运往生极乐，还在本心之内。</p>
<p>三、《弥陀疏钞》云：‘著事而迷理，类童蒙读古圣之书。昏墀未开，仅能读文，了不解义。所谓终日念佛，不知佛念者也。执理而遗事，比贫士获豪家之券，自云巨富，不知数他人宝，于己何涉。所谓虽知即佛即心，判然心不是佛者也。是故约理则无可念。约事，则无可念中，吾固念之。以念即无念，故理事双修，即本智而能佛智。夫然后谓之大智也。’又《疏》云：‘然著事而念能相继，不虚入品之功。执理而心实未明，反受落空之祸’，《钞》曰：‘假使骋驰狂慧，耽著顽虚。于自本心，曾未开悟，而轻谈净土，蔑视往生，为害非细。所谓豁达空，拨因果，莽莽荡荡招殃祸者也。’读者当三复斯言，慎勿执理废事，讳言他佛，轻视净土，而自招殃祸也。</p>
<p><b><span style="color:teal">其中辈者，虽不能行作沙门，大修功德，当发无上菩提之心。一向专念阿弥陀佛。随己修行，诸善功德，奉持斋戒，起立塔像，饭食沙门，悬绘然灯，散华烧香，以此回向，愿生彼国。其人临终，阿弥陀佛化现其身，光明相好，具如真佛，与诸大众前后围绕，现其人前。摄受导引，即随化佛往生其国。住不退转，无上菩提。功德智慧次如上辈者也。<span lang="EN-US"></span></span></b></p>
<p>《略论》云：‘中辈生者，有七因缘：一者，发无上菩提心。二者，一向专念无量寿佛。三者，多少修善，奉持斋戒。四者，起立塔像。五者，饭食沙门。六者，悬缯燃灯，散华烧香。七者，以此回向，愿生安乐。’《会疏》同之。第一发菩提心，第二一向专念，均如上解，不赘。第三‘随己修行诸善功德’，谓诸善功德中，随己堪能，勉力以赴也。‘奉持斋戒’《大乘义章十二》曰：‘防禁故名为戒，洁清故名为斋。’‘戒’者，《四分律音义》曰：‘戒亦律之别义也。梵言三婆罗，此译为禁。戒者亦禁义也。’‘斋’者，谓不过中食。正午以为正时，以后为非时。时者宜食，非时则不宜食。不过中食（即常言之过午不食），名持斋。又《南山业疏》云：‘斋谓齐也。齐一其心。或言清也。’故持斋者，以清心之不净也。又《会疏》云：‘斋戒，即八斋戒及摄大小诸戒。盖夫戒是人师，道俗咸奉。心为业主，凡圣俱制，正法住灭，皆一由之。明比日月，尊譬宝珠。宁当抱渴而死，弗饮水虫（指未经沙滤含虫之水）。乃可被系而终，无伤草叶。’疏中极论斋戒之要。正法能否住世，全赖行人能否持戒。故当宁失身命，毋违所受之戒。彭际清居士曰：‘故知净土资粮，全凭功德。功德之基，莫先持戒。以戒净则心净，心净则土净故。’</p>
<p>第四、‘起立塔像’。‘塔’，具云窣堵波，译为庙，或方坟。谓置佛舍利处也。《会疏》曰：‘安塔有其三义：一表人胜，二令他信，三为报恩。《法华经》曰：“诸佛灭度已，供养舍利者，起万亿种塔。金银及颇梨。<span lang="EN-US">......或有起石庙，栴檀及沉水，木蔤并余材，砖瓦泥土等。若于旷野中，积土成佛庙，乃至童子戏，聚沙为佛塔。如是诸人等，皆已成佛道。”’‘像’，指佛像。据《增一阿含》佛升忉利，优填王忆佛，用牛头栴檀雕佛像高五尺，是为此土雕像之始。《法华经》云：‘若人为佛故，建立诸形像。刻雕成众相，皆已成佛道。’又《造像功德经》曰：‘若人临终发言造像，乃至如圹麦，能除三世八十亿劫生死之罪。’</span></p>
<p>第五、‘饭食沙门’。即斋僧。以饭食供养僧众也。《六波罗蜜多经》云：‘以食施者，当施五事。云何为五：一者施命。若人无食，难以济命。二者施色。因得食故，颜色和悦。三者施力。以是食故，增益气力。四者施乐。以此食故，身心安乐。五者施辩。若饥饿者，身心怯弱。言说謇讷，不能辩了。领食充足，身心勇锐。得大辩才，智惠（慧）无碍。’又《会疏》曰：‘饭食沙门者，经云：“正令得满四天下宝，其利不如请一清净沙门，诣舍供养，得利殊倍。”’</p>
<p>第六、‘悬缯然灯，散华烧香’。‘缯’，帛之总名。‘悬缯’者，以缯造彩幡悬挂于佛殿。《百缘经》云：‘佛在世时，有婆多迦，过去曾作一长幡于婆尸佛塔上。从是以来，九十一劫，常有大幡覆阴其上，受福快乐。然后出家，得阿罗汉。’‘然’者，烧也。‘灯’者灯烛，灯火也。《施灯功德经》云：‘佛告舍利弗：或有人于佛塔庙诸形像而设供养故，奉施灯明，乃至以少灯炬，或酥油涂然（燃），持以奉施，其明唯照一道一阶。舍利弗：如此福德，非是一切声闻、缘觉所能可知，唯佛如来乃能知也。’‘散华’，散布鲜花，以供养佛也。《会疏》云：‘散花者，花开清净。妙色妙香，散诸佛刹。若有花开，诸佛来坐。是故下界中以花为净土。见色闻香，诸鬼神等嫌之，犹如粪秽色香故。（谓诸鬼神以花之色香，同于粪便，故嫌之。）《陀罗尼集经》曰：“若四部众，以众花散阿弥陀佛，发愿诵咒者，得十种功德。何者为十：一者，自发善心。二者，令他发善心。三者，诸天欢喜。四者，自身端正，六根具足，无有损坏。五者，死生宝池（指死后生于宝池中）六者，生生世世生于中国及贵姓中。生值佛闻法，不生边地及下姓中。七者，成转轮王，王四天下。八者，生生世世常得男身。九者，得生弥陀佛国，七宝花上结跏趺坐，成阿鞞跋致。十者，成阿耨菩提。坐于七宝师子座上，放大光明。与阿弥陀佛等无有异也。”’‘烧香’，烧香以为供养。《往生要集》曰：‘随力办于华香供具。’《会疏》曰：‘若人烧美香，魔伦趣他方。佛神欢喜守。修善必成就。如那干诃罗国大王，遥向佛生国焚香作礼。香烟直至佛精舍，如白琉璃云，绕佛七重，化作金台。具如《观佛经》说。’又《大日经疏》曰：‘烧香是遍至法界义。如天树王开敷时，香气逆气顺风，自然流布。菩提香亦尔。随一一功德，即为慧火所烧，解脱风所吹。随悲愿力自在而转，普薰一切，故曰烧香。’后疏兼论烧香之事理，旨趣更深。</p>
<p>第七、‘以此回向，愿生彼国’。回向发愿之紧要，已于上辈往生文中，略作注释。兹简录慈照宗主劝人发愿偈于下：‘持戒无信愿，不得生净土，唯得人天福，福尽受轮回。’又‘发愿持戒力，回向生乐国。如是各行持，千中不失一。’又《会疏》曰：‘回向愿生者，如上诸善回向，则必作生因。若不回向，则不作生因。’皆显回向发愿之不可少也。</p>
<p>‘其人临终，阿弥陀佛，化现其身，光明相好，具如真佛’。《圆中钞》曰：‘真佛者，弥陀之应身也，化身则从应身，又变化其身，而来接引。’《会疏》曰：‘具如真佛者，如《观经》中，上辈三人临终时，皆言阿弥陀佛及与化佛来迎此人。故知真佛，指上辈所见佛也。余例上可知。’中辈之人，临终得见化佛，亦决往生。因佛诸身不一不异。故随化佛，往生安乐，住不退转。但功德智慧，次于上辈者也。</p>
<p>又《观经》中品三种往生者，皆未言发菩提心。生极乐后，所证亦皆声闻乘果。如中品上生，花开即得阿罗汉果。中品中生，七日花开，得须陀洹，经半劫后，成阿罗汉。中品下生亦是七日后得须陀洹，但须过一小劫，方成阿罗汉。皆是小乘圣果也。善导大师谓中品上生，是小乘根性上善凡夫人。中品中生是小乘下善凡夫人。中品下生是世善上福凡夫人。上之经论，似与本经相违。本经中辈皆是发菩提心之大乘行人，到已皆不退转于无上菩提。又《往生论》曰：‘二乘种不生’。盖谓二乘种性之人，不能往生，此则契于本经而违于上之经论。如上相违之处，《净影疏》解之，甚为详善。疏曰：‘天亲作往生偈，二乘种皆不得生。《观经》宣说小乘众生，亦得往生。其义云何？释言：言二乘种不得生者，就此国中，往去时说。小乘众生先虽习得，临欲去时，要发大心，方得往生。若用小心求生彼国，无得去理。为是天亲言，二乘种不得往生。问云：若言去用大心，何故至彼证入小果。释言：由其本习小乘多故。本在此处，多学观察苦、无常等。至彼闻说苦、无常等，即便悟解。故证小果。以本垂终发大乘心，求生彼故。在彼国中，得罗汉已，即便求大（回小向大）。’（昙鸾道绰诸祖胜解，已引录于前，兹不赘。）</p>
<p><b><span style="color:teal">其下辈者，假使不能作诸功德，当发无上菩提之心，一向专念阿弥陀佛。欢喜信乐，不生疑惑。以至诚心，愿生其国。此人临终梦见彼佛，亦得往生。功德智慧次如中辈者也。<span lang="EN-US"></span></span></b></p>
<p>下辈生者，有三因缘：一、发菩提心，二、一向专念，三、至诚愿生。与中辈相较，只是不能作诸功德。又‘欢喜信乐，不生疑惑’，即十念必生愿中之‘至心信乐’。‘以至诚心，愿生其国’。即《观经》之至诚心与回向发愿心。且三辈往生咸云：‘当发无上菩提之心’。是故《净影疏》曰：‘然此三辈，人位虽殊。至欲往生，齐须发心求大菩提，专念彼佛，回向发愿，方得往生。’</p>
<p>‘梦见彼佛’下有两释，其义稍异。一、望西谓先是梦见，临终时是眼见佛。疏曰：‘三辈俱有梦见眼见故。《觉经》中说上辈云：‘于其卧睡中，梦见无量清净佛，及诸菩萨、阿罗汉。其人寿命欲终时，无量清净佛，则自与诸菩萨、阿罗汉，翻飞行迎之。’中辈亦同梦见彼佛。往生先兆，临终来迎。本愿胜益，故俱应有。若无佛迎，本愿虚设。然今文中，无来迎者。且为分别，三辈差异。谓上报佛，中是化佛，下梦佛故。以实而言，梦见之后，可见佛迎。故《观经》说，化佛来迎。恶人尚尔，况善人耶？’。按上之论点有三：（一）彼佛有临终接引之本愿。若于下辈，不来迎接，则有违本愿故。（二）《观经》下品，俱是恶人，佛尚来迎。今经下辈，俱是善士，焉能不迎。（三）汉吴两译，上中二辈，俱先梦佛，然后临终见佛，故今下辈，亦应如是。是故本经谓梦见，言其前者。《观经》云见佛，指其后者也。此是一说。二、另一说如《会疏》谓确是佛迎，但仿佛似梦。疏曰：‘梦见彼佛者，如《观经》下三品人。命促刹那，狱火来现。虽佛来迎，仿佛不明，犹如梦中故。若不尔者，何至临终，得安闲神游乎？’盖谓《观经》所示下品之人，临终之时，地狱众火，一时俱至，众苦交逼。佛虽现前，但以神识不清，不甚明了。依稀仿佛，若在梦中。故云梦见彼佛也。若非有佛来迎者，焉能安闲有此十念，而随佛神游极乐也。两疏所辨虽异，但谓下辈往生，亦有佛来迎是一。殊途同归。故并引征，以证斯旨。</p>
<p>至于《观经》下品三人，俱是恶人者。善导大师谓下品上生者，是造十恶轻罪凡夫人，下品中生，是破戒次罪凡夫人。下品下生，是具造五逆等重罪凡夫人也。彼经下品皆是恶人，与本经相违者，何也。望西疏曰：‘下辈之内，有多类故。《观经》说恶。今说善人。故《觉经》（即《汉译》）云：“（其三辈者<span lang="EN-US">......）当断爱欲，无所贪慕。慈心精进，不当嗔怒。斋戒清净。如是清净者，当一心念欲生无量清净佛国。”’盖往生品类，万别千殊。三辈九品，只是粗分。故一下品中，已类别无数。彼经明恶人，本经则指善士。如《汉译》下辈之人，确是修善者也。又《观经》下品往生，生前虽是恶人，花开后并是大乘。下品上生，经七七日莲花乃敷。经十小劫，得入初地。下品中生，经于六劫，莲华乃敷。闻说大乘甚深经典，应时即发无上道心。下品下生，满十二大劫，莲花方开。闻法欢喜，应时即发菩提之心。嘉祥《观经义疏》曰：‘上品修大乘因故，所以得大乘果。中品修小乘因故，还得小乘果。下品现在虽不修大乘善及小乘善。但彼临终时，遇善知识，为说大乘妙法。以闻大乘故，得大乘果也。’</span></p>
<p>《阿弥陀经》谓执持名号，得生净土之善男子、善女人，‘其人临命终时，阿弥陀佛与诸圣众，现在其前。’正符本经三辈临终见佛之说。其它如《称扬诸佛功德经》云：‘若有得闻无量寿如来名者<span lang="EN-US">.......命欲终时，一心信乐，念不忘舍，阿弥陀佛将诸众僧，住其人前，魔终不能坏斯等正觉之心。’又《鼓音王经》云：‘若有四众，能正受持，彼佛名号，临命终时，阿弥陀佛，即与大众，往此人所，令其得见。’又《华严经》云：‘如来有十种佛事。一者，若有众生，专心忆念，则现其前。’是均为本经之良证。</span></p>
<p>夫如来者，本无去来。云何今言，佛现其前？莲池、幽溪、蕅益三大师，深明其义，语皆精妙，契佛本怀。恭录于次。</p>
<p>莲池《疏钞》云：‘古谓佛无去来。云何有佛，现在其前。答：感应道交，不妨不来而来，无见而见。故永明谓“知幻非实，则心佛两忘。不无幻相，则不坏心佛。”又云：“法身真佛，本无生灭。从真起化，接引迷根。”此乃如来本愿功德，令彼有缘众生，专心想念，能于自心见佛来迎。不是诸佛实遣化身而来迎接。则佛身湛然常寂，众生见有去来。如镜中形，非内非外。如梦中事，不有不无。又经云：“应以佛身得度者，即现佛身而为说法。”亦此意也。是故水清则月自来，心净则佛自现。所谓感应道交难思议也。’</p>
<p>幽溪《圆中钞》云：‘凡是见佛，须论感应。若平居参禅，或修空观。既宗扫荡，佛亦不立。苟有所见，悉为魔境。或功用显著，心佛自现。亦须观空，弗生著相。今既念佛，求生极乐。临终见佛，此因妙感。复由生佛本是一体，感应道交，法尔如是。若不明此，妄论邪谈，不唯自障，兼亦障人。于此法门，大成罪过。’</p>
<p>蕅益《要解》云：‘十万亿土，不出我现前一念心性之外。以心性本无外故。又仗自心之佛力接引，何难即生。如镜中照数十层山水楼阁，层次宛然，实无远近。一照俱了，见无先后。“从是西方，过十万亿佛土，有世界名曰极乐。”亦如是；“其土有佛，号阿弥陀，今现在说法。”亦如是；“其人临命终时，阿弥陀佛与诸圣众，现在其前。是人终时，心不颠倒，即得往生阿弥陀佛极乐国土。”亦如是。当知字字皆海印三昧，大圆镜智之灵文也。’以上灵峰赞叹经文之言，亦复字字皆海印三昧，大圆镜智之灵文也。</p>
<p>以上三释，皆与禅净诸祖一鼻孔通气，正是从大光明藏中自然流出者也。盖自他不二，自他宛然。因自他不二，故来迎之佛即是自心之佛。复因自他宛然，故于佛实不来，人亦不去之中，宛现临终佛迎，往生极乐之事。事理圆融，自在无碍，但能仰信，获益无量。</p>
<p>上三辈往生是一类。下明一念净心，十念一念往生之类。或名‘一心三辈’。‘一心三辈’见于北京净莲寺律宗大德慈舟老法师之《佛说大乘无量寿庄严清净平等觉经科判》。法师乃我国（现代）华北三大高僧之一。曾在济南及北京专讲本经，并作科判（于一九三九年【己卯年】印行）。慈老所判‘一心三辈’，与会集本经之夏师，同一心眼，同一手笔。发前人未发之精蕴，彰净门久隐之妙谛。禅净不二之旨，于兹益显。</p>
<p><b><span style="color:teal">若有众生住大乘者，以清净心，向无量寿。乃至十念，愿生其国。闻甚深法，即生信解。乃至获得一念净心，发一念心念于彼佛。此人临命终时，如在梦中，见阿弥陀佛，定生彼国，得不退转无上菩提。<span lang="EN-US"></span></span></b></p>
<p>上章全是《唐译》经文，魏唐两译，似为同一梵本。但此段《唐译》经文，系统分明，文富义深。远胜《魏译》。《魏译》则分散于本品首尾两处。于上辈之前云：‘诸有众生，闻其名号，信心欢喜。乃至一念至心回向，愿生其国，即得往生。’但复于下辈文中曰：‘其有至心，欲生彼国，假使不能作诸功德，当发无上菩提之心。一向专念，乃至十念，念无量寿佛，愿生其国。若闻深法，欢喜信乐，不生疑惑。乃至一念，念于彼佛，以至诚心愿生其国。此人临终，梦见彼佛，亦得往生。功德智慧，次如中辈者也。’唐海东元晓师据《魏译》，于《无量寿经宗要》论云：‘下辈之内，说二种人。二人之中，各有三句。初人三者：一者，假使不能作诸功德，当发无上菩提之心。是明正因。二者，乃至十念，专念彼佛。是助满业。三者，愿生彼国。此愿前行和合为因，是明不定性人也。第二人中，有三句者：一者，闻甚深法，欢喜信乐。此句兼显发心正因。但为异前人，举其深信耳。二者，乃至一念念于彼佛。是助满业。为显前人无深信故，必须十念。此人有深信故，未必具足十念（窃按元晓师之说乃专据《魏译》。若就本经，则一念得生者，全因获得一念净心也。从一心中，念佛一声，顿即与弥陀本愿相应，故临终即得往生。）三者，以至诚心，愿生彼国。此愿前行和合为因。此就菩萨种性人也。（正是《唐译》中“住大乘者”）’盖元晓师谓下辈中有两种人：一者，发菩提心，十念圣号，愿生彼国，而得往生，是不定性人。二者，闻法深信，乃至一念，愿生彼国，而得往生，是菩萨种性人。元晓师实已明察《魏译》下辈往生文中，品类不齐。试问‘闻甚深法，欢喜信乐，不生疑惑。’如是殊胜智慧，应是何人境界？故元晓师名之为‘菩萨种性人’。既是菩萨种性，复能生深信，起心念佛，‘以至诚心，愿生其国’，实不应限于下辈也。</p>
<p>又《报恩论》曰：‘谨按此段十念往生，专指住大乘者言之。大乘如禅宗得破参，及读一切大乘经典，得解悟者皆是。其人不专修净土。如智者，永明之类。’此论所见，更上层楼（惜以永明大师为例，稍欠稳妥。因永明昼夜弥陀十万声。）盖经云住大乘者，其心清净，闻甚深法，即生信解。如是智慧猛利，信愿坚固之人。唯智者、永明、中峰诸大老，方所堪能。既同智者、永明、中峰诸大祖师，又焉能位列下辈。是故夏师会本，于三辈往生人后，专引《唐译》，另成一段。以表常言之三辈往生外，另有一格。即慈舟法师判为一心三辈者也。此一心三辈，乃别有大人作略，超越常格，而得往生者。此之作略，即一心也。本品中，‘一念净心’，即前《十方佛赞品》中之‘一念净信’也。前云‘乃至能发一念净信，所有善根至心回向，愿生彼国，随愿皆生。’今云‘乃至获得一念净心，发一念心，念于彼佛。<span lang="EN-US">......定生彼国。’前后呼应，同显一心与一念之旨。此实净土法门之妙体。夏师之会集，慈老之科判，均契诸佛本怀，深显禅净不二，实大有功于圣教。</span></p>
<p>一心与一念，文异而实同。《教行信证》曰：‘言一念者，信心无二心。故曰一念。是名一心。一心则清净报土真因也。’谓信心无二之心，即是一心，亦即是一念。并谓此为清净报土之真因，则往生者必将登实报庄严土，而成地上之大士。一心之不可思议殊胜功德，于此可见。又《信心铭》曰：‘信心不二，不二信心。言语道断，非去来今。’亦表不二之信心，即不可思议之一心。是故‘一念净信’，‘随愿皆生’也。又《圆中钞》曰：‘持名一心不乱者，因也。得一念者，约行成而为言也。此一念之力，有伏惑之功。临终正念，自然现前，往生净土必矣。盖言，持名心无散乱者，因行也。能得‘一念’，乃行成之果。若得一念，则临终时，能伏诸惑，正念自然现前，定为往生之因。故本经曰：‘发一念心，念于彼佛，定生彼国’也。又《弥陀要解》谓十念乃至一念往生，但约临终时，亦与此无违。若于平时能发一念清净心，冥契理体，入于一念。则因此一念之力，临终必仍能有十念或一念也。如《圆中钞》所云：‘此一念之力，有伏惑之功，临终正念，自然现前。’也。</p>
<p>又一心中，有事有理，事一心者。《弥陀疏钞》曰：‘闻佛名号，常忆常念。以心缘历，字字分明。前句后句，相续不断。行住坐卧，唯此一念，无第二念。不为贪嗔烦恼之所杂乱。事上即得，理上未彻。惟得信力，未见道故。名事一心也。’又《弥陀要解》曰：‘不论事持理持，持至伏除烦恼，乃至见思先尽，皆事一心。’</p>
<p>理一心者。《弥陀疏钞》云：‘闻佛名号，不惟忆念，即念反观，体察究审，鞫其根源。体究之极，于自本心，忽然契合。以见谛故，名理一心也。’《弥陀要解》云：‘不论事持理持，持至心开见本性佛，皆理一心。’在一心中，理一心最为上也。</p>
<p>又《弥陀疏钞》云：‘执持名号，一心向往，即事一心。执持名号，还归自心，即理一心。’</p>
<p>《那先经》云：‘诸善之中，独有一心，最为第一。一其心者，诸善随之。’《弥陀疏钞》曰：‘即此一心，全体是佛。又此一心，即定中之定故，即菩萨念佛三昧故，即达摩直指之禅故。’</p>
<p>上所引证，一念即一心。此之一念，盖指本觉灵知之自性，谓为一念。例如日本幸西氏云：‘一乘即弘愿。弘愿即佛智。佛智即一念。’该氏并立一念之义。谓凡夫之信心，如能与佛智一念相应，则往生事业自然成办，不须口口声声多称名号。此与《报恩论》相似。论云：禅宗破参，读教解悟，而专修净土，而能一念净信，与佛智相应，一念称佛，而得往生者也。</p>
<p>但净宗常谓之一念、十念。则迳指凡夫之称念佛号一声与十声。如义寂之《无量寿经疏》曰：‘此言念者，谓称南无阿弥陀佛。经此六字顷，名一念。’是谓念诵一声佛号，即名一念。《观经》谓下品下生者，‘如是至心，令声不绝，具足十念，称南无阿弥陀佛。称佛名故，于念念中，除八十亿劫生死之罪。命终之时，见金莲华，犹如车轮。如一念顷，即得往生极乐世界。’由上可见，十念即十声。如是临终十念，乃至一念，普得往生。如彭际清曰：‘如实回心，一念念佛，无不往生，以佛本愿力故。’</p>
<p>至于《观经》中临终十念而得往生，与上所论一心之念，是同是别。莲池大师于《疏钞》中，论之极为精确。《疏》曰：‘故知至心念阿弥陀佛一声，灭八十亿劫生死重罪。良繇正指理一心故。人有疑言，罪既多劫，业重障深，久勤忏摩，渐积功德，庶可消亡。而念佛一声，灭多劫罪。因微果巨，固所不信。今谓至心者，即一心也。若事一心，虽能灭罪，为力稍疏，罪将复现。多多之念，止可灭少少之愆。此之至心，正属理一心。一心既朗，积妄顿空。喻如千年闇室，岂以一灯，闇不速灭。故“一称南无佛，皆已成佛道。”不独《妙法莲华经》有之。《法华三昧观经》云：“十方众生，一称南无佛者，皆当作佛。唯一大乘，无有二三。一切诸法，一相一门，所谓无生无灭，毕竟空相。”如上所说，非理一心而何？’莲池大师谓《观经》之‘至心’，即理一心。盖临终亲见狱火，乃生实信，故能顿释万缘，唯提一念，念念离念，念念是心，念念契真，念念是佛。如是临终十念，契理一心，故得灭罪住生也。</p>
<p>又何为至心？《无量寿经宗要》引什公之喻：譬如有人，值遇恶贼，直来欲杀。其人勤走，渡河求免。尔时但念渡河方便。‘但有此念，更无他念。当念渡河，即是一念。此等十念，不杂余念。行者亦尔，若念佛名，若念佛相等。无间念佛，乃至十念。如是至心，名为十念。’是谓行人念佛，如彼喻中人之欲渡河。只是欲渡之念，更无他念。是名至心。如是之念，相续至十，即为十念。临终能行，决定往生。乃至一念（见《念佛三昧宝王论》），念心纯固，亦得往生。盖以暗合道妙，巧入无生。是故五逆十恶，临终念佛，乃至一念，亦得往生。正显弥陀本愿不可思议。法藏菩萨五劫思维之果，即在于此。五逆十恶临终之际，地狱相现，众火俱至。而能以称名故，顿离妄惑，入理一心。以契理故，众罪消灭，即生极乐，登三不退。若非方便中之究竟方便，圆顿中之最极圆顿，何能臻此。今净土法门，能令恶逆凡夫，暗契一心，是故弥陀，号为愿王，诚不虚也。</p>
<p>又道绰大师于《安乐集》亦论十念往生云：‘汝谓一形恶业为重，以下品人十念之善为轻者，今当以义校量。轻重之义者，正明在心，在缘，在决定。不在时节久近多少也。一、云何在心？谓彼人造罪时，自依止虚妄颠倒心生（依妄心而生）。此十念者，依善知识方便安慰，闻实相法生（依实相而生）。一实一虚，岂得相比也。何者？譬如千岁闇室，光若暂至，即便明朗。岂可得言，闇在室千岁而不去也。是故《遗日摩尼宝经》云：“佛告迦叶菩萨，众生虽复数千巨亿万劫，在爱欲中，为罪所覆。若闻佛经，一反念善，罪即消尽也。”是名在心。二、云何在缘？谓彼人造罪时，自依止妄想，依烦恼果报众生生。今此十念者，依止无上信心，依阿弥陀如来，真实清净无量功德名号生。譬如有人，被毒箭所中，彻筋破骨。若闻灭除药鼓声，即箭出毒除。岂可得言彼箭深毒厉，闻鼓音声，不能拔箭去毒也。是名在缘。三、云何在决定者？彼人造罪时，自依止有后心、有间心生。今此十念者，依止无后心、无间心起。是为决定。又《智度论》云：“一切众生临终之时，刀风解形，死苦来逼，生大怖畏。”是故遇善知识，发大勇猛，心心相续，十念即是增上善根，便得往生。又如有人对敌破阵，一形之力一时尽用。其十念之善，亦如是也。’</p>
<p>又有人视临终十念为轻易，乃拟临终，方事修念。《安乐集》破之曰：‘十念相续，似若不难。然诸凡夫，心如野马，识剧（剧者，甚于也）猿猴，驰骋六尘，何曾停息。各须宜发信心，预自克念。使积习成性，善根坚固也。如佛告大王，人积善行，死无恶念。如树先倾，倒必随由也。若刀风一至，百苦凑身。若习先不在怀，念何可办？各宜同志三五，预结言要。临命终时，迭相开晓。为称弥陀名号，愿生安乐国。声声相次，使成十念也。譬如腊印之泥，印坏文成，此命断时，即是生安乐国时，一入正定聚，更何所忧。各宜量此大利。何不预克念也。’</p>
<p>又《弥陀要解》亦云：‘若无平时七日功夫，安有临终十念一念。纵下下品逆恶之人，并是夙因成熟。故感临终遇善友，闻便信愿。此事万中无一，岂可侥幸。’</p>
<p>由上可见，一心之境甚为幽深。是故本经，宗于专念。蕅益大师曰：‘现前一句所念之佛，亦本超情离见，何劳说妙说玄。只贵信得及，守得稳，直下念去。或昼夜十万，或五万、三万，以决定不缺为准。毕此一生，誓无变改，若不得往生者，三世诸佛便为诳语。’又云：‘要到一心不乱境界，亦无他术。最初下手，须用数珠，记得分明，刻定课程，决定无缺。久久纯熟，不念自念。然后记数亦得，不记数亦得。若初心便要说好看话，要不著相，要学圆融自在，总是信不深，行不力。’又道绰大师云：‘若始学者，未能破相。但能依相专至，无不往生，不须疑也。’是故本经但以‘发菩提心，一向专念’为宗也。</p>
<p>至于末世，持名者虽广，而往生者不多，《安乐集》亦有问答如下：‘若人称念弥陀名号，能除十方众生无明黑闇得往生者。然有众生称名忆念，而无明犹在，不满所愿者何意？答曰：由不如实修行，与名义不相应故也。所以者何？谓不知如来是实相身，是为物身。复有三种不相应：一者信心不淳，若存若亡故。二者信心不一，谓无决定故。三者信心不相续，谓余念间故。迭相收摄。若能相续，则是一心。但能一心即是淳心。具此三心，若不生者，无有是处。’此论直指当世净业行人之病根。念佛而不能得往生之果者，以不知如来是实相身。认身如物，取相执著。妄生计较，缺少智慧，失中道义。另则三种不相应，此三种不相应，一言以蔽之，只是信心不足。往生资粮即信愿行，缺一不可。据《要解》所云，信愿有缺，则持名纵如银墙铁壁，风雨不入，亦不能往生也。</p>
<p>‘住大乘者’。《法华经譬喻品》曰：‘若有众生，从佛世尊闻法信受，勤修精进，求一切智、佛智、自然智、无师智、如来知见、力无所畏；愍念安乐无量众生，利益天人，度脱一切，是名大乘。’又《十二门论》云：‘摩诃衍者，于二乘为上，故名大乘。诸佛最大，是乘能至，故名为大。诸佛大人乘是乘，故名为大。又能灭除众生大苦，与（施）大利益事，故名为大。又以此乘能尽一切诸法边底，故名为大。’又《宝积经廿八》云：‘诸佛如来正真正觉所行之道，彼乘名为大乘。’‘住大乘者’，即常住于如上大乘法中之人。当知是人，决非凡小。虽是肉身，亦名菩萨。</p>
<p>‘清净心’，无疑无垢，净信之心也。（详见前注）《中阿含经四十一》曰‘清净心，尽脱淫怒痴。成就于三明。’如是清净心，功德难思。故《十方佛赞品》曰：‘乃至能发一念净信。<span lang="EN-US">......随愿皆生’也。以如上之清净心，归向无量寿佛，故云：‘以清净心，向无量寿。’</span></p>
<p>‘乃至十念’乃至者，从多向少而言，如云下至。如上之信愿持名归向净土，下至仅得十念相续，亦定生彼国。此之十念包括（一）平时与（二）临时。（一）至于平时十念，亦有两种：一者，如前引《弥勒发问经》中佛说之十念，不杂结使，是乃菩萨念，而非凡夫念。本经所云‘以清净心，向无量寿，乃至十念’，即以脱尽淫怒痴之三毒，具成就三明之智德，以如是之心，而持佛名号。如是念佛，功德难思。以此为因，则临终正念现前，定得往生。但此乃菩萨之十念。二者，慈云忏主有晨朝十念法。每日清晨，漱口焚香，向西合掌。念佛尽十口气。一口气中，尽力念佛号，一口气尽，是为一念。此为接引事务繁忙，或勤修别法，无暇多修净业之人。终身修之，蒙佛本愿加威，亦得往生。（二）至于临终之十念，则如《观经》所说。暗契理一心，故必往生。总之，种种十念往生，皆弥陀宏誓中，十念必生大愿之所感。</p>
<p>‘一念净心’，‘发一念心’，与前文中‘一念净信’中‘一念’，均即是‘一心’也。此一心乃十法界之本体，真如实相之异名，亦即《那先经》谓为‘最为第一’，《弥陀疏钞》谓为‘全体是佛’者也。‘发一念心，念于彼佛’即‘定生彼国’者，正日人幸西氏所主之一念义。凡夫之信心，如能一念与佛智相应，即得往生也。又此一念，既已全体是佛，即此全体是佛之念，以念彼佛，故一念即得相应，是以‘定生彼国，得不退转无上菩提’。</p>
<p>‘此人临命终时，如在梦中’。因一念往生者，既亦曰三辈，故品类不一。临终景象，亦应随之而异。于上辈者，生死情尽，凡圣体空，明识佛无来去，而见佛来。了达生死本空，而现往生。舍此生彼，皆如幻梦。故云如梦也。于中辈者，了达世间，皆如梦幻泡影，故于临终，无所留恋，视同梦中也。至于下辈，其人临终，仿佛似梦，得见彼佛，亦得往生。（但一心三辈中之下辈，并不皆等于正宗三辈中之下辈。上中二辈亦复如是。盖一心三辈，别具一格，不同常规也。）</p>
<p>由上可见，念佛达于一心，而得往生者，品类悬殊，上则圣贤，下及凡夫。念佛达于一心，乃至‘能发一念净信’，‘获得一念净心，发一念心念于彼佛’，皆得往生。其最下者，则为五逆十恶，临终发愿，至心念佛，十声相续，乃至仅得一声，以暗契理一心故，亦得往生。此显一心功德，最为第一。净土持名法门，微妙难思，五逆十恶临终念佛，暗合道妙，契理一心，即超生死，而登不退。极显持名法门，究竟方便，不可思议。</p>
<p>以上两类往生，一者三辈往生，皆由‘发菩提心，一向专念’，此则本经之宗也。二者，一念净信，一念往生，皆由‘一念’。‘一念’者，实相也，乃本经之体也。且一念之净心，举体是菩提心，‘念于彼佛’正是专念。故知一心三辈，亦不外于本经之宗也。</p>
<p>又《观经》五逆十恶能往生。本经‘唯除五逆，诽谤正法’是不能往生也。嘉祥于《观经义疏》中，释曰：‘第三品明恶有三人。初明作十恶。次明作四重。后明作五逆。不明谤法阐提（谤法称为阐提），故名恶不尽。十恶四重五逆并得生西方。若是谤法阐提不得生也。阐提不信法，临终虽为说有无量寿佛，彼终不信，故不得往生也。’又《安乐集》论此甚详，已引录于前。兹不赘。</p>
<p>又《四帖疏》更有别义。疏曰：‘如四十八愿中，除谤法五逆者。<span lang="EN-US">......如来恐其造斯二过。方便止言，不得往生。亦不是不摄也。......若造（经忏悔、发愿、持佛名号），还摄得生。’</span></p>
<p>两疏之说虽殊，但不相违。嘉祥师谓彼是谤法阐提，不能起信，故不得生。善导师意谓，虽是谤法五逆，倘于临终，闻法能信，忏悔回心，至心信乐，愿生其国，乃至十念，佛垂大慈，亦可摄彼往生极乐。盖阐提亦能成佛。故临终若生正信，即非阐提。故佛垂慈，仍予摄受。但阐提之人，临终生信，实为难中之难。如《观经》云临终十念得生者，已是万万中之一，若如《四帖疏》所谓谤法五逆，临终能至心信乐念佛往生者，当为亿亿中之一也。</p>
<p>又《法鼓经》云：‘若人临终，不能作念。但知彼方有佛，作往生意，亦得往生。’如来慈德，微妙难思。是故《安乐集》云：‘当知如来有胜方便，摄护信心。谓以专意念佛因缘，随愿往生。’并赞云：‘若闻阿弥陀德号，欢喜赞仰心归依，下至一念得大利，则为具足功德宝。设满大千世界火，亦应直过闻佛名，闻阿弥陀不复退，是故至心稽首礼。’</p>
