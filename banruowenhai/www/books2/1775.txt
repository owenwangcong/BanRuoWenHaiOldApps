<p align="center" style="text-align:center"><b><span style="font-size:36.0pt;color:#FF6600">大佛顶首楞严经正脉疏<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">卷十六<span lang="EN-US">(经文卷三之三)</span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明 交光大师 述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶首楞严经正脉疏卷十六（经文卷三之三）</span><span lang="EN-US" style="color:#333399"></span></p>
<p align="right" style="text-align:right;text-indent:24.0pt;word-break:break-all">明京都西湖沙门交光真鉴述<span>&nbsp; </span></p>
<p align="right" style="text-align:right;text-indent:24.0pt;word-break:break-all">蒲州万固沙门妙峰福登校<span>&nbsp; </span></p>
<p><span style="color:#333399">辰五空大。分四。巳一标性约凿<span lang="EN-US"></span></span></p>
<p><b><span style="color:teal">阿难。空性无形。因色显发。如室罗城去河遥处。诸刹利种。及婆罗门。毗舍首陀。兼颇罗堕。旃陀罗等。新立安居。凿井求水。出土一尺。于中则有一尺虚空。如是乃至出土一丈。中间还得一丈虚空。虚空浅深。随出多少。<span lang="EN-US"></span></span></b></p>
<p>首二句。言其自无形表。对色方显。唯识谓之空一显色。不必局于凿土方显。温陵曰。西天贵贱族分四姓。如此方四民。刹帝利。王族也。婆罗门。净志也。亦云净行。以守道居正。洁白其操也。毗舍。商贾也。首陀。农夫也。是为四姓。颇罗堕。利根也。旃陀罗。魁脍也。此又智愚之族也。名义集云。旃陀罗。此云屠者。屠杀人畜者也。西天淫杀同贱。杀者犹目为恶人。国法令其摇铃执帜。警人异路。不与良民同行。故亦翻严帜也。</p>
<p><span style="color:#333399">巳二就凿详辩。又二。午一征起<span lang="EN-US"></span></span></p>
<p><b><span style="color:teal">此空为当因土所出。因凿所有。无因自生。<span lang="EN-US"></span></span></b></p>
<p><span style="color:#333399">午二逐破。又二。未一开破例审。又二。申一开破。又曲分三。酉一依无因破<span lang="EN-US"></span></span></p>
<p><b><span style="color:teal">阿难。若复此空无因自生。未凿土前。何不无碍。惟见大地。迥无通达。<span lang="EN-US"></span></span></b></p>
<p>迥。远貌。谓极目而视也。言未凿无空。明因凿有。何成无因耶。</p>
<p><span style="color:#333399">酉二依出土破。又为二。戌一破有出入<span lang="EN-US"></span></span></p>
<p><b><span style="color:teal">若因土出。则土出时。应见空入。若土先出。无空入者。云何虚空因土而出。<span lang="EN-US"></span></span></b></p>
<p>既未凿之先。原不见空。则必谓出土而后成空。故此即约出土而难也。意谓既言空因土出而后有。须土先出而空后入。如开池引水者可也。故曰则土出时。应见空入。然土出可见。空入何相。故曰若土云云。言既无空入之相。则计因土出而有空者。妄情而已也。</p>
<p><span style="color:#333399">戌二破无出入<span lang="EN-US"></span></span></p>
<p><b><span style="color:teal">若无出入。则应空土元无异因。无异则同。则土出时。空何不出。<span lang="EN-US"></span></span></b></p>
<p>防转计也。仍承上难。必言土自出入。空何出入。故即约空无出入以难也。意谓既言空无出入。则土未出时。应即有空。而空土一体不分。故曰则应空土元无异因也。一体遂成同出之谬。故难曰无异云云。</p>
<p><span style="color:#333399">酉三依凿以破。又为二。戌一破因凿以出<span lang="EN-US"></span></span></p>
<p><b><span style="color:teal">若因凿出。则凿出空。应非出土。<span lang="EN-US"></span></span></b></p>
<p>意谓既言空独因凿。不因出土。即应惟以凿空。何必凿土。故曰则凿出空。应非出土。</p>
<p><span style="color:#333399">戌二破不因凿出<span lang="EN-US"></span></span></p>
<p><b><span style="color:teal">不因凿出。凿自出土。云何见空。<span lang="EN-US"></span></span></b></p>
<p>意谓若言空非因凿。与凿无干。凿应惟出于土。应不见空。今何随凿随见虚空。开破已竟。</p>
<p><span style="color:#333399">申二例审<span lang="EN-US"></span></span></p>
<p><b><span style="color:teal">汝更审谛。谛审谛观。凿从人手。随方运转。土因地移。如是虚空。因何所出。<span lang="EN-US"></span></span></b></p>
<p>叠言审谛。令极详察也。随方运转。选地施功也。土因地移者。土从地中移出也。无因非是实法。故不取例从来。</p>
<p><span style="color:#333399">未二合破直审。又二。戌一合破<span lang="EN-US"></span></span></p>
<p><b><span style="color:teal">凿空虚实。不相为用。非和非合。<span lang="EN-US"></span></span></b></p>
<p>意言凿须凿实。空乃是虚。前风空。言其性乖。此凿空。谓其用背皆不成和合相生之义矣。</p>
<p><span style="color:#333399">申二直审<span lang="EN-US"></span></span></p>
<p><b><span style="color:teal">不应虚空无从自出。<span lang="EN-US"></span></span></b></p>
<p>准上。就凿详辩已竟。</p>
<p><span style="color:#333399">巳三合会警悟。吴兴曰。四大后。所以点空均名五大者。盖诸经常谈。惟四而已。此既异彼。故特言之。下根识中。其例亦尔。此解全得此科之来意也。又二。午一融性合会<span lang="EN-US"></span></span></p>
<p><b><span style="color:teal">若此虚空性圆周遍。本不动摇。当知现前地水火风。均名五大。性真圆融。皆如来藏。本无生灭。<span lang="EN-US"></span></span></b></p>
<p>融性。谓融结空性。合会谓会同四大。首三句。结空之性也。若此二字。承上破审说下。圆周遍三字。重一圆字。良以寻常论空。亦言周遍。然有色法碍处。即不圆满。是言周遍而非圆周遍也。今言空性圆满。色不为碍。故曰圆周遍矣。此句结其即是性真也。不动摇。同后无生灭。盖周遍。表其非此有而彼无。此无而彼有。圆满意也。不动。表其非先无而后有。今有而后无。常住意也。此句结其离诸妄相也。以上结定空大。向下方是合四成五之意。中三句。先以合会其名。现前。即指目前所对已发现之法说其皆藏性。迥与结显处别矣。均名五大。语会五大名同。实乃新许空为大也。末三句。后以会合其体也。性真圆融。即前性圆周遍。本无生灭。即前本不动摇。但上是单结空大。此是合同五大。皆如来藏一句。文总五大。意通上下。上通性真圆融。下通本无生灭。总与申其源委。然记但是以四例空。又当知非但此一新得大名。虽彼四者旧称为大。亦惟据其处处皆有言之。而实相碍互阙。非真大也。自今融以藏性。圆融常住。方为真大。是则虽非新得大名。而实迥非旧比也。如迦叶等。旧虽久称声闻罗汉。必经法华开显。方乃即真矣。</p>
<p><span style="color:#333399">午二警令发悟<span lang="EN-US"></span></span></p>
<p><b><span style="color:teal">阿难。汝心昏迷。不悟四大元如来藏。当观虚空为出为入。为非出入。<span lang="EN-US"></span></span></b></p>
<p>上科方以空大会同四大。是欲将四大例明空大。此科举四大令其因空反观。却是欲将空大发明四大也。昏者。情识常暗。迷者。动惑于邪也。由昏故迷相因而致然。前执四大诸相皆和合。即其事也。然既暗惑于邪。必背驰于正。故即不悟四大元如来藏。非和非合。亦非不和合也。下却教其观空大以审其有出有入乎。及无出入乎。意盖令其若悟虚空周遍不动。非出非入。非不出入。即悟四大圆融常住。非和非合。非不和合矣。经文明皆双遣二边。旧注皆堕一边。所以不敢取也。</p>
<p><span style="color:#333399">巳四结显斥执。又二。午一结显。又二。未一全体圆融<span lang="EN-US"></span></span></p>
<p><b><span style="color:teal">汝全不知如来藏中。性觉真空。性空真觉。清净本然。周遍法界。<span lang="EN-US"></span></span></b></p>
<p>性觉真空二句。比前变其文。而复颠倒其意也。以前俱用本大与空相融。此则本大即是空字。若准前相融。则合两句皆云性空真空。文不可别也。今将前指性之空换为觉字。即改寂为照。义无伤也。则此中空字。乃是虚空之空字。若照前不颠倒。合云性空真觉。性觉真空。今文上下交换。然亦无碍。但令人觉其文耳。</p>
<p><span style="color:#333399">未二大用无限。又分二。申一正明大用<span lang="EN-US"></span></span></p>
<p><b><span style="color:teal">随众生心。应所知量。<span lang="EN-US"></span></span></b></p>
<p><span style="color:#333399">申二验其无限<span lang="EN-US"></span></span></p>
<p><b><span style="color:teal">阿难。如一井空。空生一井。十方虚空。亦复如是。圆满十方。宁有方所。<span lang="EN-US"></span></span></b></p>
<p><span style="color:#333399">午二斥执<span lang="EN-US"></span></span></p>
<p><b><span style="color:teal">循业发现。世间无知。惑为因缘及自然性。皆是识心分别计度。但有言说。都无实义。<span lang="EN-US"></span></span></b></p>
<p>义皆准上。空大已竟。</p>
<p><span style="color:#333399">辰六见大。即根大也。总摄六根。但举眼根以为例耳。然但取根中之性。非取浮尘。故惟言见等。而不言眼等。意可见也。分为四。巳一标性约尘<span lang="EN-US"></span></span></p>
<p><b><span style="color:teal">阿难。见觉无知。因色空有。如汝今者在只陀林。朝明夕昏。设居中宵。白月则光。黑月便暗。则明暗等。因见分析。<span lang="EN-US"></span></span></b></p>
<p>此中全约见之与尘为同异等。以破和合之妄执。然其别名尘相。二三开合不定。应先总释不过色空明暗之四互为隐显耳。如总言色空。是合明暗以对空。只言明暗。是开色摄空也。若言明暗空。是开色以对空。如言见空。是空摄色而对见也。至文再指庶不惑矣。见觉者。犹言见性也。无知者。离尘无别所知。因色空有。释成上句也。以双离明暗。无复见之自相。故言因色空有。此即合明暗以对空矣。方以标定向下历举目前现尘也。朝明夕昏。昼之明暗也。白月黑月。夜之明暗也。等。即等于空耳。因见分析者。因此尘而见得分析也。方表见托尘立。不可言尘因见分析。以此单破见之和合非破尘也。此中乃是开色摄空。</p>
<p><span style="color:#333399">巳二就尘详辩。又二。午一征起<span lang="EN-US"></span></span></p>
<p><b><span style="color:teal">此见为复与明暗相。并太虚空。为同一体。为非一体。或同非同。或异非异。<span lang="EN-US"></span></span></b></p>
<p>槜李曰此问四句。一同。二异。三或同或异。四非同非异。但经文分两同两异各成一句。斯解与下破处相合。此中亦开色对空也。</p>
<p><span style="color:#333399">午一逐破。又分二。未一开破例审。又二。申一开破。又四。酉一破同。牒中开色对空。破中开色摄空。又三。戌一牒起征词<span lang="EN-US"></span></span></p>
<p><b><span style="color:teal">阿难。此见若复与明与暗。及与虚空。元一体者。<span lang="EN-US"></span></span></b></p>
<p><span style="color:#333399">戌二约尘显谬。又曲分为二科。亥一标定相亡<span lang="EN-US"></span></span></p>
<p><b><span style="color:teal">则明与暗二体相亡。暗时无明。明时无暗。<span lang="EN-US"></span></span></b></p>
<p>此是先将外尘互相陵夺之相标定也。前半总明。后半别明也。</p>
<p><span style="color:#333399">亥二正以显谬<span lang="EN-US"></span></span></p>
<p><b><span style="color:teal">若与暗一。明则见亡。必一于明。暗时当灭。灭则云何见明见暗。<span lang="EN-US"></span></span></b></p>
<p>言既与暗一体。则明时暗亡。见安得而不亡哉。于明亦然。末二句。言随暗而灭。云何复见于明。随明亦然。其谬当自显矣。</p>
<p><span style="color:#333399">戌三结成非同<span lang="EN-US"></span></span></p>
<p><b><span style="color:teal">若明暗殊。见无生灭。一云何成。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>此蹑上意而结成也。言明暗任殊。而见体恒在。自然显其非是一体。以上皆开色摄空也。破同已竟。</p>
<p><span style="color:#333399">酉二破异。此科牒中开色摄空。破中开色对空。又三。戌一牒起征辞<span lang="EN-US"></span></span></p>
<p><b><span style="color:teal">若此见精与暗与明非一体者。<span lang="EN-US"></span></span></b></p>
<p><span style="color:#333399">戌二显不离尘。又二。亥一离尘令观<span lang="EN-US"></span></span></p>
<p><b><span style="color:teal">汝离明暗。及与虚空。分析见元。作何形相。<span lang="EN-US"></span></span></b></p>
<p><span style="color:#333399">亥二离尘无体<span lang="EN-US"></span></span></p>
<p><b><span style="color:teal">离明离暗。及离虚空。是见元同龟毛兔角。<span lang="EN-US"></span></span></b></p>
<p>直断之也。此亦设言离。而显其无自体也。</p>
<p><span style="color:#333399">戌三结成非异<span lang="EN-US"></span></span></p>
<p><b><span style="color:teal">明暗虚空。三事俱异。从何立见。<span lang="EN-US"></span></span></b></p>
<p>俱异之异。训作离字读之。盖言三者俱离。则此见元无自体。故曰从何立见也。破异已竟。</p>
<p><span style="color:#333399">酉三破或同或异<span lang="EN-US"></span></span></p>
<p><b><span style="color:teal">明暗相背。云何或同。离三元无。云何或异。<span lang="EN-US"></span></span></b></p>
<p>悉是上义。但撮合一处耳。上二句。开色摄空也。下二句。开色对空也。</p>
<p><span style="color:#333399">酉四破非同非异<span lang="EN-US"></span></span></p>
<p><b><span style="color:teal">分空分见。本无边畔。云何非同。见暗见明。性非迁改。云何非异。<span lang="EN-US"></span></span></b></p>
<p>分空二句。以空摄色而对见也。见暗二句。言尘殊见一。显然不同。故曰云何非异。此却开色摄空也。</p>
<p><span style="color:#333399">申二例审<span lang="EN-US"></span></span></p>
<p><b><span style="color:teal">汝更细审。微细审详。审谛审观。明从太阳。暗随黑月。通属虚空。壅归大地。如是见精。因何所出。<span lang="EN-US"></span></span></b></p>
<p>汝更三句。垒言以教其著眼之意。初云细审。次细不徒细。而加以微细。审不徒审。而加以审详。次谛观已是切察。而又审于谛审于观也。此亦开色对空。而加通壅。尽其详也。</p>
<p><span style="color:#333399">未二合破直审。又二。申一合破<span lang="EN-US"></span></span></p>
<p><b><span style="color:teal">见觉空顽。非和非合。<span lang="EN-US"></span></span></b></p>
<p>盖以性体异而言其不成和合也。此亦以空摄色。而对乎见也。</p>
<p><span style="color:#333399">申二直审<span lang="EN-US"></span></span></p>
<p><b><span style="color:teal">不应见精无从自出。<span lang="EN-US"></span></span></b></p>
<p>准上。就尘详辩已竟。</p>
<p><span style="color:#333399">巳三合会警悟。又二。午一融性合会<span lang="EN-US"></span></span></p>
<p><b><span style="color:teal">若见闻知性圆周遍。本不动摇。当知无边不动虚空。并其动摇地水火风。均名六大。性真圆融。皆如来藏。本无生灭。<span lang="EN-US"></span></span></b></p>
<p>科意准上。此总该六根。觉。兼鼻舌身。而不言者。略也。性圆二句。亦同上科。向下不动。与动摇。皆就相言。空之相即不动。四相犹动。合会以性。俱不动矣。余准上。</p>
<p><span style="color:#333399">午二警令发悟<span lang="EN-US"></span></span></p>
<p><b><span style="color:teal">阿难。汝性沉沦。不悟汝之见闻觉知本如来藏。汝当观此见闻觉知。为生为灭。为同为异。为非生灭。为非同异。<span lang="EN-US"></span></span></b></p>
<p>沉沦者。溺于权见。无超拔之智也。此不悟。与当观。叫应如前。然其中法则不同。上不悟者四大。而当观者空大也。此则不悟者见大。而当观者亦见大也。生灭就自体言。同异对外尘言。意令若悟见等非生灭同异。亦非不生灭同异。则知见等藏性圆常。非和合。亦非不和合。更深悟也。合会警悟已竟。</p>
<p><span style="color:#333399">巳四结显斥执。又二。午一结显。又二。未一全体圆融<span lang="EN-US"></span></span></p>
<p><b><span style="color:teal">汝曾不知如来藏中。性见觉明。觉精明见。清净本然。周遍法界。<span lang="EN-US"></span></span></b></p>
<p>性见觉明者。言性中之见。即觉上之明也。觉精明见者。言真觉之精。即性明之见也。性见明见。犹言性色真色。以性融大之辞。觉明觉精。犹言真空性空。直目性体之意。合而言之。不过性见相即而已。此如来藏中未发真体。不可以觉明为无明。清净亦稍不同。当云全见而觉。非凡夫根结之见。全觉而见非二乘冥寂之觉。故曰清净也。本然同前。</p>
<p><span style="color:#333399">未二大用无限。又二。申一正明大用<span lang="EN-US"></span></span></p>
<p><b><span style="color:teal">随众生心。应所知量。<span lang="EN-US"></span></span></b></p>
<p><span style="color:#333399">申二总类六根。又二。酉一类全体<span lang="EN-US"></span></span></p>
<p><b><span style="color:teal">如一见根。见周法界。听嗅尝触。觉触觉知。妙德莹然。遍周法界<span lang="EN-US"></span></span></b></p>
<p>见周法界者。牒前见之遍周法界也。温陵曰。尝触。即舌根。以味合方觉。故亦名触。觉触觉知。身意二根也。妙德者。言见闻等即妙性之德用。莹然者。灵明不昧也。即略上觉明觉精之意。遍周法界。言皆同见之全体圆融也。</p>
<p><span style="color:#333399">酉二类大用<span lang="EN-US"></span></span></p>
<p><b><span style="color:teal">圆满十虚。宁有方所。<span lang="EN-US"></span></span></b></p>
<p>言发为大用。随心应量。圆满云云。十虚。作十法界亦可。如见闻等。随量大小。极尽其量。即满十虚。若约起成根身。或成一根身。乃至普现无量根身。皆其随心应量之大用。</p>
<p><span style="color:#333399">午二斥执<span lang="EN-US"></span></span></p>
<p><b><span style="color:teal">循业发现。世间无知。惑为因缘。及自然性。皆是识心分计度。但有言说。都无实义。<span lang="EN-US"></span></span></b></p>
<p>义并准上。问。此既惟取根中之性。则前已开显其全为性体。今何劳复融之而为大乎。答。约此经别意。则开悟证入皆依六根。故前特开显为性之全体。约诸经通意。则惟如来藏方为性之总相。故今仍以六根融入如来藏也。又诸教有定相总别。有圆融不定。约定相。则如来藏恒为总相。而万法皆其别相也。约圆旨。则万法实皆可互为总别。故前依圆旨。取别为总。见精遂成全性总相。而万法皆其别相。今依定相。则如来藏依旧是总。而见与六大依旧是别。然虽总别不定。仍知二意无乖。良以前之开显。今之融入。俱有初后二相。前之初相。自根中荐出。及其后相。则会万法为一体。而根身器界皆是其中幻影。当即是此中如来藏也。今之初相。亦自目前明暗辨起。与前根中荐出无异。及其后相。则合会结显性真圆融。周遍法界。当亦与前开显中之后相无有异也。但此中七大。皆许同是圆融。又是依圆旨之万法互含也。而彼中见性。独许冠于万法。又是本经之别旨宗要也。故前欲其巧于悟修。而此欲其圆于见解矣。具眼者辨之。见大已竟。</p>
<p><span style="color:#333399">辰七识大。分为四科。巳一标约根尘。又二。午一标举三法<span lang="EN-US"></span></span></p>
<p><b><span style="color:teal">阿难。识性无源。因于六种根尘妄出。汝今遍观此会圣众。用目循历。<span lang="EN-US"></span></span></b></p>
<p>标虽全标三法。意但约根尘以辩识而已。识性。观下但因六种根尘。是惟约于前六。而所以无七八者。以八即前之根大。而七亦即是意根故也。性字。犹言体相。非谓真性。无源者。状如野烧。起灭无从也。因根尘者。假托而起也。此以上标定也。汝今下举约现前眼识因根尘而妄起者。以例余五皆然。观。即根也。圣众。即尘也。循历。即识也。</p>
<p><span style="color:#333399">午二拣别根识。拣虽对尘。而混滥之意殊不关尘。良以识尘体性自别。而根识自来难分。故特与拣别之。又分二。未一拣明根相<span lang="EN-US"></span></span></p>
<p><b><span style="color:teal">其目周视。但如镜中。无别分析。<span lang="EN-US"></span></span></b></p>
<p>万象对照。一念不生。正是根相。</p>
<p><span style="color:#333399">未二拣明识相<span lang="EN-US"></span></span></p>
<p><b><span style="color:teal">汝识于中次第标指。此是文殊。此富楼那。此目犍连。此须菩提。此舍利弗。<span lang="EN-US"></span></span></b></p>
<p>此即眼识。仍兼随眼家明了意识。然眼识名随念分别。但对性境初起一念。不带名言。随眼意识名计度分别。亦对性境起第二念。计执名字。如标文殊等是也。然此自眼家以例余四皆然。至于意家。离前五识。独头自缘。独影尘境。亦在例中。</p>
<p><span style="color:#333399">巳二就根尘辩。又分为二。午一征起<span lang="EN-US"></span></span></p>
<p><b><span style="color:teal">此识了知。为生于见。为生于相。为生虚空。为无所因。突然而出。<span lang="EN-US"></span></span></b></p>
<p>问。虚空尚可属尘。无因似非就根尘辩。答云。须约不依根等。方成无因。故亦是就根尘辩。</p>
<p><span style="color:#333399">午二逐破。又二。未一开破例审。又分为二。申一开破。又曲分为四。酉一破因根生<span lang="EN-US"></span></span></p>
<p><b><span style="color:teal">阿难。若汝识性生于见中。如无明暗。及与色空。四种必无。元无汝见。见性尚无。从何发识。<span lang="EN-US"></span></span></b></p>
<p>见。即根也。此言去尘无根。则根已先无自体。凭何者以发识哉。</p>
<p><span style="color:#333399">酉二破因尘生<span lang="EN-US"></span></span></p>
<p><b><span style="color:teal">若汝识性生于相中。不从见生。既不见明。亦不见暗。明暗不瞩。即无色空。彼相尚无。识从何发。<span lang="EN-US"></span></span></b></p>
<p>相。即尘也。此言除根无尘。则尘已无自相。何能发识。不从一句。除根也。既不二句。犹是牒上除根之意。明暗二句。方是转成无根之过。明暗色空。相即互用。彼相二句。结成其非也。</p>
<p><span style="color:#333399">酉三破因空生。又二。戌一牒征开义<span lang="EN-US"></span></span></p>
<p><b><span style="color:teal">若生于空。非相非见。<span lang="EN-US"></span></span></b></p>
<p>上句。牒征辞也。下句。开成二义也。</p>
<p><span style="color:#333399">戌二分合例破。又曲分为二。亥一分二破<span lang="EN-US"></span></span></p>
<p><b><span style="color:teal">非见无辨。自不能知明暗色空。非相灭缘。见闻觉知无处安立。<span lang="EN-US"></span></span></b></p>
<p>非见三句。同上去根无尘。非相三句。同上除尘无根。</p>
<p><span style="color:#333399">亥二合二破<span lang="EN-US"></span></span></p>
<p><b><span style="color:teal">处此二非。空则同无。有非同物。纵发汝识。欲何分别。<span lang="EN-US"></span></span></b></p>
<p>温陵曰。处此非相非见之间。识体若空。则同龟毛。识体若有。非同物象。既自无体。安能有用耶。</p>
<p><span style="color:#333399">酉四破无因生<span lang="EN-US"></span></span></p>
<p><b><span style="color:teal">若无所因。突然而出。何不日中别识明月。<span lang="EN-US"></span></span></b></p>
<p>言日中无月。分别明月之识既不得起。然则识岂无因生乎。但经是反诘之辞。开破已竟。</p>
<p><span style="color:#333399">申二例审。<span lang="EN-US"></span></span></p>
<p><b><span style="color:teal">汝更细详。微细详审。见托汝睛。相推前境。可状成有。不相成无。如是识缘。因何所出。<span lang="EN-US"></span></span></b></p>
<p>见托二句。根尘也。可状二句。色空也。言此四者各不相混。详察此识从何出乎。开破例审已竟。</p>
<p><span style="color:#333399">未二合破直审。又二。申一合破<span lang="EN-US"></span></span></p>
<p><b><span style="color:teal">识动见澄。非和非合。闻听觉知。亦复如是。<span lang="EN-US"></span></span></b></p>
<p>温陵曰。识有分别名动。见无分别名澄。识动见澄。性相隔异。见与识隔。闻知亦然。皆非和合也。</p>
<p><span style="color:#333399">申二直审<span lang="EN-US"></span></span></p>
<p><b><span style="color:teal">不应识缘无从自出。</span></b><b><span lang="EN-US" style="color:teal"></span></b></p>
<p>准上就根尘辩竟。</p>
<p><span style="color:#333399">巳三合会警悟。又二。午一融性合会<span lang="EN-US"></span></span></p>
<p><b><span style="color:teal">若此识心本无所从。当知了别见闻觉知。圆满湛然。性非从所。兼彼虚空地水火风。均名七大。性真圆融。皆如来藏。本无生灭。<span lang="EN-US"></span></span></b></p>
<p>本无所从者。不从根尘诸缘所出也。了别见闻觉知者。管见谓会前根大是也。准前二大。当知下俱无本大。而旧谓别指六识。既异前文。而又缺根大。何成七数乎。管见非之。当矣。性非从所。亦不属诸缘之意也。余并准上。</p>
<p><span style="color:#333399">午二警令发悟<span lang="EN-US"></span></span></p>
<p><b><span style="color:teal">阿难。汝心粗浮。不悟见闻发明了知本如来藏。汝应观此六处识心。为同为异。为空为有。为非同异。为非空有。<span lang="EN-US"></span></span></b></p>
<p>粗浮者。乏于精切之深慧。而惑于著相之浅谈。不字。双贯悟字与发明二字。了知即是觉知。译之误耳。或了知属意识。而缺一觉字。非误则略。智者详之。依后说。则觉兼三识。并影略也。例上科。惟指本大六识而言。同异对根尘言。空有就自体言。余准上。</p>
<p><span style="color:#333399">巳四结显斥执。又二科。午一结显。又二。未一全体圆融<span lang="EN-US"></span></span></p>
<p><b><span style="color:teal">汝元不知如来藏中。性识明知。觉明真识。妙觉湛然。遍周法界。<span lang="EN-US"></span></span></b></p>
<p>性识明知者。性真之识。即妙明之知。觉明真识者。本觉之明。即性真之识也。性识真识。以性融大之辞也。明知觉明。直目性体之意也。总是性识融即之意。清净本然。变为妙觉湛然者。良以根尘虽相倚立。在象犹是历然至于识之为相。自来常若空华。故上诸大皆言清净本然者。承上性大相融。双言其皆离过而本具也。至于识大。既先元无体相。又经融入觉性。故周遍含吐。皆惟约觉性言之。是以直称妙觉即性体。而不必又言其清净。湛然即性明。而不必又言其元具矣。遍周法界者。盖觉性如镜。识但如影。知影即镜体。则惟约镜之遍周。而说影之遍周矣。或约圆极境界。则亦直说念包十方三世。然是顿说。有宗无因。若征其因。仍用前说。如云何以故。识无自相。即觉性故。而镜影即其同喻也。</p>
<p><span style="color:#333399">未二大用无限<span lang="EN-US"></span></span></p>
<p><b><span style="color:teal">含吐十虚。宁有方所。<span lang="EN-US"></span></span></b></p>
<p>此无随心应量者。有二意。一者。众生自知前文诸大。因众生以根为禀定。尘为外物。俱无自在之分。故佛乃说与随心应量。显其亦是惟心自在之法。至于识心。则众生自来皆知其是随我自在之法。故不必又言其随心应量也。二者。即是自法。谓心即识心。量即识量。不复自随自应。如眼不见眼也。含吐十虚。亦约觉性转显。然有含有吐。相亦不同。如云运想则含。不想则吐也。若依圆极。照前科说。结显已竟。</p>
<p><span style="color:#333399">午二斥执<span lang="EN-US"></span></span></p>
<p><b><span style="color:teal">循业发现。世间无知。惑为因缘。及自然性。皆是识心分别计度。但有言说。都无实义。<span lang="EN-US"></span></span></b></p>
<p>诸识各由种子方起。种子须由宿业。故须循业。胜如上二界。无种不起前五。劣如水母缺种。不起眼家根识。余并准上。问。此经首先正破识心。如七处曲搜。三迷决了。名义皆妄。毕竟无体。乃至显见文中。又复旁兼相形而破。未尝少假宽容。何后于十八界。即已许为如来藏心妙真如性。至此愈称其周遍法界。含吐十虚。是即性之全体。而同彼开显见性之极量。何前乃妄之至。而后则真之极乎。答。前约初心悟修。须从方便。决择真妄。舍生死根本。取涅槃妙心。则识须破尽。决定不用。后约圆解普融。无法不真。无法不如。乃至刹尘念劫。无非一真法界。何况识心不融法界。悬示中双具二门。此意详尽。宜研味之。又当知前之四科。方一一镕归于理。未言俱周法界。故惟是理事无碍之由致。今七大总摄上阴等诸事。而言其一一俱周法界。所以为事事无碍之由致也。盖彼观取事如理融为十门总因。良以惟事。则彼此相碍。惟理。则无复可融。今由一一事皆如理融。悉无边际。方有此事事无碍玄门是虽克体而论。似方与事如理门符契无二。其实由此总因。则相入相在等众妙之门。无不洞开矣。问。若尔。三法界由致无不具在。何又言且谈一真。答。三法界同以摄事归理而为由致。此对阿难之妄执。而一一会妄以归真。正惟摄事归理。融相入性而已。尚未及于从性起相。从理成事。是则三藏之中。正惟属于空如来藏。而有人强以三观三谛判之者。欠研审也。智者思之。如来破妄显真一大科已竟。</p>
<p><span style="color:#333399">庚二阿难悟谢发心。分二科。辛一承示开悟。此皆经家所叙也。又二。壬一叙承示<span lang="EN-US"></span></span></p>
<p><b><span style="color:teal">尔时阿难。及诸大众。蒙佛如来微妙开示。<span lang="EN-US"></span></span></b></p>
<p>通承破妄显真科中诸文为言。良以此大开解。功夫非近。今当总前撮其大要。令知微妙之实。破妄心有三。一七破以密示无处。二重征以显呵非心。三纵夺以决其无体。是所以破妄心者。可谓极微细而尽精妙矣。显真心文中亦三。一示见等而克就根性以指其实体。二示阴等。广融诸相以明其一体。三示地等。而极显圆融以彰其全体。是所以显真心者。亦可谓极微细而尽精妙矣。且指根性融诸相时。兼以对显依正万相之妄。而相妄性真之旨。纤悉昭彻矣。故经家总以结述于此。以彰下开悟之大本耳。</p>
<p><span style="color:#333399">壬二叙开悟。夫奢摩他微密观照。虽应圆照三如来藏。此由阿难初悟一真心体。是方显其照彻空如来藏矣。然而理智圆融。境无偏僻。是即惟妙觉明。圆照理法界矣。分二。癸一悟周遍。又二。子一总标<span lang="EN-US"></span></span></p>
<p><b><span style="color:teal">身心荡然。得无挂碍。<span lang="EN-US"></span></span></b></p>
<p>身谓法身。心谓真心。荡然。周遍貌。下文分科详释。无挂碍者。妄身妄心。不复系挂隔碍也。盖法身真心本自现成。而无始恒为妄身妄心系挂隔碍。曾不知觉。了无自在。今于言下开通。故得大自在。得大受用矣。</p>
<p><span style="color:#333399">子二详叙。又二。丑一心荡然。又曲分为二。寅一标能遍意<span lang="EN-US"></span></span></p>
<p><b><span style="color:teal">是诸大众。各各自知心遍十方。<span lang="EN-US"></span></span></b></p>
<p>众则位兼深浅。知则悟兼证解。譬如有众。处暗境中。本自空廓旷荡。以暗无所见。误执狭隘。此之位深而证知者。或色阴已尽。十方洞开。如暗忽得光明。亲见空廓也。位浅而解知者。或色阴未尽。随言发大胜解。如暗中闻人说境本量。顿觉虚豁无边。不复作狭隘之想也。遍十方者。极尽十方之量也。作十法界亦可。</p>
<p><span style="color:#333399">寅二彻悟依报。又二。卯一转大为小<span lang="EN-US"></span></span></p>
<p><b><span style="color:teal">见十方空。如观手中所持叶物。<span lang="EN-US"></span></span></b></p>
<p>虚空。是依报最大者。更是器界所依。故并属依报。手中叶物。即贝叶也。缘彼方以贝叶书字。故手中常持之。见空如叶者。以虚空无大不容。而真心更大百千万倍。不可为喻。由心观空。故空小如叶耳。此科多领七大即心遍周法界之旨而成此悟也。</p>
<p><span style="color:#333399">卯二转他为自<span lang="EN-US"></span></span></p>
<p><b><span style="color:teal">一切世间诸所有物。皆即菩提妙明元心。<span lang="EN-US"></span></span></b></p>
<p>首二句。即器界万法。俱属依报。菩提。指本觉果体。前文所谓此见及缘。元是菩提妙净明体是也。妙明元。即如来藏心。盖凡小观物非心。权教谓物为妄。今悟全物皆心。纯真无妄也。此科多领上阴等四科皆即藏性而成此悟矣。至此。则斥破妄心之旨方以极领。更不认缘尘分别以为心。更不惑为色身之内。更不迷己为物。而是见非见。及四大和合诸疑。涣然冰释也。心荡然已竟。</p>
<p><span style="color:#333399">丑二身荡然。又分二。寅一标能包义<span lang="EN-US"></span></span></p>
<p><b><span style="color:teal">心精遍圆。含裹十方。<span lang="EN-US"></span></span></b></p>
<p>身以含裹为相。四大和合。含裹五脏。是为肉身。心精遍圆。含裹十方。是为法身。故佛祖凡言不离身中。及身是道场等语。皆谓法身。非谓肉身。行人悟此法身本来元具。则行住坐卧。身常无边。而无量刹海。皆悉转入身中。盖世人寻常皆谓空裹界。界裹身。身裹心。重重拘缚。曾无超越。今忽心裹十方。身包空外。内外转换。大小变更。真所谓妙能转物。常住此身者。方可承当。咳唾掉背。无非祖意。四卷文云。身含十方无尽虚空。故知此为法身。况与下文生身相形而言。又且不重上文。</p>
<p><span style="color:#333399">寅二彻悟正报。又二。卯一转粗为细<span lang="EN-US"></span></span></p>
<p><b><span style="color:teal">反观父母所生之身。犹彼十方虚空之中。吹一微尘。若存若亡。<span lang="EN-US"></span></span></b></p>
<p>所生肉身。乃属正报。此因领上法身虚豁旷荡。包越虚空之外。故见肉身渺小。而更浮假如此。盖相形而见也。十方虚空。喻能形之法身。微尘。喻所形之肉身。若存若亡。状其渺漠将沦于尽。盖平日粗重者。于此至轻细而不足为累也。</p>
<p><span style="color:#333399">卯二转实为虚<span lang="EN-US"></span></span></p>
<p><b><span style="color:teal">如湛巨海。流一浮沤。起灭无从。<span lang="EN-US"></span></span></b></p>
<p>湛明不动。巨表无边。起灭无从者。起无从来。灭无从去也。盖平日坚实者。于此至浮虚而不觉其有也。此二科。多领前不失科中。色身外洎山河。乃至咸是真心中物。及不分科中。并所想相。如虚空华本无所有等意。而成此悟也。至此。则身境客尘之旨方以领极。更不认五蕴四大以为身。更不惑为我所。不执为实有矣。悟周遍已竟。</p>
<p><span style="color:#333399">癸二悟常住<span lang="EN-US"></span></span></p>
<p><b><span style="color:teal">了然自知获本妙心。常住不灭。<span lang="EN-US"></span></span></b></p>
<p>此科与上科义齐。而文为甚短者。以周遍全是常住之因。涅槃亦以遍为常义。良以遍法界既皆即心。则万劫此法界。万劫此心。岂复有灭乎。故不劳多文。而一语结定矣。了然自知者。指掌分明。不由他悟也。说虽凭佛。悟由自己。亦亲见实到。自信自肯之意。本妙心者。本来面目。恒遍一切。但惟迷不自知。非今新得也。常。无始终。住。无去来。无始终去来。故永不灭矣。此亦领上不灭不失不还及非因非缘。清净本然等意。而成此悟矣。经家于佛说之后。偈赞之前。特详叙此者。正以示奢摩他秘奥观体。令行人于此著眼。盖通前三卷功夫。全为揭露此至妙至密之观体也。良以众生常轮回。权乘不究竟。皆缘未见此体。犹如生盲故也。行人若能于斯所叙。心境一如。不犯思惟。物物头头。了然在目。浑是妙心自体。亦不费纤毫功力。身心本来廓周沙界。但不驰散。如是积之岁月。而不心开者。未之有也。当知本惟一体。若语正因本性。即空如来藏。以一味真如。更无余物故。若略兼了因。即奢摩他秘密观照。以亲见自心。非作意思惟故。若更不避弥天过犯。则西来直指正法眼藏。即此而已。但彼直入无分别。此由方便分别。至此无分别处。其归一也。问。此似意尽无余。然奢摩他未竟。后二藏未谈。彼是何意。答。微密观照。此方了其密字。以体属隐奥故也。后乃兼用。尽其精细。始属微字。宜斟分之。承示开悟已竟。</p>
<p><span style="color:#333399">辛二赞谢发心。分为二。壬一礼谢标偈<span lang="EN-US"></span></span></p>
<p><b><span style="color:teal">礼佛合掌。得未曾有。于如来前。说偈赞佛。</span></b><b><span lang="EN-US" style="&quot;Courier New&quot;;color:teal"></span></b></p>
<p>得未曾有。言从来未得此等妙悟。而今始得之。除圆教菩萨元具圆解者。其余凡小权教。皆得未曾有也。又圆教初心。或增深解。或成新证者。亦然。</p>
<p><span style="color:#333399">壬二正陈偈词。又二。癸一赞谢<span lang="EN-US"></span></span></p>
<p><b><span style="color:teal">妙湛总持不动尊。首楞严王世希有。销我亿劫颠倒想。不历僧祇获法身。<span lang="EN-US"></span></span></b></p>
<p>此下方是阿难之言。初二句赞也。标偈中。惟标赞佛。以法即佛德。故不双标。而解中仍分佛法。首句。赞佛也。孤山曰。妙湛赞真谛。般若德也。总持赞俗谛。解脱德。不动赞中谛。法身德也。又即三而一。故曰妙湛。即一而三。故曰总持。非三非一。故曰不动。尊者。十号之一。由证此三。号世中尊。惟应赞佛三德。加三谛。助明而已。中谛。即第一义谛。仍当补即一即三方完。又此因感前开示而赞。故赞意应与开示相关。良以前所示者。生佛等具。故因已悟而方见佛德也。初于克就根性中。十番正示。二见翻显。悟得澄清觉海。朗耀性天。浩然无际。即佛般若德也。本此。故以妙湛赞之。次于会通四科中。万相融摄。总别发挥。悟得诸相皆性。万物一心。森然毕具。即佛解脱德也。本此。故以总持赞之。后于圆彰七大中。合会大性。均显遍周。悟得根根尘尘。俱满法界。悉无起灭。各不往来。居然交彻。即佛法身德也。本此。故以不动赞之。三一交互。及尊字如前。然三德是所证。尊即能证之人。次四字。赞法。佛前云。有三摩提名大佛顶首楞严王是也。其实方与究竟坚固相应。王。乃尊统诸法之称也。世希有三字。双叹佛法皆难遭也。缘此娑婆界。佛出世固难。正使出于世。说是法复难。俱如优昙华。暂时一现耳。末二句谢也。上句谢破妄。颠倒想者。谓我法二执分别也。如执缘尘分别以为心相。计五蕴四大以为身相。迷心为在色身之内。认物为己。迷己为物。身心万法。谓为各自有体。性相四大。悉疑和合因缘等。皆是亿劫之所惑者。今实并销之矣。下句谢显真。僧祇者。如孤山所引婆沙论。明三阿僧祇劫修六度行。百劫种相好因。然后获五分法身。乃至如唯识云。地前历一僧祇。初地至七地满二僧祇。八地至等觉是三僧祇。然后获究竟法身。○今云不历。以教旨大殊。故但辨明教旨。自无可疑。旧注不辩教旨。横生疑惑。以致纷然无定。今与决之。然旧之所以致惑者。有二因缘。一者执婆沙唯识权教不了之义。二者碍下除惑愿成。及方证二果之文。今请以圆顿教旨明之。二惑自解。良以此经多分终实。接入圆顿。按顿教之旨。未悟之先。法身本自现成。一念回光。便同本得。所谓但离妄缘。即如如佛。尚不复论证与不证。成与不成。岂同权渐之教。必历僧祇而后获乎。若执乎彼而不信乎此。是由执走者之迟。而不信飞者之速也。何胶柱之深哉。若更按圆教之旨。则行布不碍圆融。故虽未及断惑究竟。不防全获法身。全体即佛。如前开示迷心于色身之中者。既名为性颠倒。至后开悟见心于太虚之外者。岂不号为正遍知哉。正遍知。即成正觉而获法身矣。然则执现果而不许阿难获法身者。失旨之甚也。又圆融不碍行布。故虽全获法身。不妨更除细惑。更历诸果。更成究竟宝王也。此经后云。理则顿悟。乘悟并消。事非顿除。因次第尽。可为明证矣。如是。则虽却后更历僧祇以成究竟佛果。当亦与此不历之前先获法身。了不相碍也。何况圆顿悟后之修。念念是佛。虽进断通惑。亦与权渐修者日劫相倍。至于住后。断别惑以去一生有圆旷劫之果者矣。如是。则虽谓其却后更不历乎僧祇。亦无碍也。若更取于延促同时之玄旨。愈不可以长短拘矣。问。若此。则阿难与善财龙女同乎。答。不尽同也。良以圆人虽不因果条然。而亦有初心究竟之别。论初心则无不同。望究竟则惑有浅深。根有利钝。龙女惑尽。故弹指功圆。善财利根。故一生事办。是初心与究竟顿齐也。今此会中。如二人者应亦非少。但约阿难所示一类当机。多是中根而又具惑者也。且惟同彼二人发心。而旧证初果。居然未移。下之愿成宝王。希登上觉。方求齐彼二人之究竟耳。然诸圣惟重初心。故此现获法身。意非浅浅。经云。发心究竟二不别。如是二心先心难。则可见矣。至于证悟解悟。均获本有法身。殊不系此而为差别矣。</p>
<p><span style="color:#333399">癸二发心。又二。子一正发大心。又二。丑一总期报恩<span lang="EN-US"></span></span></p>
<p><b><span style="color:teal">愿今得果成宝王。还度如是恒沙众。将此深心奉尘刹。是则名为报佛恩。<span lang="EN-US"></span></span></b></p>
<p>正以前获法身方是初心。故今于悟后方发洪愿以取究竟也。首二句。大端是自利以上求佛果。利他以下度众生。温陵以首句为智心。次句为悲心。下四字双运二心。而束为深心。无可议者。而孤山以首句为佛道誓成。次句为众生誓度。字面显然。而摄余二誓。似为颠倒。今当以首句摄烦恼誓断。盖必断尽烦恼。方究竟佛道也。以次句摄法门誓学。盖必备达法门。方广度众生也。愿今二字。双贯下成佛度生。观今字。便有求其不久即成。不待僧祇之意。得果者。得究竟菩提也。宝王。亦同儒书称位为大宝也。还度者。言不止惟愿成佛。更还愿度众生。非谓待成后度也。奉尘刹。双含侍佛度生。偏属似非。莫若以庄严佛土释之。颇切尘刹。二意仍不失也。报佛恩者。盖双运二种深心。以庄严一切佛土。为报佛微妙开示之恩也。</p>
<p><span style="color:#333399">丑二别求证除。又分二。寅一于度生求证<span lang="EN-US"></span></span></p>
<p><b><span style="color:teal">伏请世尊为证明。五浊恶世誓先入。如一众生未成佛。终不于此取泥洹。<span lang="EN-US"></span></span></b></p>
<p>请证明者。求以威神加被。令其终不违于本愿也。五浊。谓劫浊。见浊。烦恼浊。众生浊。命浊。与此经后所说者不同。意独指于娑婆一类苦秽界中。百岁以后。浊恶世时。诸恶炽盛。刚强难化者也。先入有二意。一对刹。盖尘刹虽期俱入。而必先五浊者。慈救急于苦难之深者。亦如周文必先鳏寡。此悲愍心也。二对人。盖五浊人所怯入。故愿勇于先入。倡先率众。此勇猛心也。泥洹。此云灭度。涅槃别名。如则师所引二种。皆应兼之。一不取二乘独得泥洹。二不取诸佛泥洹。即如地藏所谓众生度尽方证菩提。此广大心也。此欲度尽众生。隐然须兼法门誓学也。</p>
<p><span style="color:#333399">寅二于成佛求除<span lang="EN-US"></span></span></p>
<p><b><span style="color:teal">大雄大力大慈悲。希更审除微细惑。令我早登无上觉。于十方界坐道场。<span lang="EN-US"></span></span></b></p>
<p>能破众生惑之坚体曰大雄。能拔众生惑之深根曰大力。究竟以与众生二严之乐曰大慈。究竟以拔众生二死之苦曰大悲。希。求也。审。详也。微细惑。方该尘沙。及根本无明别惑。如下答满慈者是也。若约阿难一类所求思惑。亦应该之。八卷结经毕。阿难得证。断除三界修心六品微细烦恼。叙谢。乃称如来善开众生微细沈惑。斯为明证也。然此希除者。求佛以大雄大力加之。破其体而拔其根也。早字与今字同。登无上觉者。求佛以大悲加之。尽二死而究竟法身。坐道场者。求佛以大慈加之。满二严而现座说法。方是果后度生矣。观此求除细惑。显然兼乎烦恼誓断也。正发大心竟。</p>
<p><span style="color:#333399">子二结以深誓<span lang="EN-US"></span></span></p>
<p><b><span style="color:teal">舜若多性可销亡。烁迦罗心无动转。<span lang="EN-US"></span></span></b></p>
<p>温陵曰。舜若多。此云空。烁迦罗。此云坚固。谓空性无体。尚可销亡。我心坚固。终无动转。○动转即退转也。总承前上求下化而深誓其心。即虚空有尽。我愿无穷也。从入正宗至此。说法当为一周。名破妄显真周。初销倒想说空如来藏一大科已竟。</p>
<p>大佛顶首楞严经正脉疏卷十六</p>
