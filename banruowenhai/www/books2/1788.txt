<p align="center" style="text-align:center"><b><span style="font-size:36.0pt;color:#FF6600">大佛顶首楞严经正脉疏<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">卷二十九<span lang="EN-US">(经文卷七之一)</span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明 交光大师 述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶首楞严经正脉疏卷二十九（经文卷七之一）</span><span lang="EN-US" style="color:#333399"></span></p>
<p align="right" style="text-align:right;text-indent:24.0pt;word-break:break-all">明京都西湖沙门交光真鉴述<span>&nbsp; </span></p>
<p align="right" style="text-align:right;text-indent:24.0pt;word-break:break-all">蒲州万固沙门妙峰福登校<span>&nbsp; </span></p>
<p><span style="color:#333399">寅三总结远魔分三。卯一酬问重订严戒。<span lang="EN-US"></span></span></p>
<p><b><span style="color:teal">阿难。汝问摄心。我今先说入三摩地修学妙门求菩萨道。要先持此四种律仪。皎如冰霜。<span lang="EN-US"></span></span></b></p>
<p>初问道场。便说云何摄心入三摩地。故佛结酬前问也。妙门即耳门也。末句。言持之洁白无点污也。</p>
<p><span style="color:#333399">卯二拔本必不滋末。<span lang="EN-US"></span></span></p>
<p><b><span style="color:teal">自不能生一切枝叶。心三口四。生必无因。<span lang="EN-US"></span></span></b></p>
<p>四重为诸罪根本。余为枝叶。心三。谓贪嗔痴。口四。即小妄绮语两舌恶口。良以既经细绝。粗必不生也。问。淫杀盗是极粗身业。何反谓其细于心三。大妄语是极重口业。何反谓其细于口四。答。淫杀盗若约身犯极粗。今从心念绝之。令一念不生。故细于心三。大妄获罪虽重。而约称因果不实。则比恶口等似未同其粗鄙。故犹细于四口矣。</p>
<p><span style="color:#333399">卯三绝尘决定远魔。<span lang="EN-US"></span></span></p>
<p><b><span style="color:teal">阿难。如是四事若不遗失。心尚不缘色香味触。一切魔事云何发生。<span lang="EN-US"></span></span></b></p>
<p>不遗失。即不漏落一念于四重中也。于六尘而但举四尘。语之略也。盖尘依念住。念绝而尘何所依。魔托尘入。尘忘而魔何所托。故能远魔也。正教持戒竟。</p>
<p><span style="color:#333399">丑二助以咒力。分为二科。寅一正以劝持赞胜。又分为三科。卯一戒不能除。<span lang="EN-US"></span></span></p>
<p><b><span style="color:teal">若有宿习。不能灭除。<span lang="EN-US"></span></span></b></p>
<p>宿习。谓过去惑业种子也。温陵曰。现业易制。自行可违。宿习难除。必假神力。今夫行人好正而固邪。欲洁而偏染。隐然若有驱策而不能已。宿习之使也。</p>
<p><span style="color:#333399">卯二转教咒遣。<span lang="EN-US"></span></span></p>
<p><b><span style="color:teal">汝教是人一心诵我佛顶光明摩诃萨怛多般怛啰无上神咒。<span lang="EN-US"></span></span></b></p>
<p>佛顶光。详现初救阿难时。温陵曰。摩诃萨怛多般怛啰。此云大白伞盖。即藏心也。量廓沙界曰大。体绝妄染曰白。用覆一切曰伞盖。○显咒全是真心体用。秘密章句。威力无量。能除宿昔惑业习种。其实苦报亦能除之。今四重正属惑业。故云然也。</p>
<p><span style="color:#333399">卯三赞咒最胜。<span lang="EN-US"></span></span></p>
<p><b><span style="color:teal">斯是如来无见顶相无为心佛。从顶发辉。坐宝莲华所说心咒。<span lang="EN-US"></span></span></b></p>
<p>温陵曰。无见顶者。华严九地知识自说为佛乳母。初生亲捧持。谛观不见顶。示顶法不可以见见也。○佛已入定。便表无为。光中化佛。显是无为心佛。此首二句表本觉究竟二妙果也。顶者。理极无上之相。莲者。称真敷行之相。此经令行人先明本具极理。实相知见。是为从顶发辉。此属密因。然后称真修证。是为坐宝莲华。此属显因。即修证了义。故此中二句表密显二妙因也。末句总结。如来现相。见咒中具证如是。极为殊胜。当深信持之。必令戒成也。</p>
<p><span style="color:#333399">寅二况显除习无难。又二。卯一促举无修尚证。又三。辰一举爱习甚深。<span lang="EN-US"></span></span></p>
<p><b><span style="color:teal">且汝宿世与摩登伽历劫因缘。恩爱习气。非是一生及与一劫。<span lang="EN-US"></span></span></b></p>
<p><span style="color:#333399">辰二示蒙宣脱证。<span lang="EN-US"></span></span></p>
<p><b><span style="color:teal">我一宣扬。爱心永脱。成阿罗汉。<span lang="EN-US"></span></span></b></p>
<p>吴兴曰。爱心永脱。指初闻咒得阿那含也。成阿罗汉。指前文殊简圆通后也。○四果虽由闻法。推其拔脱之力。仍当归功于咒。非咒拔脱。何由而得闻法以至证罗汉哉。</p>
<p><span style="color:#333399">辰三表无修速资。<span lang="EN-US"></span></span></p>
<p><b><span style="color:teal">彼尚淫女。无心修行。神力冥资。速证无学。<span lang="EN-US"></span></span></b></p>
<p>但依如来。归功咒力。</p>
<p><span style="color:#333399">卯二况显发心必除。分二。辰一明发无上心。<span lang="EN-US"></span></span></p>
<p><b><span style="color:teal">云何汝等在会声闻。求最上乘。决定成佛。<span lang="EN-US"></span></span></b></p>
<p>本以学人。不同本以淫女也。发无上心。不同无心修行也。</p>
<p><span style="color:#333399">辰二喻除之最易。<span lang="EN-US"></span></span></p>
<p><b><span style="color:teal">譬如以尘扬于顺风。有何艰险。<span lang="EN-US"></span></span></b></p>
<p>吴兴曰。尘譬宿习。风如神咒。顺风扬尘。散之则易。诵咒除习脱之匪难。○咒力虽如风。而复助无上心人。故更是顺风。宿习虽如尘。而有学宿习更是微尘。反显淫女乃为多尘。而无心修行犹如逆风也。历明预先严戒已竟。</p>
<p><span style="color:#333399">子二略示场中定慧。温陵谓初标三学而终止四戒者。定慧已备前文。似亦知定慧属前圆通。然亦不于场中说定慧处表彰耳门。遂令行人不知道场中所修复是何门。岂前语亦大略言之。而非见彻之论乎。且此初请略说文中但详于戒。而生定生慧无处表彰。岂标徒具三。而释之惟一乎。以定慧既不越前。即不如说戒之详而已。岂全无耶。是故今科略示场中定慧也。又分为二科。丑一因戒生定。分三。寅一牒戒择师。又三。卯一牒前持戒。<span lang="EN-US"></span></span></p>
<p><b><span style="color:teal">若有末世欲坐道场。先持比丘清净禁戒。<span lang="EN-US"></span></span></b></p>
<p>前虽科为预先严戒。理实但以详明四戒当严。所以此科方是于未入道场之前。实起持戒之行。是以下科方教择师也。从心止绝前之四事。故曰清净。不可更添别戒。</p>
<p><span style="color:#333399">卯二正教择师。<span lang="EN-US"></span></span></p>
<p><b><span style="color:teal">要当选择戒清净者第一沙门以为其师。<span lang="EN-US"></span></span></b></p>
<p><span style="color:#333399">卯三不遇难成。<span lang="EN-US"></span></span></p>
<p><b><span style="color:teal">若其不遇真清净僧。汝戒律仪必不成就。<span lang="EN-US"></span></span></b></p>
<p><span style="color:#333399">寅二诵咒结界。<span lang="EN-US"></span></span></p>
<p><b><span style="color:teal">戒成已后。著新净衣。然香闲居。诵此心佛所说神咒一百八遍。然后结界。建立道场。<span lang="EN-US"></span></span></b></p>
<p>真际曰。诵咒百八表灭百八烦恼也。○道场详在后请。上二科方是因戒意耳。</p>
<p><span style="color:#333399">寅三定中求佛。<span lang="EN-US"></span></span></p>
<p><b><span style="color:teal">求于十方现住国土无上如来。放大悲光来灌其顶。<span lang="EN-US"></span></span></b></p>
<p>此科方是所生之定。良以众生心水净。诸佛影现中。若非定中。必无求现之理。故知此已在定求也。然定即反闻自性。入流亡所。但加求佛灌顶之念而已。因戒生定竟。</p>
<p><span style="color:#333399">丑二因定发慧。又二。寅一约戒愿久定。前不兼后。后必兼前。前科但牒戒而生定。此虽总标因定。而文中双牒戒定为因。又加发愿。类求灌顶也。又为三。卯一历举行人。<span lang="EN-US"></span></span></p>
<p><b><span style="color:teal">阿难。如是末世清净比丘。若比丘尼。白衣檀越。<span lang="EN-US"></span></span></b></p>
<p>白衣兼优婆塞优婆夷。虽不择僧俗。而男女决定各从其类。必非男女混同一场也。</p>
<p><span style="color:#333399">卯二牒戒明愿。<span lang="EN-US"></span></span></p>
<p><b><span style="color:teal">心灭贪淫。持佛净戒。于道场中。发菩萨愿。<span lang="EN-US"></span></span></b></p>
<p>首句略举淫戒。次句总该后三戒。菩萨愿不出四洪。亦所以为感佛机也。</p>
<p><span style="color:#333399">卯三克期久定。<span lang="EN-US"></span></span></p>
<p><b><span style="color:teal">出入澡浴。六时行道。如是不寐。经三七日。<span lang="EN-US"></span></span></b></p>
<p>凡出道场而复入。则必澡浴。外洁其身也。六时行道。即专注反闻。经行排遣。内摄其心也。昼夜十二时。六时行道。六时静坐。均调昏散矣。如子时行道丑时静坐。寅时行道卯时坐等是也。然行中坐中所习。皆反闻自性入流亡所而已。末二句结成克期久定。不寐有二意。一除昏睡不觉。二戒忘失反闻。此科正牒定。而明因定二字。下科乃生慧也。</p>
<p><span style="color:#333399">寅二许显加发慧。<span lang="EN-US"></span></span></p>
<p><b><span style="color:teal">我自现身至其人前。摩顶安慰。令其开悟。<span lang="EN-US"></span></span></b></p>
<p>定心为生慧之亲因。摩顶安慰。佛之威力为助缘。所谓啐啄同时。朗然大悟也。然开悟浑含浅深诸相。不可一定。若得动静不生。发须陀洹见道之慧。若得闻所闻尽。发阿罗汉人空慧。若得空所空灭。成法空慧。若得寂灭现前。发圆通无上知觉慧也。孤山曰。若见此像。当观空寂。是佛显然。是魔则灭。初请略说一科已竟。</p>
<p><span style="color:#333399">庚二重请详示。分二。辛一重请说道场。前虽言入道场。而未说道场如何建设。故重请说之。又分为二科。壬一阿难重请。又分为二科。癸一述已开悟。<span lang="EN-US"></span></span></p>
<p><b><span style="color:teal">阿难白佛言。世尊。我蒙如来无上悲诲。心已开悟。自知修证。无学道成。<span lang="EN-US"></span></span></b></p>
<p>自揣但习反闻。不须道场。可成无学。即闻所闻尽等三空诸果位也。</p>
<p><span style="color:#333399">癸二代请轨则。<span lang="EN-US"></span></span></p>
<p><b><span style="color:teal">末法修行。建立道场。云何结界。合佛世尊清净轨则。<span lang="EN-US"></span></span></b></p>
<p><span style="color:#333399">壬二世尊重说。分三。癸一道场建设。此中表法理所不无。然亦圣心所知之境。本难尽测。姑就古人旧说存之以备观览。实非修行正要。学者亦不必过泥。而反误耳门正修之旨趣矣。详之。又分五。子一所建坛式。又二科。丑一涂坛地。又二。寅一正用牛粪和香。<span lang="EN-US"></span></span></p>
<p><b><span style="color:teal">佛告阿难。若末世人愿立道场。先取雪山大力白牛。食其山中肥腻香草。此牛惟饮雪山清水。其粪微细。可取其粪。和合栴檀以泥其地。<span lang="EN-US"></span></span></b></p>
<p>温陵曰。法王法言。即事即理。法不孤起。事不唐设。如华严一字法门。海墨书而不尽。五位行相。即世谛以彰明。凡所设施。必有取像。则此坛场用度无非表法也。山为高土。雪山。纯净上信也。大力白牛。纯净大根也。香草清水。妙善净智也。茹退。充实遗余也。上栴檀。为十香之首。十度之总。万行之冠也。长水曰。雪山牛乳。纯是醍醐。所有茹退。最为香洁。○茹者食也。退。即粪也。十度。谓施戒忍进定慧方便愿力智也。</p>
<p><span style="color:#333399">寅二拣用黄土合香。又四。卯一拣不堪用。<span lang="EN-US"></span></span></p>
<p><b><span style="color:teal">若非雪山。其牛臭秽。不堪涂地。<span lang="EN-US"></span></span></b></p>
<p>略一粪字。</p>
<p><span style="color:#333399">卯二别用黄土。<span lang="EN-US"></span></span></p>
<p><b><span style="color:teal">别于平原。穿去地皮五尺已下。取其黄土。<span lang="EN-US"></span></span></b></p>
<p>温陵曰。原为平土。中信也。地皮。未净也。五。数之中。黄。色之中。取中中净信也。</p>
<p><span style="color:#333399">卯三合十种香。<span lang="EN-US"></span></span></p>
<p><b><span style="color:teal">和上栴檀。沉水苏合熏陆郁金白胶青木零陵甘松。及鸡舌香。<span lang="EN-US"></span></span></b></p>
<p>温陵曰。十香。十波罗密法香也。</p>
<p><span style="color:#333399">卯四细罗涂地。<span lang="EN-US"></span></span></p>
<p><b><span style="color:teal">以此十种细罗为粉。合土成泥。以涂场地。<span lang="EN-US"></span></span></b></p>
<p>温陵曰。细罗为粉。推之以为微妙万行也。夫欲取如来寂灭场地。必本于广大信心。而资乎净智妙善。以养成纯一大根。充实遗余。犹足以合法香冠十度。故可严成寂灭场地也。上信大根有不可得。则求其次焉。故取中中信心。虽未能冠乎十度万行。而能具之者。亦可以严成。</p>
<p><span style="color:#333399">丑二定坛相。<span lang="EN-US"></span></span></p>
<p><b><span style="color:teal">方圆丈六。为八角坛。<span lang="EN-US"></span></span></b></p>
<p>长水谓坛乃除地之墠。似是。若垒土为之。经当明言层级。今并无之。显是平地涂为八角也。温陵曰。坛。寂灭坦实之体也。体具八正。故为八角。为摄八邪。故方丈六。</p>
<p><span style="color:#333399">子二所设庄严。分四。丑一坛心华钵。<span lang="EN-US"></span></span></p>
<p><b><span style="color:teal">坛心置一金银铜木所造莲华。华中安钵。钵中先盛八月露水。水中随安所有华叶。<span lang="EN-US"></span></span></b></p>
<p>温陵曰。坛心莲华。中道妙行也。莲之为物。华实同体。染净同源。表妙行大致也。用金银铜木所造者。表妙行云为也。金银。百炼愈精而不变。铜刚而能同。义之像也。木能上罩以覆其下。仁之像也。夫依体起行。精而不变。刚而能同。或以义制。或以仁覆。无过不及。凡皆会于中道。乃所以为妙行也。钵为应器。表随量应物也。露为阴泽。以秋降。八月。秋之中也。水中华叶。即仁覆之行随泽所施。此又随量应物阴利潜化之表也。</p>
<p><span style="color:#333399">丑二钵外列镜。<span lang="EN-US"></span></span></p>
<p><b><span style="color:teal">取八圆镜。各安其方。围绕华钵。<span lang="EN-US"></span></span></b></p>
<p>温陵曰。圆镜。大圆镜智也。各安八方围绕华钵者。智行相依。随方圆应也。</p>
<p><span style="color:#333399">丑三镜外华炉。<span lang="EN-US"></span></span></p>
<p><b><span style="color:teal">镜外建立十六莲华。十六香炉。间华铺设。庄严香炉。<span lang="EN-US"></span></span></b></p>
<p>温陵曰。镜外莲华香炉各十六。而间设者。华表妙行。香表妙德。镜外。即正智之外方便建立。使邪正相摄。德行相熏。庶久而俱化。两忘邪正也。</p>
<p><span style="color:#333399">丑四炉焚沉水。<span lang="EN-US"></span></span></p>
<p><b><span style="color:teal">纯烧沉水。无令见火。<span lang="EN-US"></span></span></b></p>
<p>温陵曰。纯烧沉水无令见火者。反德藏用。灭伏觉观。然后能契寂灭场地也。</p>
<p><span style="color:#333399">子三所献供养。分为二。丑一八味陈供。<span lang="EN-US"></span></span></p>
<p><b><span style="color:teal">取白牛乳置十六器。乳为煎饼。并诸沙糖。油饼。乳糜。苏合。蜜姜。纯酥。纯蜜。于莲华外各各十六。围绕华外。以奉诸佛及大菩萨。<span lang="EN-US"></span></span></b></p>
<p>温陵曰。表以法喜禅悦献二尊也。权教开许乳酪。实教遮禁。而复取以享奉者。意在融权实。同邪正。故八味亦各十六。围绕华外。表融权摄邪之法喜随行施设也。</p>
<p><span style="color:#333399">丑二两时致享。<span lang="EN-US"></span></span></p>
<p><b><span style="color:teal">每以食时。若在中夜。取蜜半升。用酥三合。坛前别安一小火炉。以兜楼婆香煎取香水沐浴其炭。然令猛炽。投是酥蜜于炎炉内。烧令烟尽。享佛菩萨。<span lang="EN-US"></span></span></b></p>
<p>温陵曰。佛以日中受食。故每以日中致享。中夜例日中也。蜜成于华。表和融法行也。酥成于乳。表和融法味也。半为中数。三为成数。小香炉。方寸觉心也。以香沐炭。发觉之法也。药王然身。先服兜楼婆香。意取发焰。故取沐炭然令猛炽。投酥蜜于炎炉烧令烟尽者。行法既成。不可终滞。当于觉心勇猛銟炼。使习气并铄。缘影俱亡。豁然如所谓红炉点雪者。然后为佛所享。</p>
<p><span style="color:#333399">子四所奉尊像。又复分为三科。丑一四外旛华。<span lang="EN-US"></span></span></p>
<p><b><span style="color:teal">令其四外遍悬旛华。<span lang="EN-US"></span></span></b></p>
<p>温陵曰。四外旛华。外行严饰也。</p>
<p><span style="color:#333399">丑二四壁内圣。又二。寅一总标。<span lang="EN-US"></span></span></p>
<p><b><span style="color:teal">于坛室中。四壁敷设十方如来。及诸菩萨所有形像。<span lang="EN-US"></span></span></b></p>
<p><span style="color:#333399">寅二别列。分二。卯一当阳五如来。<span lang="EN-US"></span></span></p>
<p><b><span style="color:teal">应于当阳张卢舍那。释迦。弥勒。阿<span lang="EN-US"><img width="16" height="16" src="./1788.files/image001.gif" v:shapes="_x0000_i1025" align="absmiddle">。弥陀。</span></span></b></p>
<p>温陵曰当阳正位卢舍那等。寂场真主也。弥勒。当来真主也。阿<span lang="EN-US"><img width="16" height="16" src="./1788.files/image001.gif" v:shapes="_x0000_i1026" align="absmiddle">居东。弥陀居西。智悲真主也。</span></p>
<p><span style="color:#333399">卯二左右二菩萨。<span lang="EN-US"></span></span></p>
<p><b><span style="color:teal">诸大变化观音形像。兼金刚藏。安其左右。<span lang="EN-US"></span></span></b></p>
<p>温陵曰。诸大变化观音形像。上同下合真主也。金刚藏常领金刚护持咒人。伏魔断障真主也。</p>
<p><span style="color:#333399">丑三门侧外护。<span lang="EN-US"></span></span></p>
<p><b><span style="color:teal">帝释。梵王。乌刍瑟摩。并蓝地迦诸军茶利。与毗俱胝四天王等。频那夜迦。张于门侧。左右安置。<span lang="EN-US"></span></span></b></p>
<p>温陵曰。门侧左右。释梵等众有力外护也末法修行凡赖于此。一有阙焉。必不成就。乌刍。火头金刚。蓝地迦。青面金刚。军茶利。金刚异号也。毗俱胝。三目持鬟髻是也。频那夜迦。即猪头象鼻二使者。</p>
<p><span style="color:#333399">子五所取照映。<span lang="EN-US"></span></span></p>
<p><b><span style="color:teal">又取八镜覆悬虚空。与坛场中所安之镜方面相对。使其形影重重相涉。<span lang="EN-US"></span></span></b></p>
<p>温陵曰。坛中之镜混物有依。行人之智也。空中之镜离物无依。诸佛之智也。混物有依者。方能照物。未能照己。必得乎离物无依住智交相为用。然后物我互照。心境双融。诸佛众生身土相入。不劳动步。不待拟心。法法遍周。事事无碍。举目千圣齐现。触处万象昭然。一华一香。遍供尘刹。一行一相。充扩无穷。不假神通。不涉情谓。寂场法法本如是也。道场建设竟。</p>
<p><span style="color:#333399">癸二修证节次。分二。子一三七初成定慧。又分为二科。丑一三七功夫。就分为三科。寅初一七礼诵行道。<span lang="EN-US"></span></span></p>
<p><b><span style="color:teal">于初七中。至诚顶礼十方如来诸大菩萨阿罗汉号。恒于六时诵咒围坛。至心行道。一时常行一百八遍。<span lang="EN-US"></span></span></b></p>
<p>温陵曰。凡所蕲向。以皈依三宝为最初方便。故初七日至诚顶礼如来菩萨罗汉名号。所以假其不思议力发行助道也。○他力也。</p>
<p><span style="color:#333399">寅次二七专心发愿。<span lang="EN-US"></span></span></p>
<p><b><span style="color:teal">第二七中。一向专心发菩萨愿。心无间断。我毗奈耶先有愿教。<span lang="EN-US"></span></span></b></p>
<p>若图总略。不出四洪。温陵曰。依毗尼教。专心发愿也。行愿坚强。则得大勇猛。吴兴曰。先有愿教者。如梵网经十大愿等是也。</p>
<p><span style="color:#333399">寅后三七一向持咒。<span lang="EN-US"></span></span></p>
<p><b><span style="color:teal">第三七中。于十二时。一向持佛般怛啰咒。<span lang="EN-US"></span></span></b></p>
<p>温陵曰。时无间歇。咒无遍限。一向诵持。遂能以精诚感格。进力克功也。</p>
<p><span style="color:#333399">丑二末日定慧。分三。寅一佛现摩顶。<span lang="EN-US"></span></span></p>
<p><b><span style="color:teal">至第七日。十方如来一时出现。镜交光处。承佛摩顶。<span lang="EN-US"></span></span></b></p>
<p>此可见前三七中亦具粗略定心。但兼礼念愿咒。非不摄心反闻也。若心水不净。佛何由而现乎。温陵曰。镜交光处。则生佛智照。感应道交也。</p>
<p><span style="color:#333399">寅二定心成就。<span lang="EN-US"></span></span></p>
<p><b><span style="color:teal">即于道场修三摩地。<span lang="EN-US"></span></span></b></p>
<p>此方专习反闻。不令一念缘彼声尘。专注前解闻中妙境。所谓入流亡所也。此应坐习为多。时或经行排遣。但一味反闻无间。</p>
<p><span style="color:#333399">寅三慧心成就。<span lang="EN-US"></span></span></p>
<p><b><span style="color:teal">能令如是末世修学。身心明净。犹如琉璃。<span lang="EN-US"></span></span></b></p>
<p>首句显定心为亲因。道场持咒等为助缘。因缘力故。所以能令也。末二句。发慧妙境也。身心意兼真妄。约明字。但是真身真心大智慧光明显现之相。而净字虽亦说真。兼显妄身妄心了不可得。为真净之所以也。末句双喻明净。且真身真心即是闻性。声尘忘而六尘俱捐。故极明净。此在定中发慧。暂得与寂灭现前境界相应也。三七初成定慧已竟。</p>
<p><span style="color:#333399">子二百日顿证圣果。分三。丑一先防不成由不清净。<span lang="EN-US"></span></span></p>
<p><b><span style="color:teal">阿难。若此比丘本受戒师。及同会中十比丘等。其中有一不清净者。如是道场。多不成就。<span lang="EN-US"></span></span></b></p>
<p>不成就者。但是不能克期取证。警择师友不可滥取非人。</p>
<p><span style="color:#333399">丑二正示期满有证初果。<span lang="EN-US"></span></span></p>
<p><b><span style="color:teal">从三七后。端坐安居经一百日。有利根者。不起于座得须陀洹。<span lang="EN-US"></span></span></b></p>
<p>利根。谓惑障俱轻。慧性明悟者也。孤山曰。陀洹。按位即圆初信。若依涅槃。乃是初入别圆地住也。○依初解。则当齐于动静不生。断八十八使。亦但位齐小乘见道。非真取小果也。依后解。则当彻至寂灭现前。位齐别教初地。圆教初住。二释俱通。涅槃借小乘四果名位。以次当大乘住行向地矣。</p>
<p><span style="color:#333399">丑三后开未成亦见佛性。<span lang="EN-US"></span></span></p>
<p><b><span style="color:teal">纵其身心圣果未成。决定自知成佛不谬。<span lang="EN-US"></span></span></b></p>
<p>若依圆师前解。则位在五观。依后解。则位在十信。次于所证必然之理。即是了了见于佛性。自信本来尊贵。亦不患于不证。所谓已到不疑之地矣。修证节次已竟。</p>
<p><span style="color:#333399">癸三结答酬请。<span lang="EN-US"></span></span></p>
<p><b><span style="color:teal">汝问道场。建立如是。<span lang="EN-US"></span></span></b></p>
<p>吴兴曰。坛法行相。此土末世行之惟艰。然所诵咒下文亦许不入道场。故使有缘随器受益。重请说道场已竟。</p>
<p><span style="color:#333399">辛二重请说神咒。分三。壬一会众重请。又分二。癸一述己自请。又为三。子一述遭术遇救。又三。丑一述多闻未证。<span lang="EN-US"></span></span></p>
<p><b><span style="color:teal">阿难顶礼佛足而白佛言。自我出家。恃佛憍爱。求多闻故。未证无为。<span lang="EN-US"></span></span></b></p>
<p>恃爱前已释过。小乘以四果为无为。</p>
<p><span style="color:#333399">丑二述被邪咒禁。<span lang="EN-US"></span></span></p>
<p><b><span style="color:teal">遭彼梵天邪术所禁。心虽明了。力不自由。<span lang="EN-US"></span></span></b></p>
<p>初果力弱故也。</p>
<p><span style="color:#333399">丑三述赖咒转救。<span lang="EN-US"></span></span></p>
<p><b><span style="color:teal">赖遇文殊。令我解脱。<span lang="EN-US"></span></span></b></p>
<p>须补文殊将咒往护。</p>
<p><span style="color:#333399">子二叙蒙咒未闻。<span lang="EN-US"></span></span></p>
<p><b><span style="color:teal">虽蒙如来佛顶神咒。冥获其力。尚未亲闻。<span lang="EN-US"></span></span></b></p>
<p>天如曰。昔阿难密承咒力。得解淫难。故曰冥获未闻。</p>
<p><span style="color:#333399">子三请重宣广利。<span lang="EN-US"></span></span></p>
<p><b><span style="color:teal">惟愿大慈重为宣说。悲救此会诸修行辈。末及当来在轮回者。承佛密音。身意解脱。<span lang="EN-US"></span></span></b></p>
<p>身解脱者。谓消业离苦也。意解脱者。谓破惑证真也。</p>
<p><span style="color:#333399">癸二同众普请。<span lang="EN-US"></span></span></p>
<p><b><span style="color:teal">于时会中一切大众。普皆作礼。伫闻如来秘密章句。<span lang="EN-US"></span></span></b></p>
<p><span style="color:#333399">壬二如来重说。分二。癸一正说神咒。又三。子一咒前光相。又四。丑一如来放顶光。<span lang="EN-US"></span></span></p>
<p><b><span style="color:teal">尔时世尊从肉髻中涌百宝光。<span lang="EN-US"></span></span></b></p>
<p>斯光所表。具足多义。今略分释之。此科与次科表显中之密。以自如来当身所现也。肉髻即无见顶。表法身理。从顶放光。表依理起智。光具百宝。表智含万用。</p>
<p><span style="color:#333399">丑二光中现如来。<span lang="EN-US"></span></span></p>
<p><b><span style="color:teal">光中涌出千叶宝莲。有化如来坐宝华中。<span lang="EN-US"></span></span></b></p>
<p>光中涌莲。表依智发行。化佛坐莲。表行严妙果。</p>
<p><span style="color:#333399">丑三化佛放顶光。<span lang="EN-US"></span></span></p>
<p><b><span style="color:teal">顶放十道百宝光明。<span lang="EN-US"></span></span></b></p>
<p>此科与次科表密中之密。以又从化佛重现也。斯即所谓从佛顶中之佛顶。放宝光中之宝光。表斯咒尊中之尊。妙中之妙也。十光。亦表十力深智。具足万用。无求不应。见摄受之慈。</p>
<p><span style="color:#333399">丑四光中现金刚。<span lang="EN-US"></span></span></p>
<p><b><span style="color:teal">一一光明。皆遍示现十恒河沙金刚密迹。擎山持杵。遍虚空界。<span lang="EN-US"></span></span></b></p>
<p>表无量秘密神用。降伏魔外。无恶不摧。见折伏之威。</p>
<p><span style="color:#333399">子二大众钦听。<span lang="EN-US"></span></span></p>
<p><b><span style="color:teal">大众仰观。畏爱兼抱。求佛哀祐。一心听佛无见顶相放光如来宣说神咒。<span lang="EN-US"></span></span></b></p>
<p>畏。谓畏其威。爱。谓爱其慈。抱。怀也。众生以此二怀承顺如来。而神化无所留滞矣。咒中密具此诸妙理。故表彰之。</p>
<p><span style="color:#333399">子三神咒章句。<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">南无萨怛他苏伽多耶阿罗诃帝三藐三菩陀写（一）萨怛他佛陀俱知瑟尼钐（二）南无萨婆勃陀勃地萨跢鞞弊（三毗迦切）南无萨多南三藐三菩陀俱知南（四）娑舍啰娑迦僧伽喃（五）南无卢鸡阿罗汉跢喃（六）南无苏卢多波那喃（七）南无娑羯唎陀伽弥喃（八）南无卢鸡三藐伽跢喃（九）三藐伽波啰底波多那喃（十）南无提婆离瑟</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（十一）南无悉陀耶毗地耶陀啰离瑟</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（十二）舍波奴揭啰诃娑诃娑啰摩他喃（十三）南无跋啰诃摩泥（十四）南无因陀啰耶（十五）南无婆伽婆帝（十六）嚧陀啰耶（十七）乌摩般帝（十八）娑醯夜耶（十九）南无婆伽婆帝（二十）那啰野拏耶（二十一）槃遮摩诃三慕陀啰（二十二）南无悉羯唎多耶（二十三）南无婆伽婆帝（二十四）摩诃迦罗耶（二十五）地唎般剌那伽啰（二十六）毗陀啰波拏迦啰耶（二十七）阿地目帝（二十八）尸摩舍那泥婆悉泥（二十九）摩怛唎伽拏（三十）南无悉羯唎多耶（三十一）南无婆伽婆帝（三十二）多他伽跢俱啰耶（三十三）南无般头摩俱啰耶（三十四）南无跋阇啰俱啰耶（三十五）南无摩尼俱啰耶（三十六）南无伽阇俱啰耶（三十七）南无婆伽婆帝（三十八）帝唎茶输啰西那（三十九）波啰诃啰拏啰阇耶（四十）跢他伽多耶（四十一）南无婆伽婆帝（四十二）南无阿弥多婆耶（四十三）跢他伽多耶（四十四）阿啰诃帝（四十五）三藐三菩陀耶（四十六）南无婆伽婆帝（四十七）阿刍鞞耶（四十八）跢他伽多耶（四十九）阿啰诃帝（五十）三藐三菩陀耶（五十一）南无婆伽婆帝（五十二）鞞沙阇耶俱嚧吠柱唎耶（五十三）般啰婆啰阇耶（五十四）跢他伽多耶（五十五）南无婆伽婆帝（五十六）三补师毖多（五十七）萨怜捺啰剌阇耶（五十八）跢他伽多耶（五十九）阿啰诃帝（六十）三藐三菩陀耶（六十一）南无婆伽婆帝（六十二）舍鸡野母那曳（六十三）跢他伽多耶（六十四）阿啰诃帝（六十五）三藐三菩陀耶（六十六）南无婆伽婆帝（六十七）剌怛那鸡都啰阇耶（六十八）跢他伽多耶（六十九）阿啰诃帝（七十）三藐三菩陀耶（七十一）帝瓢南无萨羯唎多（七十二）翳昙婆伽婆多（七十三）萨怛他伽都瑟尼钐（七十四）萨怛多般怛篮（七十五）南无阿婆啰视耽（七十六）般啰帝扬岐啰（七十七）萨啰婆部多揭啰诃（七十八）尼羯啰诃揭迦啰诃尼（七十九）跋啰毖地耶叱陀你（八十）阿迦啰密唎柱（八十一）般唎怛啰耶儜揭唎（八十二）萨啰婆槃陀那目叉尼（八十三）萨啰婆突瑟吒（八十四）突悉乏般那你伐啰尼（八十五）赭都啰失帝南（八十六）羯啰诃娑诃萨啰若阇（八十七）毗多崩娑那羯唎（八十八）阿瑟吒冰舍帝南（八十九）那叉刹怛啰若阇（九十）波啰萨陀那羯唎（九十一）阿瑟吒南（九十二）摩诃揭啰诃若阇（九十三）毗多崩萨那羯唎（九十四）萨婆舍都嚧你婆啰若阇（九十五）呼蓝突悉乏难遮那舍尼（九十六）毖沙舍悉怛啰（九十七）阿吉尼乌陀迦啰若阇（九十八）阿般啰视多具啰（九十九）摩诃般啰战持（百）摩诃叠多（百一）摩诃帝阇（二）摩诃税多阇婆啰（三）摩诃跋啰槃陀啰婆悉你（四）阿唎耶多啰（五）毗唎俱知（六）誓婆毗阇耶（七）跋阇啰摩礼底（八）毗舍嚧多（九）勃腾罔迦（十）跋阇啰制喝那阿遮（十一）摩啰制婆般啰质多（十二）跋阇啰擅持（十三）毗舍啰遮（十四）扇多舍鞞提婆补视多（十五）苏摩嚧波（十六）摩诃税多（十七）阿唎耶多啰（十八）摩诃婆啰阿般啰（十九）跋阇啰商羯啰制婆（二十）跋阇啰俱摩唎（二十一）俱蓝陀唎（二十二）跋阇啰喝萨多遮（二十三）毗地耶干遮那摩唎迦（二十四）屈苏母婆羯啰跢那（二十五）鞞嚧遮那俱唎耶（二十六）夜啰菟瑟尼钐（二十七）毗折篮婆摩尼遮（二十八）跋阇啰迦那迦波啰婆（二十九）嚧阇那跋阇啰顿稚遮（三十）税多遮迦摩啰（三十一）刹奢尸波啰婆（三十二）翳帝夷帝（三十三）母陀啰羯拏（三十四）沙鞞啰忏（三十五）掘梵都（三十六）印兔那么么写（三十七诵者至此称弟子某受持）乌</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（三十八）唎瑟揭拏（三十九）般剌舍悉多（四十）萨怛他伽都瑟尼钐（四十一）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（四十二）都嚧雍（四十三）瞻婆那（四十四）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（四十五）都嚧雍（四十六）悉耽婆那（四十七）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（四十八）都嚧雍（四十九）波罗瑟地耶三般叉拏羯啰（五十）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（五十一）都嚧雍（五十二）萨婆药叉喝啰刹娑（五十三）揭啰诃若阇（五十四）毗腾崩萨那羯啰（五十五）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（五十六）都嚧雍（五十七）者都啰尸底南（五十八）揭啰诃娑诃萨啰南（五十九）毗腾崩萨那啰（六十）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（六十一）都嚧雍（六十二）啰叉（六十三）婆伽梵（六十四）萨怛他伽都瑟尼钐（六十五）波啰点阇吉唎（六十六）摩诃娑诃萨啰（六十七）勃树娑诃萨啰室唎沙（六十八）俱知娑诃萨泥帝隶（六十九）阿弊提视婆唎多（七十）吒吒</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">迦（七十一）摩诃跋阇嚧陀啰（七十二）帝唎菩婆那（七十三）曼茶啰（七十四）乌</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（七十五）莎悉帝薄婆都（七十六）么么（七十七）印兔那么么写（七十八至此句准前称名若俗人称弟子某甲）啰阇婆夜（七十九）主啰跋夜（八十）阿祗尼婆夜（八十一）乌陀迦婆夜（八十二）毗沙婆夜（八十三）舍萨多啰婆夜（八十四）婆啰斫羯啰婆夜（八十五）突瑟叉婆夜（八十六）阿舍你婆夜（八十七）阿迦啰密唎柱婆夜（八十八）陀啰尼部弥剑波伽波陀婆夜（八十九）乌啰迦婆多婆夜（九十）剌阇檀茶婆夜（九十一）那伽婆夜（九十二）毗条怛婆夜（九十三）苏波啰拏婆夜（九十四）药叉揭啰诃（九十五）啰叉私揭啰诃（九十六）毕唎多揭啰诃（九十七）毗舍遮揭啰诃（九十八）部多揭啰诃（九十九）鸠槃茶揭啰诃（二百）补丹那揭啰诃（一）迦吒补丹那揭啰诃（二）悉干度揭啰诃（三）阿播悉摩啰揭啰诃（四）乌檀摩陀揭啰诃（五）车夜揭啰诃（六）醯唎婆帝揭啰诃（七）社多诃唎南（八）揭婆诃唎南（九）嚧地啰诃唎南（十）忙娑诃唎南（十一）谜陀诃唎南（十二）摩阇诃唎南（十三）阇多诃唎女（十四）视比多诃唎南（十五）毗多诃唎南（十六）婆多诃唎南（十七）阿输遮诃唎女（十八）质多诃唎女（十九）帝钐萨鞞钐（二十）萨婆揭啰诃南（二十一）毗陀耶阇嗔陀夜弥（二十二）鸡啰夜弥（二十三）波唎跋啰者迦讫唎担（二十四）毗陀耶阇嗔陀夜弥（二十五）鸡啰夜弥（二十六）茶演尼讫唎担（二十七）毗陀耶阇嗔陀夜弥（二十八）鸡啰夜弥（二十九）摩诃般输般怛夜（三十）嚧陀啰讫唎担（三十一）毗陀耶阇嗔陀夜弥（三十二）鸡啰夜弥（三十三）那啰夜拏讫唎担（三十四）毗陀耶阇嗔陀夜弥（三十五）鸡啰夜弥（三十六）怛埵伽嚧茶西讫唎担（三十七）毗陀耶阇嗔陀夜弥（三十八）鸡啰夜弥（三十九）摩诃迦啰摩怛唎伽拏讫唎担（四十）毗陀耶阇嗔陀夜弥（四十一）鸡啰夜弥（四十二）迦波唎迦讫唎担（四十三）毗陀耶阇嗔陀夜弥（四十四）鸡啰夜弥（四十五）阇耶羯啰摩度羯啰（四十六）萨婆啰他娑达那讫唎担（四十七）毗陀耶阇嗔陀夜弥（四十八）鸡啰夜弥（四十九）赭咄啰婆耆你讫唎担（五十）毗陀耶阇嗔陀夜弥（五十一）鸡啰夜弥（五十二）毗唎羊讫唎知（五十三）难陀鸡沙啰伽拏般帝（五十四）索醯夜讫唎担（五十五）毗陀耶阇嗔陀夜弥（五十六）鸡啰夜弥（五十七）那揭那舍啰婆拏讫唎担（五十八）毗陀耶阇嗔陀夜弥（五十九）鸡啰夜弥（六十）阿罗汉讫唎担毗陀耶阇嗔陀夜弥（六十一）鸡啰夜弥（六十二）毗多啰伽讫唎担（六十三）毗陀耶阇嗔陀夜弥（六十四）鸡啰夜弥跋阇啰波你（六十五）具醯夜具醯夜（六十六）迦地般帝讫唎担（六十七）毗陀耶阇嗔陀夜弥（六十八）鸡啰夜弥（六十九）啰叉罔（七十）婆伽梵（七十一）印兔那么么写（七十二至此依前称弟子名）婆伽梵（七十三）萨怛多般怛啰（七十四）南无粹都帝（七十五）阿悉多那啰剌迦（七十六）波啰婆悉普吒（七十七）毗迦萨怛多钵帝唎（七十八）什佛啰什佛啰（七十九）陀啰陀啰（八十）频陀啰频陀啰嗔陀嗔陀（八十一）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（八十二）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">（八十三）泮吒（八十四）泮吒泮吒泮吒泮吒（八十五）娑诃（八十六）醯醯泮（八十七）阿牟迦耶泮（八十八）阿波啰提诃多泮（八十九）婆啰波啰陀泮（九十）阿素啰毗陀啰波迦泮（九十一）萨婆提鞞弊泮（九十二）萨婆那伽弊泮（九十三）萨婆药叉弊泮（九十四）萨婆乾闼婆弊泮（九十五）萨婆补丹那弊泮（九十六）迦吒补丹那弊泮（九十七）萨婆突狼枳帝弊泮（九十八）萨婆突涩比犁讫瑟帝弊泮（九十九）萨婆什婆犁弊泮（三百）萨婆阿播悉摩梨弊泮（一）萨婆舍啰婆拏弊泮（二）萨婆地帝鸡弊泮（三）萨婆怛摩陀继弊泮（四）萨婆毗陀耶啰誓遮犁弊泮（五）阇夜羯啰摩度羯啰（六）萨婆啰他娑陀鸡弊泮（七）毗地夜遮唎弊泮（八）者都啰缚耆你弊泮（九）跋阇啰俱摩唎（十）毗陀夜啰誓弊泮（十一）摩诃波啰丁羊叉耆唎弊泮（十二）跋阇啰商羯啰夜（十三）波啰丈耆啰阇耶泮（十四）摩诃迦啰夜（十五）摩诃末怛唎迦拏（十六）南无娑羯唎多夜泮（十七）毖瑟拏婢曳泮（十八）勃啰诃牟尼曳泮（十九）阿耆尼曳泮（二十）摩诃羯唎曳泮（二十一）羯啰檀持曳泮（二十二）蔑怛唎曳泮（二十三）唠怛唎曳泮（二十四）遮文茶曳泮（二十五）羯逻啰怛唎曳泮（二十六）迦般唎曳泮（二十七）阿地目质多迦尸摩舍那（二十八）婆私你曳泮（二十九）演吉质（三十）萨埵婆写（三十一）么么印兔那么么写（三十二至此依前称弟子名）突瑟吒质多（三十三）阿末怛唎质多（三十四）乌阇诃啰（三十五）伽婆诃啰（三十六）嚧地啰诃啰（三十七）婆娑诃啰（三十八）摩阇诃啰（三十九）阇多诃啰（四十）视毖多诃啰（四十一）跋略夜诃啰（四十二）乾陀诃啰（四十三）布史波诃啰（四十四）颇啰诃啰（四十五）婆写诃啰（四十六）般波质多（四十七）突瑟吒质多（四十八）唠陀啰质多（四十九）药叉揭啰诃（五十）啰刹娑揭啰诃（五十一）闭隶多揭啰诃（五十二）毗舍遮揭啰诃（五十三）部多揭啰诃（五十四）鸠槃茶揭啰诃（五十五）悉乾陀揭啰诃（五十六）乌怛摩陀揭啰诃（五十七）车夜揭啰诃（五十八）阿播萨摩啰揭啰诃（五十九）宅袪革茶耆尼揭啰诃（六十）唎佛帝揭啰诃（六十一）阇弥迦揭啰诃（六十二）舍俱尼揭啰诃（六十三）姥陀啰难地迦揭啰诃（六十四）阿蓝婆揭啰诃（六十五）乾陀波尼揭啰诃（六十六）什佛啰堙迦醯迦（六十七）坠帝药迦（六十八）怛隶帝药迦（六十九）者突托迦（七十）昵提什伐啰毖钐摩什伐啰（七十一）薄底迦（七十二）鼻底迦（七十三）室隶瑟密迦（七十四）娑你般帝迦（七十五）萨婆什伐啰（七十六）室嚧吉帝（七十七）末陀鞞达嚧制剑（七十八）阿绮啰钳（七十九）目佉嚧钳（八十）羯唎突嚧钳（八十一）揭啰诃揭蓝（八十二）羯拏输蓝（八十三）惮多输蓝（八十四）迄唎夜输蓝（八十五）末么输蓝（八十六）跋唎室婆输蓝（八十七）毖栗瑟吒输蓝（八十八）乌陀啰输蓝（八十九）羯知输蓝（九十）跋悉帝输蓝（九十一）邬嚧输蓝（九十二）常伽输蓝（九十三）喝悉多输蓝（九十四）跋陀输蓝（九十五）娑房盎伽般啰丈伽输蓝（九十六）部多毖跢茶（九十七）茶耆你什婆啰（九十八）陀突嚧迦建咄嚧吉知婆路多毗（九十九）萨般嚧诃凌伽（四百）输沙怛啰娑那羯啰（一）毗沙喻迦（二）阿耆尼乌陀迦（三）末啰鞞啰建跢啰（四）阿迦啰密唎咄怛敛部迦（五）地栗剌吒（六）毖唎瑟质迦（七）萨婆那俱啰（八）肆引伽弊揭啰唎药叉怛啰刍（九）末啰视吠帝钐娑鞞钐（十）悉怛多钵怛啰（十一）摩诃跋阇嚧瑟尼钐（十二）摩诃般赖丈耆蓝（十三）夜波突陀舍喻阇那（十四）辫怛隶拏（十五）毗陀耶槃昙迦嚧弥（十六）帝殊槃昙迦嚧弥（十七）般啰毗陀槃昙迦嚧弥（十八）跢侄他（十九）唵（二十）阿那隶（二十一）毗舍提（二十二）鞞啰跋阇啰陀唎（二十三）槃陀槃陀你（二十四）跋阇啰谤尼泮（二十五）虎</span></b><b><span lang="EN-US" style="font-family:&quot;Courier New&quot;;color:teal">□</span><span style="color:teal">都嚧瓮泮（二十六）娑婆诃（四百二十七）</span></b><span lang="EN-US"></span></p>
<p>孤山曰。诸经神咒例皆不翻。五不翻中。即秘密不翻。于四例中。即翻字不翻音。天台会之。不出四悉。天如曰。孤山所引天台四悉檀。悉。遍也。檀。施也。诸圣以四法遍施众生也。初世界悉檀者。随方异说。令生欢喜益也。二为人悉檀者。生善益也。三对治悉檀者。破恶益也。四第一义悉檀者。入理益也。○秘咒非但只是梵语。仍是一切圣贤秘密之言。盖梵语此方不晓。而天竺之人日用共所晓解者也。至于秘咒。非但天竺常人不知。理应下位圣贤不达上位之咒。大端圣贤宏化。例有显密二教。如医疗病。率有二途。一者授方。则显说病源药性。及炮治之法。如佛显教。二者授药。则都不显说。但惟与药令服愈病而已。不必求知何药何治。如佛密教。故今秘咒正同授药。不必求解。若解生则咒丧矣。众生但当信持之。自蒙诸益也。又秘咒虽不可作解。亦有少分应知。三义略尽。一者理法力。谓以一字含无边妙理而称为陀罗尼。谓总一切法。持无量义。斯之威力。全具所诠之理。如此方元亨利贞。亦可避凶致祥矣。二者威德力。谓诸佛菩萨一切权实圣贤威德深重。具大势力。称其名号。随愿如意。如今世间有势力人。亦可假其名声伏恶脱难也。三者实语力。佛菩萨一切圣贤起大悲心愍众生故。出诚实语。咒愿众生离苦得乐。革凡成圣。故诵之可以随言成益。如世之实修行人。尚可咒愿吉凶。随言成就。何况证理入位圣贤。真慈誓愿。安可测度。此与咒诅义相当也。略述由此三义。故持之得不测神功。然须确信。专持。功满。方收成效。若犹豫。间断。中辍。或坛戒不能如法。而谤咒无功者。招大罪苦。良以世俗咒禁蛇蝎疮疟者尚有明验。而况圣真威灵所寓。安有虚词。切宜戒之。世人有谓咒之不翻。隐其鄙俚之言。恐人轻笑。此真无知妄谤。少有智者当亦不惑于斯言也。至于四悉利物者不止秘咒。凡佛放光现通说法诸设施。第一便欲人人悟入佛之知见。所谓惟为一大事因缘。即入理益也。其人未能悟入者。则且与第二断除烦恼种习。即破恶益也。久之障尽。后当悟入矣。其人又未能破恶者。则且与第三令其兴起善心。建立善行。善力渐强。恶习自退矣。其人又未能兴善。则且与第四令生欢喜。即欢喜益也。亦是与其且种轻少善根。为上三作远因缘耳。其人或又不能生于欢喜反成憎谤者。则佛早已鉴机。默然无为也。若约一大时教。华严正惟入理。而略兼后三。小乘教正惟破恶。而略兼后二。人天教正惟生善。而略兼后一。诸杂趣正惟欢喜。谓且救护拔苦令其生喜。亦可渐向上三矣。今独论秘咒四悉。诸师所列。皆从劣向胜为序。一世界欢喜者。谓随方利物。如持之以脱难求财等。而天台所谓诵神王名部落惊惧者。但脱鬼难一途而已。二为人生善者。如未得戒者。令其得戒。未精进者。令其精进等。而天台比于军号相应无所诃禁者。亦明生善无碍而已。三对治破恶者。如令淫心顿歇等。而天台譬彼贫人诈嗔闻偈顿息者。亦以喻明诵咒之人不自知其恶破之由也。四第一义入理者。如入无生忍等是也。而天台喻以智臣解语余人不知者。亦但喻其咒力发悟之由人所不测也。大端明秘密。四悉利益。非如显教可知其故。若可测知。何贵秘密。行人但当确信坚持。无劳思议也。正说神咒已竟。</p>
<p><span style="color:#333399">癸二说咒利益。分二。子一诸佛要用。可见非但众生离此咒而无赖。诸佛离此而亦缺用多矣。又分为三。丑一指示全名。<span lang="EN-US"></span></span></p>
<p><b><span style="color:teal">阿难。是佛顶光聚。悉怛多般怛啰秘密伽陀微妙章句。<span lang="EN-US"></span></span></b></p>
<p>顶光聚三字。据实元于顶光化佛说之。仍各有表。顶表尊胜。光表威灵。聚表神用。伽陀。明其咒中有颂。大段曰章。如分五会是也。细分曰句。微妙者。明其隐微奥妙不可测也。</p>
<p><span style="color:#333399">丑二备彰诸用。又三。寅一总标因果。<span lang="EN-US"></span></span></p>
<p><b><span style="color:teal">出生十方一切诸佛。十方如来因此咒心。得成无上正遍知觉。<span lang="EN-US"></span></span></b></p>
<p>出生二字明作密因。得成二字表助极果。见佛初心究竟皆不能离。诚要用总相也。</p>
<p><span style="color:#333399">寅二别列要用。又复分为六科。卯一降魔制外用。<span lang="EN-US"></span></span></p>
<p><b><span style="color:teal">十方如来执此咒心。降伏诸魔。制诸外道。<span lang="EN-US"></span></span></b></p>
<p>以咒威力。令无惑乱也。</p>
<p><span style="color:#333399">卯二现身说法用。<span lang="EN-US"></span></span></p>
<p><b><span style="color:teal">十方如来乘此咒心。坐宝莲华。应微尘国。十方如来含此咒心。于微尘国。转大法轮。<span lang="EN-US"></span></span></b></p>
<p>乘者。依凭之意。咒心者。但依吴兴通指全咒为咒心。即心咒之谓也。盖秘密藏中精要之法。故称咒心。若是。则心字是喻。类如般若心经之心。非指悉怛等六字为心也。彼是咒名耳。又详跢侄他乃即说咒曰。则唵字以下方是正咒。不过八句三十四字。前皆三宝并诸外护威名。及实语助咒之类。若不能全持者。可从唵字持之。亦如准提九圣字之例是也。坐莲普应者。现佛身成道相也。含者。内秘为本之意。谓本此密理以演显教也。</p>
<p><span style="color:#333399">卯三自他授记用。<span lang="EN-US"></span></span></p>
<p><b><span style="color:teal">十方如来持此咒心。能于十方摩顶授记。自果未成。亦于十方蒙佛授记。<span lang="EN-US"></span></span></b></p>
<p>摩授者。谓以咒加持。令必成佛。此可喻于蜾蠃咒螟蛉也。自蒙授记者。可见有持此咒者。佛知必成佛道。故授记也。</p>
<p><span style="color:#333399">卯四救苦救难用。<span lang="EN-US"></span></span></p>
<p><b><span style="color:teal">十方如来依此咒心。能于十方拔济群苦。所谓地狱。饿鬼。畜生。盲聋喑哑。冤憎会苦。爱别离苦。求不得苦。五阴炽盛。大小诸横。同时解脱。贼难。兵难。王难。狱难。风火水难。饥渴贫穷。应念销散。<span lang="EN-US"></span></span></b></p>
<p>此中所具八苦。八难。亦与常途别异。寻常以生老病死配冤憎等后四为八苦。今以三涂及根缺配之为八也。而又赘以大小诸横。尽其余苦耳。如药师诸横是也。八难亦与诸经不同。今以贼兵王狱风水火饥为八也。饥渴即是饥馑。又赘以贫穷。亦尽其余难耳。</p>
<p><span style="color:#333399">卯五事师嗣法用。<span lang="EN-US"></span></span></p>
<p><b><span style="color:teal">十方如来随此咒心。能于十方事善知识。四威仪中供养如意。恒沙如来会中。推为大法王子。<span lang="EN-US"></span></span></b></p>
<p>咒力能令四事具足。及得他心。故成事师之用。又能开心。通达法要。故成嗣法之用。</p>
<p><span style="color:#333399">卯六摄亲转小用。<span lang="EN-US"></span></span></p>
<p><b><span style="color:teal">十方如来行此咒心。能于十方摄受亲因。令诸小乘闻秘密藏。不生惊怖。<span lang="EN-US"></span></span></b></p>
<p>亲因。即历劫亲缘也。摄受。如提奖阿难是也。秘密实乘必废三立一。小乘闻多惊疑。咒力能令决了不疑也。</p>
<p><span style="color:#333399">寅三总结始终。<span lang="EN-US"></span></span></p>
<p><b><span style="color:teal">十方如来诵此咒心。成无上觉。坐菩提树。入大涅槃。十方如来传此咒心。于灭度后付佛法事。究竟住持。严净戒律。悉得清净。<span lang="EN-US"></span></span></b></p>
<p>前节从初成道以至入涅槃。次节自正法以至末法。皆凭咒力。可谓始终全用。不能离也。</p>
<p><span style="color:#333399">丑三更明无尽。<span lang="EN-US"></span></span></p>
<p><b><span style="color:teal">若我说是佛顶光聚般怛啰咒。从旦至暮。音声相联。字句中间。亦不重叠。经恒沙劫。终不能尽。<span lang="EN-US"></span></span></b></p>
<p>此无尽方约诸佛要用已自无尽。非并众生用也。诸佛要用已竟。</p>
<p>大佛顶首楞严经正脉疏卷二十九</p>
