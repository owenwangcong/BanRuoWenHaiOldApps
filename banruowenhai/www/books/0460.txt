<p align="center" style="text-align:center;"><b><span style="font-size:36.0pt;color:#FF6600">地藏本愿经讲记</span></b></p>
<p align="center" style="text-align:center;"><b><span style="font-size:36.0pt;font-family:标楷体;color:#FF6600">（观众生业缘品第三）<span lang="EN-US"></span></span></b></p>
<p align="center" style="text-align:center;line-height:15.0pt"><span lang="EN-US">&nbsp;</span></p>
<p align="center" style="text-align:center;line-height:15.0pt"><span style="color:#003300">唐于阗国三藏沙门实叉难陀译</span></p>
<p align="center" style="text-align:center;line-height:15.0pt"><span style="color:#003300">圣一老法师述</span></p>
<p align="center" style="text-align:center;line-height:15.0pt"><span lang="EN-US" style="color:#003300">&nbsp;</span></p>
<p style="text-indent:24.0pt;line-height:15.0pt"><span style="color:#333399">观众生业缘品第三</span></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏经十三品，前二品是能化之主，此品是所化之机。地藏是能化，众生是所化。众生是个什么东西呢？迷真起妄，故有众生；不迷常觉，则无众生。可知众生无自性，从缘而生，如水成泡，机缘和合而有；色受想行识，五阴和合故有众生，离阴无别生；众生本来空，迷之则有，悟之则无。地藏知众生本空之理，就发众生度尽，方证菩提之愿。此愿是真实的，非空口讲白话，无根据之愿也。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">众生迷理起惑，由惑造业，故有众生。作十善业，则有天、人、阿修罗三善道之众生；作十恶业，则有地狱、鬼、畜生三恶道之众生。如是在六道之中，头出头没，不能自出，受无量苦。所以诸佛菩萨，发愿度众生。莫作业，无业则无苦矣！今地藏观众生恶业之缘，而有地狱。此品劝众生莫作业，业息则地狱自空。华严经云：“诸天子，汝等之业，不从东方来，止住于心。也不从南西北方、四维上下十方来，止住于心。但从颠倒生，无有住处，无我无我所，十方推求，悉不可得。天鼓一说，诸天子皆证无生法忍。”可知众生之业，从缘而生，何曾有自性！所以要观，观则不可得矣！故曰观众生业缘品。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">尔时佛母摩耶夫人。恭敬合掌。问地藏菩萨言。圣者。阎浮众生。造业差别。所受报应。其事云何。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">摩耶夫人是佛母，不但是释迦母，贤劫千佛皆以摩耶为母。晋译华严经，善财童子五十三参，摩耶夫人告曰：“我得大愿智幻法门，得此法门故，为卢舍那如来母。”梵语‘摩耶’，唐言大术，或云大幻。‘尔时’者，地藏荷担众生，如来赞善之时。佛母摩耶，知地藏是幽冥教主，众生死后多入幽冥，由教主教化，分配转生六道，因此摩耶恭敬合掌，问地藏菩萨言：‘圣者’，是尊称之辞，无事不通，谓之圣。佛母自说：‘我是阎浮提人，我想知阎浮众生所造之业，差别如何，由业受报，所感之果，其事又如何？请大圣为说之。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏答言。千万世界。乃及国土。或有地狱。或无地狱。或有女人。或无女人。或有佛法。或无佛法。乃至声闻。辟支佛。亦复如是。非但地狱罪报一等。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏曰：‘我分身遍满十方世界，每一世界，有百亿国土，有的国土有地狱，有的无；无十恶，就无。有的国土，有女人，有的无女人；无欲就无。有的有佛法，有的无；无佛出世就无。乃至声闻、辟支佛，亦复如是。有的国土有三乘，则有声闻、辟支佛；无三乘则无。非但地狱，罪报一等有无。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">摩耶夫人重白菩萨。且愿闻于阎浮罪报所感恶趣。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">摩耶夫人曰：‘我非不愿闻十方国土之事，我是阎浮提人，且愿闻阎浮众生，作罪受报，所感地狱、恶趣之事，为如何耳！’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏答言。圣母。唯愿听受。我粗说之。佛母白言。愿圣者说。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘唯愿听受’者，寄圣母问，以励众生。‘我只能略说，若广说之，穷劫不尽。’圣母曰：‘愿圣者略说。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">尔时地藏菩萨白圣母言。南阁浮提罪报。名号如是。若有众生。不孝父母。或至杀害。当堕无间地狱。千万亿劫。求出无期。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃地藏菩萨告摩耶佛母，阎浮众生作如是等罪，堕地狱之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">呜呼！吾人非从天生，亦非地长，父母辛辛苦苦，养大我们，岂可不孝而杀害乎！诗经曰：“哀哀父母，生我劬劳。”三年哺乳，十月怀胎。移干就湿，咽苦吐甘，父母之恩，昊天罔极，终身难报，怎么可以杀害。羔羊跪乳、乌鸦反哺，若不孝父母而杀害者，则人不如禽兽矣！古人云：“媛媛不孝躯，寸寸慈亲血。乌乌正多情，百年空泪竭。”恩重经云：“人生在世，父母为亲。非父不生，非母不育。”难报经云：“左肩持父，右肩持母，经历千年，便利背上，犹不能报父母之恩。”何况杀乎！且为子尽孝，天理之常，人伦之本。梵网经云：“孝顺父母师僧三宝。”法身，是师僧三宝之力生，所以孝顺；色身，是父母所生，更应孝顺。我们身上之骨，是父亲之髓；我们身上之肉，是母亲之血。所以昔日哪吒，拆骨还父、割肉还母。今日我们仗父母所生身体，去出家、去学道。若无父母所生之眼，怎样看经；若无父母所生之耳，怎样闻法；若无父母所生之鼻，怎样嗅佛戒香；若无父母所生之口，怎样诵经、宣扬佛法；若无父母所生之身，怎样结跏趺坐、礼拜供养？所以我们的身体，整个是父母之遗体。子必肖父，女必肖母，源远流长，人道存焉。所以在家孝顺，出家更应孝顺。在家孝顺者，身体发肤，受之父母，不敢损伤。父母在，不远游；游必有方。扬名声，显父母，晨昏定省，孝而复敬。出家者，勤求佛道，广度众生，以报亲恩。一子出家，九族超升。目莲救母、地藏发愿、慧能鬻薪、虚云朝山。莲池大师云：“亲得离尘垢，子道方成就。”</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">若人念孝，自然不作诸恶；为报亲恩，自然众善奉行。所以孝是众善之本；不孝之罪，众罪之根。背理杀害，宜乎其堕无间地狱，受千万劫无间之苦，求出无期矣！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">若有众生。出佛身血。毁谤三宝。不敬尊经。亦当堕于无间地狱。千万亿劫。求出无期。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">阎浮众生，内无智慧，外随恶友，便起邪见。狂心炽盛，妄想害佛。佛是法王，害不得的，极其量，‘出佛身血’而已。昔者提婆达多，起邪见，欲害佛，而自作佛；以大石掷佛，碎石伤佛足，指出血，火车来迎，生入地狱。今日邪见之人，破坏佛像者，拟同此罪。‘毁谤三宝’者，三宝是苦海中慈航，迷途中指南针，导人出生死、登彼岸，正信也；而邪见之人，不究其真谛，皂白不分，便去毁谤——阻止人信佛、阻止人诵经、阻止人出家，恶见毁灭佛教，坏人天眼目，罪莫大焉！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘不敬尊经’者，自无慧眼，不识佛经能救众苦、能脱生死、致人涅槃，而将佛经典，用火焚烧，或置不净处，当废物用，种种轻贱法宝。如是邪见恶人，临命终时，罪业所牵，堕无间狱，受无间苦，求出无期。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">若有众生。侵损常住。玷污僧尼。或伽蓝内恣行淫欲。或杀或害。如是等辈。当堕无间地狱。千万亿劫。求出无期。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">千年‘常住’，流水僧人。僧人去了一帮，又来一帮；而常住千年不动，不动产业，供十方僧用。若寺庙屋宇、田园、林地、圣迹、古物等，是常住所有，千年不动之物。有的恶人，侵占常住屋宇、侵占常住田园、侵占常住土地，或损坏伽蓝，使十方僧失去修行办道之所。如佛在世，祇树给孤独园，僧人所居，如有人侵占，或者损坏，皆属此罪。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘玷污僧尼’者，僧尼受佛戒，戒体清净，依戒生定，依定发慧，便了生死。而丧心病狂无耻之徒，去破坏僧尼戒体，令其白璧蒙瑕，戒体有亏，再去修行则难矣！所以其罪甚大。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">又有无知恶人，在‘伽蓝内恣行淫欲’。梵语伽蓝，此云众园，乃僧众修行，生长道芽圣果之处。云何而当淫坊用！诸天善神，能无嗔乎人！此人生则病狂而终，死后堕恶道，受无间苦矣！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">甚至有的‘在伽蓝内杀生害命’，当屠场用。血污净地、腥薰佛堂、逼僧远离，如是等罪，当堕无间受苦，求出无期。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">若有众生。伪作沙门。心非沙门’。破用常住。欺诳白衣。违背戒律。种种造恶。如是等辈。当堕无间地狱。千万亿劫。求出无期。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">前二条是在家人，破坏三宝，而堕地狱。后二条，乃出家人，自坏三宝，而堕地狱。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">沙门有四种：（一）胜道沙斗：证圣果者，圣僧是也。（二）说道沙斗：能弘扬如来三藏圣教者。（三）活道沙门：修诸善法，增长慧命者。（四）污道沙门：违背戒律，裨贩如来者。此等赖佛图生，身披袈裟，心染尘劳，常念世俗事，假名比丘；时时无理，破用常住三宝物；又去欺诳白衣，种种化缘，而饱私囊；拨无因果，假公济私，欺圣骗神，不守戒律，造种种恶，败坏僧门，自叛佛教。如是等辈，如水中出火，知法犯法，无人能救，死后堕无间狱千万亿劫，求出无期。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">若有众生。偷窃常住财物。谷米。饮食。衣服。乃至一物不与取者。当堕无间地狱。千万亿劫。求出无期。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃十方招提之物，体通十方，不与盗取，即向十方凡圣僧结罪，其罪甚大。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">十方者，常住财物、谷米、饮食、袈裟、衣被等，施主供养，十方僧用。东方无量僧来，有受用份；南北西方、四维上下僧来，亦有份受用。汝若盗取，即取十方僧物入己，还向十方僧结罪。其罪岂有量乎？</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">观佛三昧经云：“盗僧鬘物者，过杀八万四千父母罪。”华聚菩萨云：“五逆四重，我亦能救，盗僧物者，我不能救。”施主供养十方僧，体通十方，属十方僧物；施主供养现前僧，体局此处，属现前僧物。如水果、斋衬、用物结缘，临时供养，见者一份，属现前僧物；如果未与先取，或盗取，即取目前僧物，还向目前多少僧众结罪。不论十方、现前僧物，皆施主供养修行办道者。所谓衣服、饮食、卧具、汤药，名四圣种；仗此而生长道茅，得证圣果，其功甚大；盗之，其罪亦大。古人云：“施主一粒米，大过须弥山。今生不得道，披毛戴角还。”含有此义。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">又十方丛林，库房有一对联“杨岐灯盏明千古，宝寿生姜辣万年。”警觉后人，莫偷十万物，免堕泥犁，受无间苦啊！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏白言。圣母。若有众生。作如是罪。当堕五无间地狱。求暂停苦。一念不得。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">经云：“作是得是，不作是不得是。”因果分明，丝毫不爽。‘汝若作如是之罪：杀害父母、破坏三宝、伪作沙门、盗常住物，必堕地狱无疑。罪大之人堕地狱，求一念间停苦而不可得者，无间地狱也。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">摩耶夫人重白地藏菩萨言。云何名为无间地狱。地藏白言。圣母。诸有地狱在大铁围山之内。其大地狱。有一十八所。次有五百。名号各别。次有千百。名字亦别。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃略标地狱之名。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">摩耶夫人，重问地藏菩萨：‘云何叫无间地狱？’地藏答圣母曰：‘凡有地狱，皆在阎浮提之南，大铁围山之内。大地狱有十八、中地狱有五百、小地狱有千百，如是名号各别。’</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">无间狱者。其狱城周匝八万余里。其城纯铁。高一万里。城上火聚。少有空缺。其狱城中。诸狱相连。名号各别。独有一狱。名曰无间。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此文标无间地狱之处。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地狱是唯心所造，唯业所成。‘地府有大地狱，城周匝八万余里’，表地狱是八万四千尘劳烦恼所成；‘其城纯铁’，表地狱是刚强、残忍之心所造；‘高一万里’，表地狱是恶贯满盈，万罪积造；‘城上火聚，少有空缺’，表恶人之心，纯是烦恼。‘狱城之内，有八大地狱相邻，中有一狱，号曰无间’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">八狱者：</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（一）等活（狱卒唱生或冷风吹活）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（二）黑绳（热铁绳絣罪人身）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（三）众合（两山相合以磕罪人）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（四）叫唤（号叫呼叫）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（五）大叫唤（大呼叫）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（六）炎热（烧然）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（七）众热（大烧然极热）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">（八）无择（亦名无间，苦痛万端，暂无间歇）。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">一投此狱，苦火无间，又何所可择！故名无择。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">其狱周匝万八千里。狱墙高一千里。悉是铁为。上火彻下。下火彻上。铁蛇铁狗。吐火驰逐狱墙之上。东西而走。狱中有床。遍满万里。一人受罪。自见其身。遍卧满床。千万人受罪。亦各自见。身满床上。众业所感。获报如是。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃无间地狱形状之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">无间地狱者，皆由恶心炽盛，纯恶无善所感。‘其狱周匝万八千里’，乃十恶、八邪所造。‘墙高一千里，悉是铁为’，表极恶之人，冷血心肠，积罪千寻。‘上火彻下，下火彻上’，表恶人恶种起现行，现行薰种子，种现互薰相续无间。‘铁蛇铁狗，吐火驰逐狱墙之上，东西而走’，表恶人嗔心如蛇、贪欲如狗，贪嗔害人，日夜相继。‘狱中有床，遍满万里’，表恶人心无片善，万恶遍心。‘一人受罪，自见其身，遍卧满床；千万人受罪，亦各自见，身满床上’，表恶人造罪，自作自受，自见其身，遍满地狱，而受诸苦。一人如是，多人亦然，彼此受罪，各不相知。多不见增，少不见减，真唯心法门啊！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">又诸罪人。备受众苦。千百夜叉及以恶鬼。口牙如剑。眼如电光。手复铜爪。拖拽罪人。复有夜叉。执大铁戟。中罪人身。或中口鼻。或中腹背。抛空翻接。或置床上。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃五利使害人，死后自害之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">五利使者，身、边、邪、见、戒，起时捷疾，迅速如鬼，故感地狱，见夜叉、恶鬼。五利使，遍三界，有八十八使之多，故感地狱中，见百千恶鬼、夜叉。‘口牙如剑、眼如电光、手复铜爪、拖拽罪人’，表五利使，邪见害人，五根和合，作诸恶业。‘复有夜叉，执大铁戟，中罪人身’，表五利使，使人造身业之罪。‘或中口鼻’，表五利使，使人造口业。‘或中腹背’，表五利使，使人意业造罪。‘抛空翻接，或置床上’，表五利使，空造诸恶因受苦果，故云‘抛空翻接’。现报不足，后受地狱之苦，故云‘或置床上’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">复有铁鹰啖罪人目。复有铁蛇绞罪人颈。百肢节内。悉下长钉。拔舌耕犁。抽肠剉斩。烊铜灌口。热铁缠身。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃五钝使害人，死后受报之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">五钝使者，贪、嗔、痴、慢、疑是也。五钝使，对境起贪，眼随境转，故云‘复有铁鹰啖罪人目’。五钝使对境起嗔，伤人和气，故云‘复有铁蛇绞罪人颈’。五钝使对境起痴，作诸恶业，故云‘百肢节内，悉下长钉’。五钝使对境起慢，纵意、轻人、谤法，故云‘拔舌耕犁’。五钝使对境起疑，心肠怀惑，故云‘抽肠剉斩’。心不可见，但斩其肠耳！五钝使外薰，信口伤人，故云‘烊铜灌口’。五钝内薰，身造诸恶，故云‘热铁缠身’。如是五利、五钝十使烦恼，使人造罪，故有地狱耳！</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">万死千生。业感如是。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">阳间一念造罪，地狱就有一生死；阳间念念造业，地狱就有无量生死。吾人起念，得无惧乎！经云：“宁碎其身，不起异念。”梵网经云：“宁以百千热铁刀剑，挑其两目。终不以此破戒之心，视他好色。”儒书云：“莫见乎隐，莫显乎微，故君子慎其独也。”因为阳间念念造罪，所以地狱万死千生，恶业所感，生而复死，死而复生；或时狱卒唱生，或时冷风吹活，受诸剧苦。起世经云：“若人身口意造业，作已入于恶道中，经历无数千亿岁，死已须臾还复活。”</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">动经亿劫。求出无期。此界坏时。寄生他界。他界次坏。转寄他方。他方坏时。展转相寄。此界成后。还复而来。无间罪报。其事如是。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃入易出难之文。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">不入地狱则已，一动而入地狱，时劫极长。‘此世界劫尽，三灾起时，地狱随坏，则寄别世界地狱受苦；别世界坏，又寄别世界；别世界复坏，则展转相寄；倘若此世界复成，还来此界地狱受苦。’罪未毕故，不知何日出离！苦重时长，故云‘无间罪报，其事如是’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">又五事业感。故称无间。何等为五。一者。日夜受罪。以至劫数。无时间绝。故称无间。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃时无间。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此人在世，所作之事，影响后世，令无数众生受害。孔子曰：“始作俑者，其无后乎！”所以其受罪时间极长，从昼至夜，从夜至昼，日夜受苦，经无量劫，故云‘时无间’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">二者。一人亦满。多人亦满。故称无间。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃形无间。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">一人之形，遍满地狱；多人之形：亦满地狱。此人在世，所作之罪，事虽不广，恶心遍布，恶遍法界；所以死后受苦，其形亦遍满地狱。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">三者。罪器叉棒。鹰蛇狼犬。碓磨锯凿。剉斫镬汤。铁网铁绳。铁驴铁马。生革络首。热铁浇身。饥吞铁丸。渴饮铁汁。从年竟劫。数那由他。苦楚相连。更无间断。故称无间。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃苦具无间。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此人在世，无恶不作，故感众苦尽受，故名‘苦具无间’。先受铁叉刺其咽喉；次受铁棒打裘其身；又受铁鹰啖其眼目；又受铁蛇缠匝颈项；又受铁狼啖其血肉；又被铁狗哜其心肺。落铁碓地狱，全身粉碎；落铁磨地狱，整体糜烂；落铁锯地狱，从头解至足；落铁凿地狱，千锐劖其躯。或用铁刀剉头、或用利斧斫腰、或下油镬、或下滚汤。挂铁网而焚烧、被铁绳紧缚、驾铁驴而扑杀、驱铁马而踏死。用生铁革络其首；用热铁汁浇其身。汝说饥饿，令吞热铁丸；汝说口渴，令饮热铁汁。地狱苦具，无一而不受，受复再受，从年至劫，数那由他，苦楚相连，更无间断，故称‘无间’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">四者。不问男子女人。羌胡夷狄。老幼贵贱。或龙或神。或天或鬼。罪行业感。悉同受之。故称无间。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃果无间。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">‘不论汝是男是女，但作地狱之罪，即受无间之报’；中国四埵：西曰羌、北曰胡、东叫夷、南叫狄，但作此罪，即入无间受苦；或老人、或幼儿，乃至位高尊贵之人、贫穷下贱之辈，曾作此罪，即受此报；龙王、诸天、诸神、诸鬼，命终业熟，亦入无间。总而言之，八识心田，曾有此罪，行业成熟，悉同受报，故称‘无间’。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">五者。若堕此狱。从初入时。至百千劫。一日一夜。万死万生。求一念间暂住不得。除非业尽。方得受生。以此连绵。故称无间。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此乃命无间。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">无间地狱一日一夜，等于阎浮提六十小劫。地狱一日一夜，就有一万次生死；死而复生，生而复死，生死相连，无一念间断而不受苦者，故名‘命无间’。‘除非业尽，方得出离，别处受生’。若业尽时，阎罗即呼罪人来前告曰：“若非怨，今汝可去。当为人作子、当孝顺、当事长辈、当畏国法、当承事沙门道人，端心、端口、端身，得阿罗汉者，诸泥犁道，皆为闭塞，皆无汝份，好去。”于是从泥犁出者，皆生善道。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">地藏菩萨白圣母言。无间地狱。粗说如是。若广说地狱罪器等名。及诸苦事。一劫之中。求说不尽。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">地藏白圣母：‘无间地狱，粗说大概如是。若详细广说，地狱罪器苦事，一劫之中，求说不尽。’因地狱众生，其罪甚多，且各各不同，循业发现，果报千差万别，难以尽说。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt"><b><span style="color:teal">摩耶夫人闻已。愁忧合掌。顶礼而退。</span></b></p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
<p style="text-indent:24.0pt;line-height:15.0pt">此经家叙述圣母闻地狱事，愁罪人受苦靡穷，忧己力救援未逮，唯有合掌致敬，顶礼而退。</p>
<p style="text-indent:24.0pt;line-height:15.0pt"><span lang="EN-US" style="">&nbsp;</span></p>
