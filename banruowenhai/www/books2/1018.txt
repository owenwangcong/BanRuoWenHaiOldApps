<p align="center" style="text-align:center"><b><span style="font-size:36.0pt;color:#FF6600">佛说阿弥陀经义蕴<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">菩萨戒优婆塞德明李炳南述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a00">小引</a></span></p>
<p align="center" style="text-align:center"><span lang="EN-US"><a href="#a01">经题</a></span></p>
<p align="center" style="text-align:center"><span lang="EN-US"><a href="#a02">法会众证分第一</a></span></p>
<p align="center" style="text-align:center"><span lang="EN-US"><a href="#a03">佛土依正分第二</a></span></p>
<p align="center" style="text-align:center"><span lang="EN-US"><a href="#a04">宝树莲池分第三</a></span></p>
<p align="center" style="text-align:center"><span lang="EN-US"><a href="#a05">天人供养分第四</a></span></p>
<p align="center" style="text-align:center"><span lang="EN-US"><a href="#a06">禽树演法分第五</a></span></p>
<p align="center" style="text-align:center"><span lang="EN-US"><a href="#a07">佛德无量分第六</a></span></p>
<p align="center" style="text-align:center"><span lang="EN-US"><a href="#a08">往生发愿分第七</a></span></p>
<p align="center" style="text-align:center"><span lang="EN-US"><a href="#a09">修持正行分第八</a></span></p>
<p align="center" style="text-align:center"><span lang="EN-US"><a href="#a10">同赞劝信分第九</a></span></p>
<p align="center" style="text-align:center"><span lang="EN-US"><a href="#a11">闻法信愿分第十</a></span></p>
<p align="center" style="text-align:center"><span lang="EN-US"><a href="#a12">互赞感发分第十一</a></span></p>
<p align="center" style="text-align:center"><span lang="EN-US"><a href="#a13">流通普度分第十二</a></span></p>
<p align="center" style="text-align:center"><span lang="EN-US"><a href="#a14">回向偈</a></span></p>
<p align="center" style="text-align:center"><span lang="EN-US"><a href="#a15">阿弥陀经义蕴题偈</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a00"></a><span style="color:#333399">小引<span lang="EN-US"></span></span></p>
<p>◎三界无安。犹如火宅。阎浮提洲。其苦倍甚。一切众生。所有身心。刹那生灭。原本无常。众苦交煎。原本无乐。四大假合。原本无我。血肉脏腑。原本无净。众生不悟。妄希常乐我净。故起颠倒。然终不得。是以忧苦。惟有证得真如。于此四者。一时俱足。名曰净德。释迦世尊。悲悯众生。沉沦苦海。头出头没。不能出离。特现于世。亲作慈航。广说八万四千法门。教人起修求证。但须长久劫波。精苦功夫。断尽三惑。方证真如。可怜末法众生。根器浅劣。五浊恶世。欲尘牵缠。能行能断。几等麟角凤毛。不获普度。岂佛本家。故于八万四千法门以外。而又开此念佛往生一法。是说本经之因缘也。</p>
<p>◎此法之奇。不经祇劫。无须断惑。未证真如。便可取得常乐我净。众生往生。皆是莲花化身。寿命无量。毫无众苦。一生补处。广大方便。普应群机。所谓三根普被。利钝全收。钝根如愚夫愚妇。均可证入九莲。利根如华严善财。端由圆成佛果。依法行之。万修万去。求解究竟。三藏难穷。故修他门。皆须信解行证。惟修此法。只重信愿行持。而本经文法。更为奇特。不谈玄妙。然无一处不含玄妙。深者见深得深。浅者见浅得浅。亦可谓三根普被之绝妙文章。惜乎减劫之时。众生福薄。或文字障重。或我慢贡高。胸横成见。未曾深求。辄对经文。妄生诽谤。遂使大好慈航。不肯乘渡。区区悲若辈惶惑。兼悲经道蹇遇。是述义蕴之动机也。</p>
<p>◎本经文简而显。义丰而微。简则事不支蔓。显则音易宣流。丰者万法全包。微者一痕不露。看岭看峰。固皆有得。屠门大嚼。总属空咽。亦犹橄榄檨果。不到回甘。未为知味也。丛林日诵。虽定常课。求诸法会经筵绝少开演。宁非迹似显彰。而实处隐晦耶。诚以经文体栽。有类叙事。弦外之音。未能遽会。致令浅尝之人。轻生议论。有谓契合钝根下机者。甚有谓是广告式者。以故通宗通教大家。视为语义平凡。不足讲论。偶有讲者。而哲学文学之侪。亦存无甚可听成见。噫。均过矣。述者早岁心理。亦具此等错误。后遇知识。指谓本经性相律密藏通别圆无不尽蕴。但须会于文字之外。从兹再读。始觉酪酥醍醐。乳中具备。惊叹立言微妙。宛如无缝天衣。昔贤天亲。初谤大乘。其后悔悟。欲自断舌。无著教以改赞大乘。便是补过。因之不揣谫陋。师其故智。实为自补前愆。兼为谤本经者。普作忏悔也。</p>
<p>◎本编所述。专为经文含蕴。偶举片羽。可想吉光。冀人咸知本经构造。表里精微。事理法轨。摄无不尽。从生尊重。藉坚信行。并非释经。亦非阐扬净土义理。盖古今注释之家。各有独到。而净土义理。贤、台、性、相、律、密各典。皆有详论。吾知有涯。未敢盲道。</p>
<p>◎初机修士。阅此义蕴。须与拙辑本经摘注。或他家详注合观。方解所云为何。此编乃经注之注。故必以解经正文为先。如法会众证分别序十六尊者行业。及禽鸟演法分三七道品等处。尤证不了经文。无从索解。</p>
<p>◎金刚经传由梁昭明太子析成三十二分。大为后世诟病。本经亦由前人析为十二分。但诵者多未依从。兹取对照经文。易于检查。更不妨作科判观。特采用之。实非有所主张。谨以十二分题目。标于文前。经文顶格恭录。义蕴低格附后。</p>
<p>◎本篇成于芦桥事变。三巴道中。流离之次。参考无书。不自藏拙。辄喜生事。其间纰缪。谅必繁多。尚祈海内<span>&nbsp; </span>大善知识。不吝匡教。为幸。</p>
<p align="right" style="text-align:right;text-indent:24.0pt;word-break:break-all">述者谨识<span>&nbsp; </span></p>
<p><a name="a01"></a><span style="color:#333399">佛说阿弥陀经义蕴<span lang="EN-US"></span></span></p>
<p><span style="color:#333399">经题<span lang="EN-US"></span></span></p>
<p><b><span style="color:teal">佛说阿弥陀经<span lang="EN-US"></span></span></b></p>
<p>经皆佛说。人咸知之。兹复冠是二字。不以赘乎。然诸经虽云佛说。只是总相。其中之言。实括数种。如启请语。质疑语。毁谤语。苦恼语。欢喜赞叹语。承受拥护语等。类多菩萨声缘。天龙八部。人鬼等众之所发。此则除经家例语外。从始澈终。全为佛语。味犹水中乳素。酥中醍醐。精似矿提纯金。璞剖美玉。声出金口。句集真言。统体圣教。毫无夹杂。题曰佛说。标其异余经也。既如是矣。一句莫非圆音。一字亦属密藏。尝闻赞叹他经。曾曰持四句偈。胜施七宝。吾亦曰受持此经。乃至一句。功德广大。已逾恒沙。盖牟尼璎珞。散置地上。随意俯拾。皆是珠王也。他经正宗分。佛语开端者。亦标佛说。只是体例。岂若此经贯串一如耳。</p>
<p><a name="a02"></a><span style="color:#333399">法会众证分第一<span lang="EN-US"></span></span></p>
<p><b><span style="color:teal">长老舍利弗</span></b><span style="font-size:10.0pt;color:teal;">至</span><b><span style="color:teal">无量诸天大众俱。<span lang="EN-US"></span></span></b></p>
<p>经家谓此段曰发起序。其意谓依于因缘。引起发端。他经多有启请说法之人。此经深微难晓。故无人启请。只记来会参加若干听众而已。然亦应当著眼。内中究为何等根器。以及何界众生。可以想像此会之郑重广大。非复寻常。如舍利弗之智慧。大目犍连之神通。摩诃迦叶为密得正法眼藏承佛衣钵之人。摩诃迦旃延、摩诃俱絺罗均具辩才无碍。离婆多之禅定功深。阿难陀之博闻强记。摩诃劫宾那之才艺。放牛难陀之聪明。文殊为一切菩萨之上首。弥勒为当来下生之佛陀。乾陀诃提常精进之勇猛精进。此皆系德慧双尊。各有特长之大阿罗汉等觉菩萨。俱来与会。聆法受持。周利槃陀伽愚昧善忘。亦预其间。同获利益。是此法门。三根普被。利钝全收之妙用。已于无字句处隐然揭示矣。今人偶秉小慧。或具薄技。辄便起慢。轻视净宗。自问果比舍利弗诸阿罗汉。及文殊诸大菩萨如何。不识字者。又或自命大卑。不敢承当。究尚不至如周利槃陀伽之善忘。凡此皆是病态。自应圭臬诸尊。借作良药。再或身有障碍。不妨学罗侯罗之潜积密行。已得道通。尤须戒宾头卢颇罗堕之未能养晦。至憍梵波提之牛司。薄拘罗之长寿。当凛果报凿然不虚。鉴阿冕楼驮为法忘身。遂得天眼。且勿偶生小障。遽退初心。戒迦留陀夷怖妇堕胎。尚须顾念世法。检点行径。此次与会圣贤。其数甚多。特提出以上诸尊者。固为表扬净土法门之大。亦以纠正众生种种邪见。故示楷范。俾自得师。此外诸天大众。万类不齐。闻法以后。各能欢喜信受。其中虽有利根。而钝根亦何能少。吾辈纵非上智。似尚不到下愚。幸闻佛法。若还迟疑。不但辜负佛恩。相形之下。俯仰亦滋愧矣。</p>
<p><a name="a03"></a><span style="color:#333399">佛土依正分第二<span lang="EN-US"></span></span></p>
<p><b><span style="color:teal">佛告长老舍利弗。<span lang="EN-US"></span></span></b></p>
<p>净土法门。义理深微。惟佛与佛。乃能究尽。众人不解。遂不置信。心存不信。便不启请开演。世尊慈悯众生。不能出要。乃以彻底悲心。不问自说。既肯自说。必求契机之人。诸比丘中。惟舍利弗智慧第一。故直呼而说之。而舍利弗并无一语问答。似初闻之际。亦未能深信其事也。</p>
<p><b><span style="color:teal">从是西方。<span lang="EN-US"></span></span></b></p>
<p>空际苍茫。地体圆转。不分上下。安有东西。必曰西方。宁非执著。盖众生之成为凡夫者。只因迷于二执。惑于假相。以故头出头没。不能出离。果能照破假相。断除二执。则入圣域矣。一切经典。垂训后人。大体亦无不以遣相破执为归。此经何独不然。惟其开端一语。说有西方。指教学人。心存执著。尝为谈空者流。轻加讪笑。岂知此正其善巧处。实以凡夫妄念。沸腾起灭。犹如瀑流打毬。刹那不止。兹先指趋西方。是将乱心收拢起来。安住一处。乃诱掖入道密要。心果安住西方。不缘其余。散乱归一。是有所定。执著何害。夫乱心是病。佛法是药。说有说空。贵在机理双契。事本圆融。并无定式。若一味执空。殊不知亦是著相也。</p>
<p><b><span style="color:teal">今现在说法。<span lang="EN-US"></span></span></b></p>
<p>学者尝曰。生当无佛之世。又曰。去佛遥远。似不胜其悲慨。此实未之深思。阿弥陀佛。不属过去。不属将来。正是现在住世之佛。经不云乎。今现在说法。考华严及万佛名两经。皆曰。娑婆世界一劫。为极乐世界一昼一夜。世尊说此经时。距今虽云将近三千年代之久。若于极乐世界时间相对照。似尚不到彼土一分钟。又观无量寿佛经云。彼佛有八万四千相。一一相有八万四千好。一一好有八万四千光明。遍照十方念佛众生。摄取不舍。我辈念佛之人。时时涵在现世佛陀之光明藏中。而又叹曰。生当无佛之世。宁非衣藏宝珠。反不自知。尚沿街乞讨。逢人叫穷乎。今既知矣。而又徘徊歧路。舍现世之佛不速皈依。更于何世再逢佛耶。自是有家归便得。五湖烟景有谁争。此机错过。真成大错矣。</p>
<p>此分尚有二点。不容疏忽。即有世界名曰极乐。及其土有佛。号阿弥陀。今现在说法也。极乐者。享乐之极。而无丝毫违逆之谓。佛既仍须说法。使人修悟。方证补处。岂非尚不免苦。观此土修士。持戒、求法、闭关、参禅。难行能行。难断能断。忍辱精进等行。何一而不是苦。纵后证得菩提。现在分明艰困。亦犹患有毒疮。治用刀圭。虽能来日病愈。先受刀圭之痛。不能不说现下不苦也。果如是矣。乐何称之曰极。至全经除仅众鸟演三七道品一处外。余未见有弥陀一语。究说之法维何。皆成疑问。不知彼佛教化。大异寻常。与乐说法。原非二事。只去庄严六尘。任人追逐。即是说法。众生恣意享乐。即是修持。比到六尘享备。妙悟已成。纯乎出之自然。绝无半点勉强。非若此土修众。必大死一番。或曰。不经一番寒彻骨。怎得梅花扑鼻香之类。定须发几次大惛也。名之曰极乐。自非虚赞矣。</p>
<p><a name="a04"></a><span style="color:#333399">宝树莲池分第三<span lang="EN-US"></span></span></p>
<p><b><span style="color:teal">无有众苦。但受诸乐。<span lang="EN-US"></span></span></b></p>
<p>此二句为全经脉络。两大纲领。后文之无三恶道。寿命阿僧祇劫等。皆反衬此世之苦。劫、见、烦恼、众生、命等五浊。及杀、盗、淫、妄语、绮语、两舌、恶口、贪、嗔、痴等十恶。皆正说此世之苦。花鸟园林。七宝池阁。黄金为地。天乐鸣空。饮食沐浴。随意舒适。皆说极乐世间享受欲尘之乐。自然皆生念佛、念法、念僧之心。上善俱会。飞行十方供佛。一生补处。皆说极乐出世速得速证之乐。</p>
<p>三界无安。犹如火宅。有纯苦者。有苦多乐少者。有苦乐相等者。有苦少乐多者。皆无一苦不有之理。惟钝根众生。何为苦乐。往往木然而不自觉。囿于俗见。甘堕苦渊。少聪明者。或悟受皆是苦。尚昧苦之由来。无非强作达观。甚或玩世不恭。既无解脱之法。只有任运忍受而已。有人幸闻佛法。知苦所由。欲寻真源。超登彼岸。每以多劫习气。时起现行。触境生心。仍复染著。所谓看得破。忍不过。真能毅然裂尘网而出者。百千人中难见一二。两土世尊。洞知众机各异。专用一帖阿伽陀药。普愈一切沈苛。方法善巧。事理周圆。看之反甚平常。此真堪称不可思议。细观本经两大纲领。妙用已觉无穷。既可唤醒钝根使知苦乐。发起欣厌之心。驱其向道。复能教聪明人知其所苦。有法脱离。但办肯心。必能如愿。已经闻法难断尘缘之流。不使强断。却令舍小希大。便得转染成净。横超生死。古今大德咸云。横超生死。乃为特别法门。此尚是指果地一端而言。试看全经。处处诱掖学人。种种方便。即在因地入手之际。亦无不皆具特别义意也。</p>
<p><b><span style="color:teal">七重栏楯。七重罗网。七重行树。八功德水。四边阶道。上有楼阁。微妙香洁。<span lang="EN-US"></span></span></b></p>
<p>此世界之地体。土块和合。杂以石沙。峻岭深壑。坎坷崎岖。居室则茅檐荆扉。竹篱泥堵。上者不过砖瓦木石。油漆雕绘。所谓珠阙瑶阶。亦无非形容贴金嵌玉之宫殿夸词。花木则低仅数寸。高不及寻。尚复凋落无常。枯萎时变。极乐地体。琉璃凝结。金幢撑持。阶铺四宝。栏围七珍。康庄平衡。犹如止水。所居则重楼复合。接地连空。众宝构成。珠网严饰。旛盖如云。璎珞似雨。亿万色光。映澈无际。树花亦七宝簇出。数千由旬。葱参成行。璀璨永茂。香色郁霭。光明交融。两地合观。当生欣厌。是教众生舍秽土之粗色尘。换取极乐之妙色尘也。</p>
<p>此世界之昼夜时序。全赖日月运行。故气候有严寒酷暑。骤雨暴风。烟瘴阴霾。燥湿疫疠。至于河海。皆挟泥沙。质则臭涩碱苦。有时洋流冲袭。每生剧冷剧热变化。砭肌刺肤。俱成不适。时劫则饥馑荒旱。刀兵水火。冻馁交加。流离劳顿。极乐气候。因无日月星曜。其光全由佛身莲花宝树珠网所发。故微风和畅。新爽清凉。水具八种功德。充满宝池。温凉浅深。随意应现。澄清光滑。舒体养根。既无劫数。永为和时。思衣得衣。思食得食。不必营求。如愿以偿。无不百体轻安。心神怡悦。两土合观。当生欣厌。是教众生舍秽土之苦触尘。换取极乐之乐触尘也。</p>
<p>此世界之香。虽有檀樟之木。桂梅之林。荷菊之花。兰芷之草。不过几处山泽所生。几家亭园所植。扬芬不出畦町。随风仅闻数里。为量无多。转眼成幻。他如荀令之衣。莫非烟火。郇厨之馔。纯是腥躁。若果究其实际。园囿田圃。遍撒尿粪骨灰。城乡闾阎。弥漫马桶粪窖。直是无量污秽。满布大地。一团臭气。上熏诸天而已。极乐则七重宝树。间以无数栴檀。八德金池。满矗四色函萏。原非栽种。不须灌浇。永劫繁荣。通国锦绣。况且饮食化成。人不便溺。曾无纤尘。安有浊气。本质清净。更加庄严。而池花行树。各吐异香。彼土如一颗明珠。众香似无边大海。将全土笼罩香中。犹一珠涵浸海内。无量众生。优游香海。呼吸沾濡。通体皆馥。沁脾爽神。畅襟悦意。两土合观。当生欣厌。是教众生舍秽土之浊香尘。换取极乐之洁香尘也。问曰。栏楯、罗网、行树、珍宝。数必有七。亦有义乎。曰。表显西方为菩提道场。以三七道品。分七科故。表显国土清净。以戒净、心净、见净、度疑净、分别道净、行断知见净、涅槃净等。为七净华故。表显佛德庄严。以身具三二相、敷利一切众生、见及戒命俱正成就其身、智具四无碍、神通不可思议、断惑业苦三障、住大涅槃。为如来七种无上故。表显普摄群机。以人皆上善。则是七贤七圣同居斯土故。数必备七。犹之伊字三点。亦说法之义也。</p>
<p><a name="a05"></a><span style="color:#333399">天人供养分第四<span lang="EN-US"></span></span></p>
<p><b><span style="color:teal">常作天乐。<span lang="EN-US"></span></span></b></p>
<p>此世界之声音。类甚复杂。呵斥声、诟骂声、绮语声、斗争声、打杀声、决水放火声、山崩地裂声、枪声、炮声、哀鸣哭泣声、怨恨呻吟声。种种恶声。难以备举。虽有音乐。多不过百余种。亦是在万苦之中。求其一时之乐。尚须时缘允许。遣人而奏。更不能家家弦歌。人人悦耳。极乐无有众苦。则娑婆之恶声。自然不有。而百千种乐。发自天空。不遣人奏。并无歇时。考大本略云。四天王天。百千香花音乐。供养佛及菩萨。于是忉利天。以至第七梵天。一切诸天。香花音乐。转相倍胜。观经云。无量诸天。作天伎乐。又有乐器。悬处虚空。如天宝幢。不鼓自鸣。加以后文之鸟声树声。梵音呗韵。都成和雅音乐。遍空无尽。人人共闻。心旷神怡。皆大欢喜。两土合观。当生欣厌。是教众生舍秽土之恶声尘。换取极乐之梵声尘也。</p>
<p><b><span style="color:teal">饭食。<span lang="EN-US"></span></span></b></p>
<p>此世界之滋味。无论其五味八珍。山海异品。总是秾血皮囊。肮脏筋肉。秽质毒液。混合难分。即稻粱菜蔬果蓏之类。亦不免虫污蝇玷。纵令刷洗炮制。终难去其原来不洁。况须经过采办、碾磨、刀砧、釜灶、盘碗。一切麻烦。须臾之餐。费尽无数之力。转下咽喉。渐变臭秽。饱后扪腹诩然自得者。岂知装藏一袋尿粪。静心思之。实堪大呕。极乐之味。大不同此。大本略云。银钵金钵。随意现前。百味饮食。充满其中。食已自消。而无遗滓。或见色闻香。意以为食。自然饱适。食毕化去。时至复现。既不烦劳。而又洁净。两土合观。当知欣厌。是教众生舍秽土之不净味尘。换取极乐之妙净味尘也。</p>
<p><b><span style="color:teal">供养他方十万亿佛。即以食时。还到本国。<span lang="EN-US"></span></span></b></p>
<p>生到极乐。便具神通。此举神足一端。可以推知其余。到此境界。乃真能恒沙佛土。任运而生。否则徒逞大言。自他两欺。无有是处。</p>
<p>前言娑婆极乐相距甚遥。但净功成就者。便是栖心极乐之人。在极乐者。能以少时。遍游十万亿土。是其化游。在娑婆者。刹那之间。可生极乐。是以神往。神与化则不受时间空间之限制。此处标出。特以反映前文。证明以此达彼。非难事也。尚有一说。无量法界。本皆妙明觉心。故古德云。众生心性本具尘刹。虽十万亿之遥。无非性具此心。如帝网之一珠。影含众珠。如大海之一浪。具全潮体。非但互具。亦乃互即。</p>
<p><span style="color:#333399"><a name="a06"></a>禽树演法分第五<span lang="EN-US"></span></span></p>
<p><b><span style="color:teal">五根五力。七菩提分。八圣道分。<span lang="EN-US"></span></span></b></p>
<p>凡夫惟知饮食男女。上者百艺文章。再上则治国平天下。如是而已。殊不知饮食男女。假缘而有。时时迁流。终须失散。到头落得酸泪两行。苦肠寸断。不外秋风鬼哭胭脂井。春雨人耕翡翠楼。百艺文章。呕尽心血。争长较短。誉毁由人。纵能流传千古。直等黄金用尽教歌舞。留与他人乐少年。治国平天下。说来岂免攀龙附凤。攘利争名。便到伊周之业。亦是人存政举。人亡政息。由于自己对于宇宙人生。无澈底认识。故亦不能永久出民水火。若问身后。无非贤愚千载知谁是。满眼荒蒿共一邱。此皆世间有为之法。总属五欲六尘。依缘而有。刹那生灭。犹如露电。梦幻泡影。凡夫不悟。陷溺其中。妄起颠倒。翻覆追求。以致一生受苦由此。多劫轮回亦是由此。然则真实者维何。即自己之本妙三宝性德是也。古人谓一切众生惑业苦三体。是不可思议三德秘藏。苦即法身。五阴色心。本如来藏妙真如性。如焰即火故。惑即般若。见思无明。本无内外中间诸相。如波即水故。业即解脱。有漏缚著。本无能缚及所缚者。如拳即手故。法身是法宝。般若是佛宝。解脱是僧宝。蠢动含灵。无不具足惑业苦三体。则是无不具足三宝德相。只是沉迷太深。自不觉耳。果能识得本性。众苦缚著。一时解脱。心等太虚。顿出三界。自觉觉他。成大慈悲。此乃大雄真常事业。不同世俗生灭幻法。三七道品。即为阐发三宝德相之雷音。赖由震破无明。指出觉路。知念三宝。显彰性德。直趋菩提。超凡入圣。倘再回忆前缘。定成嚼蜡矣。两土合观。当生欣厌。是教众生舍秽土之妄法尘。换取极乐之正法尘也。</p>
<p>上来所说。国土树池楼阁等为色尘。气候池水等为触尘。檀树莲花等为香尘。天乐众鸟等为声尘。化食现前为味尘。三七道品为法尘。如此分析。取其易明粗相。实则每举一事。即含数尘。如四色莲花。是香尘、亦是色尘。众鸟天乐。是声尘、亦是色尘。水是触尘、同是色味二尘。其他各尘。又无一不具触尘。为归根结柢。均是法尘。何以故。经曰。阿弥陀佛今现在说法。所说何法。自第三至第五。此三分尽是弥陀所说之法。为释迦世尊转演者也。粗读不过认是略说极乐种种庄严而已。殊不知金针暗度。是借六尘代说法事也。前五尘皆用反衬之法。使有欣厌。至末一段。则直以三七道品作狮子吼矣。故每分结处。必曰成就如是功德庄严。庄严者。是指极乐物华灿璀之美。功德者。是指六尘说法也。问曰：法尘专说道品。固无论已。前五尘转比娑婆佳胜。岂不更生染著。何能谓之说法。答曰。优劣比较。有所欣厌。厌此即思解脱。欣彼即是出离。理上论之。固不免于染著。事上论之。便为往生坚愿。往生以后。染著极乐六尘之心。自然亦归消灭。是借染著而医其染著。所以经曰。生者皆是阿鞞跋致。多有一生补处。盖听北里曲。则兴淫邪之恶。服锦绣裳。则起骄慢之念。闻栴檀气。则发慕道之心。亲袈裟辉。则生出世之想。良以境由心造。心亦因境而转。极乐诸色。皆有化佛。诸声皆演法音。伴侣乃听法及盛花供佛之众。即是后文罗汉菩萨之流。六根所缘。不离三宝妙相成德。以楔出楔。转识成智矣。故六尘说毕。方曰自然皆生念佛念法念僧之心。既曰自然。是与三宝两相契合。岂复染尘云乎哉。</p>
<p>问曰。有声尽是演法。而天乐鸟树当作人言乎。答曰。不如是也。言语文字。谓之有名句文身。然亦有殊国不同。各趣分限。人当需要人言。而他趣则否。中国人需要中国言。而他国则否。往生极乐者。殊国各趣。为数甚多。可以推知人言并非重要。八音万籁。谓之无名句文身。但会其趣。各成音律。此处诸声当为无名句文身。其音各随众生之识而转。靡不领悟。华严经曰。一音具众音声海。随诸众生意乐音是也。色香味触。声音俱无。亦是说法。有感斯通。皆在言外。又奚拘泥天乐鸟树必作人言耶。况往生者。俱具天耳。又有弥陀威德加被。解诸众声。复何疑哉。</p>
<p><b><span style="color:teal">彼佛国土。无三恶道。<span lang="EN-US"></span></span></b></p>
<p>经云。无三恶道。显然尚有三善道。如是得非仍居六道。未出轮回欤。曰否否。盖往生之人。程度既不相同。说法自分次第。娑婆本师。法分五乘而演。极乐慈父。为契群机。亦必如是而说。初机众生。未得无漏智慧。只解人天之法。便同人天。迨闻修开悟以后。果证声缘菩萨。方称圣者。魏唐所译大本云。彼佛国净土。本无人天之别。惟顺余方。示有三界。据此。可知一生极乐。确超轮回。</p>
<p><b><span style="color:teal">自然皆生念佛、念法、念僧之心。<span lang="EN-US"></span></span></b></p>
<p>往生众生。功有深浅。根有利钝。大德于生前先已证果。报尽往生者。固所多有。而凡夫具足惑业。于命将终。十念往生者。亦不乏人。所以九品边地。显示往生种种不同。有得有证者往生。可不论已。而功浅十念之流。虽得往生。在未闻法要以前。岂非惑业具足。仍同凡夫。故此法门。曰带业往生。见佛闻法。此分心念三宝。文有二处。须分别观。一皆悉念佛念法念僧。一自然皆生念佛念法念僧之心。前者初闻。尚属勉强。后系澈悟。乃归自然。以六尘说法之后。自得心开也。到此境界。不但娑婆之六尘。不系于心。即极乐之六尘。亦不系于心矣。且众生之不能出离三界。为缠于分别俱生见思二惑耳。既自然而然心念三宝。是二惑渐断。阶入圣域。从此而后。始能得到蒙佛授记。一生补处。</p>
<p>按本经六尘说法。共有三分。其间尚含有胜处加行。供佛功德。以及真实证得等事。各有次第。义至微要。其初先成四种净观。众生享乐色香触尘之时。指出宝池莲花四色四光。此四色光。乃修八胜处定之四种净观色。其法略谓观外青色。转变自在。使少为多。使多为少。于所见之青相。不起法爱。余黄赤白。亦复如是。观想既成。此定已就。必久精勤。非可率得。彼土众生。徜徉池上。四色莲花。形如车轮。小则十里。乃至六十万里。一花触眼。净观已成。此世数十寒暑苦功。尚多杳茫。彼土刹那游戏。便得于无意之间也。再则获胜功德。于享乐味尘之时。先承神足。供他方佛。诚以厚植福慧。要须遍事多佛。闻法悟证。获得授记。释迦世尊。于过去劫。得值八百四千万亿那由他诸佛。悉皆供养承事。观世音菩萨。亦曾侍多千亿佛。发大清净愿。各经典中。诸佛菩萨。类如此事。不一而足。然必历经多劫。方能成办。娑婆凡夫。生逢无佛。欲植功德。实莫所由。彼土众生。常以清旦盛花。供养十万亿佛。一食之顷。圆满广大功德。复时时处处。普薰以三七道品。终使众生。证得自然念三宝心。而多有一生补处也。</p>
<p><a name="a07"></a><span style="color:#333399">佛德无量分第六<span lang="EN-US"></span></span></p>
<p><b><span style="color:teal">彼佛光明无量。照十方国。<span lang="EN-US"></span></span></b></p>
<p>各注释家。每将弥陀光明所照世界。举出数目。此只是顶上圆光耳。若所放之光。则不能以算数计量。曰无量。曰照十方国。分明尽虚空遍法界皆涵盖在内。大本彼佛所放光明。照遍东方恒沙佛刹。南西北方。四维上下。亦复如是。观经彼佛圆光。如百亿三千大千世界。于圆光中。有百万亿那由他恒河沙化佛。亦有众鸟无数化菩萨。以为侍者。无量寿佛。有八万四千相。一一相中。各有八万四千随形好。一一好中。复有八万四千光明。一一光明。遍照十方世界念佛众生。摄取不舍。然则娑婆极乐。距十万亿土。何得云远。以此土当在弥陀光摄之中。有光斯有化佛。化佛与法佛报佛。一而三三而一也。念佛之人。一念相应。即浸入弥陀光海。得与化佛为侣。奚必曰。命终往生。方侍弥陀哉。</p>
<p><b><span style="color:teal">彼佛寿命。及其人民。无量无边。阿僧祇劫。<span lang="EN-US"></span></span></b></p>
<p>只说寿命长久。不说永不变灭。得非仍有生死耶。曰弥陀寿命。焉有限量。因经谓阿弥陀佛。今现在说法。既云现在。显然尚未入于涅槃。在此时期。权云有此一段寿命。人民指往生未证补处者言。已无分段生死。尚有变易生死。故仍可曰寿命。盖诸有漏（漏者烦恼异名。漏泄又留住之义。令三毒常由六根漏出、留住三界。）十善五戒五逆十恶等善恶业因。由我执以为助缘。感得六道轮回果报身。是凡夫之分段生死。诸无漏（反于有漏）善。如戒定慧等业因。由未断法执以为助缘。感得三界以外之净土果报身。是断见思二惑罗汉圣者之变易生死。即地前菩萨未破尘沙。十地未破根本无明。尚得称曰。有变易生死。因其迷想渐灭。证悟渐增。迷悟迁移。亦是无常。故皆曰变易。然与四生（胎卵湿化）流转者则迥不同。而具缚凡夫。未断诸惑。由念佛力。得生西方。是以有漏心。亦感得三界外之净土。较诸修他法门。必断诸惑。方能证得。已大便宜。以彼限于寿命。惑未曾断。不免分段生死。动经僧祇耳。</p>
<p><b><span style="color:teal">成佛以来。于今十劫。<span lang="EN-US"></span></span></b></p>
<p>此特为寿命长久之句。提出证明。未来者说固难知。已往者举征可信也。</p>
<p><a name="a08"></a><span style="color:#333399">往生发愿分第七<span lang="EN-US"></span></span></p>
<p><b><span style="color:teal">其中多有一生补处。<span lang="EN-US"></span></span></b></p>
<p>前文曰皆是阿鞞跋致。乃全称肯定之辞。此曰多有一生补处。乃不尽然之谓。然则一生不得补处。是有二生多生欤。曰既经变易生死。可曰有二生多生。但除此以外。尚有二说。大本四十八愿。设我得佛。他方佛土诸菩萨众。来生我国。究竟必至一生补处。除其本愿。自在所化。为度脱一切众生故。遍游佛国。修菩萨行者。虽生他国。终不受三途苦。永不退失善根。又云。彼国菩萨。皆当究竟一生补处。除其夙愿为众生故。以大宏誓愿。入生死界。度脱有情。随意而作佛事。即不一生补处矣。此一说也。至上根利器。见佛闻法。直证菩提。犹宗门顿悟。不历祇劫。即至一生补处矣。他根尚须渐修。几经变易。此又一说也。</p>
<p><a name="a09"></a><span style="color:#333399">修持正行分第八<span lang="EN-US"></span></span></p>
<p><b><span style="color:teal">不可以少善根福德因缘。得生彼国。<span lang="EN-US"></span></span></b></p>
<p>大本观经。俱云临终十念。即得往生。此处何以又曰。不可以少善根福德因缘。得生彼国乎。盖佛力固不可思议。而众生业力。亦是不可思议。是以同为念佛之人。有生有不生。非佛不普加垂引。其不生者。乃为业力所障。如人行日下。手掩其目。不睹光明。实自遮蔽。非日不照。故修净者。必须持戒修福。非戒福可得往生。藉戒福以消障也。或谓如是说者。便与带业往生之义有乖。曰是不然。带业往生者。乃识田含藏之旧种子。不加增上缘。无由而起现行。念佛之新种子。净缘常薰。念念增长。先起现行。故得往生。旧种仍未断灭。故曰带业。若误解此旨。往生有碍矣。本经揭出此义。特促后学猛醒。读者不可不三致意焉。</p>
<p><b><span style="color:teal">执持名号。<span lang="EN-US"></span></span></b></p>
<p>修净本有实相、观想、观像、持名四法。而三经亦各有其专主。大本主广修功德。观经主以心作观。小本主执持名号。各有妙用。各有难易。其间虽有相通之处。究各有其本质。不必一定兼修。多招费力。本经不云其他。只言持名。显标此是单行一门。故古德多有主张单持圣号一法。近代灵岩印光大师。亦主此说。所谓径中又径。而其要诀。全在心念、口诵、耳听。三处相应。自入三昧。清妙空大师十二字念诀。口念、耳听。心念、心听。神念、神听。若至神念神听。岂非寂之至照之至。即心念心听。已是六根都摄。能口念耳听。了了分明。不散不昏。便是不乱境界。得手功夫。夫复何疑。正是归来坐对梅花嗅。春到枝头已十分。</p>
<p><b><span style="color:teal">若一日</span></b><span style="font-size:10.0pt;color:teal;">至</span><b><span style="color:teal">一心不乱。<span lang="EN-US"></span></span></b></p>
<p>七日为时少也。不乱定也。此克期顿证得定之法。为持名功行之极则。古人谓有理与事一心不乱之别。今亦可就功与行两端而分之。先以功一心不乱言之。按梵语之训定有三。一曰三摩地。此云等持。谓心住一境。平等维持。但于境转故通定散两位。二曰三摩钵底。此云等至。身心安和谓之等定。能令至此平等位。是定非散。三曰三摩啰哆。此云等引。谓等至之心。能引功德。亦是定非散。又修止有种种行相。按杂集论谓最初摄所缘。系于内心。故曰内住。其次相续内缘心动渐细。等似于住。故曰等住。其三若念外驰。即复敛念。令其安住。故曰安住。其四经上三度。能令心不外散。常依所念而住。故曰近住。其五由于所缘色等散心起过患想。而调伏其心。令不流散。故曰调顺。其六由于所起恶觉散心深见过患。而摄伏其心。令不流散。故曰寂静。其七所有散心率尔起时。即便制伏。令不更起。故曰最极寂静。其八于此精勤加行。无间无缺。相续安住胜三摩地。故曰专注一境。其九如是善修习故。不由加行。远离功用。定心相续。离散乱转。故曰平等摄持。此九种行。初之四行。为一阶段。从第五起工夫渐深。至第七又为一阶段。此后发起身心轻安。至第九而等持成矣。观此则修止至第九行相。方入等持。或谓持名至一心不乱。即同等持。而等持既通定散两位。实非深定。已操往生左券。较诸通途法门。难易判然。果能心念口诵耳听。不必如止观次第而进。一入手便直超等持矣。纵不至此境界。只信愿具足。亦得往生。不过仍希众生取法乎上而已。</p>
<p>复次。则言行一心不乱。万事随缘。不取不著。厌离娑婆。息心净土。一句洪名。不事杂修。是为一心。富贵不淫。贫贱不移。威武不屈。恩爱不牵。怨仇不憎。此身尚觉为累。况乎身外。是为不乱。念常尔者。是此土机缘已断。净域莲胎已成矣。</p>
<p><b><span style="color:teal">是人终时。心不颠倒。<span lang="EN-US"></span></span></b></p>
<p>修行之人。亦有临终之时。往生一事作不得主。或生恐怖。或起贪恋。正念一失。便忘念佛。皆由平素工夫不切。至此心便颠倒。发生障碍。佛虽慈悲。亦不相应。非佛不来。乃是自不肯去。咎谁归欤。若然十念往生者。平素有何工夫。何有一心不乱。须知是人夙生定有善根。临终方遇大善知识。前来开示。教以念佛。初闻能信。直下念佛。撒手万缘。自己肯去。信愿行三。一时具足。便成心不颠倒。故能相应。得以往生。惟此亦是偶然之事。种种因缘。必皆凑巧。未可借口以图徼幸也。行者平素纵不能作到功一心不乱。而行一心不乱。却要薰成多量种子。方不致唐捐其功。前文必劝以一心不乱者。正防临终颠倒害事耳。</p>
<p><a name="a10"></a><span style="color:#333399">同赞劝信分第九<span lang="EN-US"></span></span></p>
<p><b><span style="color:teal">当信是称赞不可思议功德一切诸佛所护念经。<span lang="EN-US"></span></span></b></p>
<p>今人不信净土法门。或轻视之。本不足异。坐井观天。拘于见也。是法超出八万四千法门之外。名曰门余大道。看似平常。理实微妙。当时与会诸贤。尚且如聋似哑。无一人启请宣说。岂后世执深小智之人。所堪了解。六方诸佛。同出证赞。足征惟佛与佛。乃能究尽。凡测圣界。直等盲人数星。盖六字洪名。本如来果海实相。无上甚深。释迦世尊。悲悯末法众生障深孳重。虽说种种法门。各有畏难。终渺成就。乃以澈底悲心。运用善巧。教持名号。借果修因。以果能摄因。因亦该果。才念一句洪名。早契弥陀三昧果海。一念成佛。至为奇特。所谓不可思议也。设可思议。当日世尊与六方诸佛。决定详为演说矣。若必解后始信。恐须劫经僧祇。方有其分。岂非错过。切愿闻斯法者。依圣言量。生信起行。莲邦非虚。弹指可现。但办肯心。必不相赚也。</p>
<p>此段经文。不但专为证信。且能佐助行者易得一心。盖心乱者。皆是牵于欲尘。本经既为六方恒沙诸佛现身称赞。后文又曰。是诸善男子善女人。皆为一切诸佛之所护念。是凡起心念佛时。即为六方恒沙诸佛现身称赞护念时。一称洪名。四维上下。遍现诸佛。行者身居其中。六根所接。无非皆佛。有尘皆净。无欲不消。心纵外驰。仍不能超出佛境。能作如是观想。不一而一矣。</p>
<p>古德云。修净土者。虽专念一佛。但阿弥陀翻为无量。是念一佛。即为念无量诸佛。此不过就理上立言耳。今一称弥陀。而六方恒沙诸佛。一时顿现。是事上确亦如此。持一佛名。既省心力。又节时间。便能于无量千万佛所。遍种善根。获不可思议无量功德。此等大便宜。闻而不修。真非狂即愚矣。</p>
<p>释迦世尊。于此土劝修此种法门。六方恒沙佛土之佛。各于其国均劝其众生亦修此种法门。此经在此土固为释迦世尊所说。六方恒沙诸佛。既各于其国同声赞劝。亦即六方恒沙诸佛所同演说。是此法门。已尽虚空遍法界矣。大本云。当来之世。经道灭尽。我以慈悲哀悯。特留此经。止住百岁。大集经云。过是以往。无量寿经亦灭。惟余阿弥陀佛四字。师地论云。劫尽之时。阿弥陀佛四字。世间无能念全。经论所云。不过皆指此土而言。若夫本经。既已普遍恒沙佛土。乃是永无灭时。此法门之伟大庄严功德光寿。尚有出其上者耶。</p>
<p><a name="a11"></a><span style="color:#333399">闻法信愿分第十<span lang="EN-US"></span></span></p>
<p><b><span style="color:teal">闻是经受持者</span></b><span style="font-size:10.0pt;color:teal;">至</span><b><span style="color:teal">皆得不退转于阿耨多罗三藐三菩提。<span lang="EN-US"></span></span></b></p>
<p>闻经受持。发愿往生。志切生死。固得不退菩提。至于受持而心存福报。及仅闻佛名之人。如何亦能不退菩提乎。须知入芝兰室。观色嗅香。纵各不同。惟具有一兰花印象。遇值三宝。求福求慧。虽亦有殊。必当存有三宝观念。仗此观念。薰入识田。种子迟早总起现行。况又有诸佛护念之力。故曰皆得不退菩提。夫复何疑。</p>
<p>此处闻经受持。闻诸佛名。皆为诸佛护念。是一种利益。皆得不退转于阿耨多罗三藐三菩提。又是一种利益。经云。若能归依三宝。受持一佛名者。现世当获十种胜利。（一者昼夜常得一切诸天大力神将隐形护守。二者常得观音等二十五大菩萨而为保祐。三者常为诸佛昼夜护念。阿弥陀佛常放光明摄受此人。四者一切恶鬼夜叉罗刹皆不能害、毒蛇毒药悉不能中。五者水火冤贼刀兵枪炮杻械牢狱横死悉不能受。六者先作罪业悉皆消灭。七者夜梦吉祥、或见阿弥陀佛胜妙金身。八者心常欢喜、颜色光泽、气力充盛、所作吉祥。九者常为世间一切人民恭敬礼拜、犹如敬佛。十者临命终时心无怖畏、正念现前、西方三圣金台接引往生净土、莲花化生受胜妙乐。）即为诸佛护念之功。乃现世所获利益也。一旦种子发起现行。心羡极乐。念即往生。万修万去。生皆阿鞞跋致。即为不退转于阿耨多罗三藐三菩提之功。乃将来所获利益也。</p>
<p><b><span style="color:teal">已发愿、今发愿、当发愿。<span lang="EN-US"></span></span></b></p>
<p>前文所云闻者。自系初闻起信。所云受持。亦只诵持而已。然亦获得大益。但此等初机。或心止福报。于微妙大道。不敢承当。则辜负世尊彻底悲心究竟度生本怀。故特标出欲生极乐并非艰难。能于信行之外再加发愿。即可成办。信愿行三。如鼎三足。缺一不可。三者具备。定得往生。下文若已生若今生若当生三句。证明凡发愿者。皆得往生。亦即是证明欲往生者。必须发愿。去来今之学人而得往生者。无不如是修也。</p>
<p>无上正等正觉。有因果之别。在信解行时为因地。在证后为果地。此一分之先后两段所言三藐三菩提。皆指因地。故曰不退转。若夫已到果位。尚何有退转可言哉。</p>
<p><a name="a12"></a><span style="color:#333399">互赞感发分第十一<span lang="EN-US"></span></span></p>
<p><b><span style="color:teal">如我今者称赞诸佛不可思议功德。<span lang="EN-US"></span></span></b></p>
<p>净土法门。唯佛究尽。人天声缘事度菩萨。渐修大士。皆不能知。故不置信。诸佛证明赞劝以后。闻者方始欢喜信受。是诸佛不可思议功德一也。诸佛说诚实言。教劝恒沙佛土众生信是经典。而是经因以普宣恒沙佛土。是诸佛不可思议功德二也。诸佛护念此经。因而护念受持之人。是诸佛不可思议功德三也。诸佛为护念此经。因以名彰。为众生所闻。得以不退转于阿耨多罗三藐三菩提。是诸佛不可思议功德四也。全文见于本经第九第十两分中。皆系释迦世尊金口宣扬。称赞诸佛功德之语。</p>
<p><b><span style="color:teal">能于娑婆国土</span></b><span style="font-size:10.0pt;color:teal;">至</span><b><span style="color:teal">是为甚难。<span lang="EN-US"></span></span></b></p>
<p>娑婆国土之众生。若透视之。其行无非杀盗淫妄。其心全是贪嗔痴疑。是以人与人、家与家、国与国。形成尔虞我诈。倾压排挤。弱肉强食之习俗。考究古今中外历史。一切生类。无日不在扰乱悲惨中。不过祸乱发生不在一地而已。居于此等世界。饥寒窘困。炎凉横加。暴力逼迫。刀兵贼戕。智人虽有厌离觉心。甚少安修缘分。纵得小安之境。又为五欲诱惑。六尘牵缠。心不作主。随顺流转。终不能跃然跳出。是此世界不问境遇顺逆。皆多障道。古德云。爱不重不生娑婆。以本有无始以来杂妄薰习。恒与身俱之俱生见思二惑。再加生后邪师邪教邪思薰成之分别见思二惑。二者封蔽。愈蔽愈迷。愈迷愈蔽。以故沉溺其间。不能自拔。世尊慈悯。演说种种法门。不外教人断惑。惑断真即显矣。斯之谓解脱。而真能断惑。岂易言哉。达摩祖师云。了此心源。妄念不生。我所心灭。定得无生。复云。闻而能行者。恒沙众中。莫过有一。行而能到者。亿万劫中。希有一人。横说空间之广。竖说时间之长。能依法起修。修而能证者。不几近龟毛兔角。而况此土。种种障缘乎。释迦世尊。偏能于此成佛。此难非复寻常。读经至此。切勿视作普通赞语。滑口而过。要起警觉心。知是暗示此世众生欲求出要。惟有净土法门。尚有其分。如修他法。便等蚁子上山矣。世尊亦且自承得证甚难。末法众生。舍此不修。自量智慧忍力。得非上齐佛祖欤。</p>
<p>四土九界。一切世间有情。论到智慧。其中自多超绝之流。然诸惑不断。二障未消。总不能澈证真实。如与佛智相较。何啻萤火之与日光。净土法门微妙之义。彼等世智。决难窥量。不解其然。或有笑道。吾人若遇此流。误为知识。随其知见。以为转移。则恐如意宝珠。轻轻弃去。故释迦世尊在诸佛作证以后。仍具婆心。再重提警一句。为一切世间说此难信之法。即是暗示一切世间有情。其智均不及此。经曰。依法不依人。吾辈只宜依经为准。一切坐井观天之有情。未足取法也。</p>
<p><a name="a13"></a><span style="color:#333399">流通普度分第十二<span lang="EN-US"></span></span></p>
<p><b><span style="color:teal">欢喜信受。<span lang="EN-US"></span></span></b></p>
<p>世尊说已。一切与会之菩萨声缘。无量诸天。无量大众。顿然悟入。疑情全消。故欢喜也。</p>
<p><span style="color:#333399"><a name="a14"></a>回向偈<span lang="EN-US"></span></span></p>
<p>我释此义已<span>&nbsp;&nbsp;&nbsp; </span>爇香三宝前&nbsp;&nbsp;&nbsp; 香云遍虚空 &nbsp;&nbsp;&nbsp;以及未来际</p>
<p>化为恒沙佛<span>&nbsp;&nbsp;&nbsp; </span>齐发海潮音&nbsp;&nbsp;&nbsp; 九界含识类&nbsp;&nbsp;&nbsp; 尘刹皆不遗</p>
<p>福慧一时足<span>&nbsp;&nbsp;&nbsp; </span>咸登金刚台&nbsp;&nbsp;&nbsp; 方寸未曾移&nbsp;&nbsp;&nbsp; 何有十万亿</p>
<p>一切器世间<span>&nbsp;&nbsp;&nbsp; </span>尽摄弥陀土&nbsp;&nbsp;&nbsp; 宝树及莲池&nbsp;&nbsp;&nbsp; 天乐众香光</p>
<p>凡种种庄严<span>&nbsp;&nbsp;&nbsp; </span>等无有差别&nbsp;&nbsp;&nbsp; 人皆成补处&nbsp;&nbsp;&nbsp; 地无有娑婆</p>
<p>无有法可说<span>&nbsp;&nbsp;&nbsp; </span>无有生可度&nbsp;&nbsp;&nbsp; 我愿实如是&nbsp;&nbsp;&nbsp; 至心用回向</p>
<p>阿弥陀经义蕴终</p>
<p><a name="a15"></a><span style="color:#333399">阿弥陀经义蕴题偈<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">姑苏灵岩行人传智<span>&nbsp; </span></p>
<p>净土妙法门<span>&nbsp;&nbsp;&nbsp; </span>吾佛大悲心&nbsp;&nbsp;&nbsp; 利钝悉全收&nbsp;&nbsp;&nbsp; 三根皆普被</p>
<p>言简而意赅<span>&nbsp;&nbsp;&nbsp; </span>无问而自说&nbsp;&nbsp;&nbsp; 最契末世机&nbsp;&nbsp;&nbsp; 莫如弥陀经</p>
<p>炳南李居士<span>&nbsp;&nbsp;&nbsp; </span>现作维摩身&nbsp;&nbsp;&nbsp; 以文字般若&nbsp;&nbsp;&nbsp; 放作大光明</p>
<p>深入而显出<span>&nbsp;&nbsp;&nbsp; </span>著弥陀义蕴&nbsp;&nbsp;&nbsp; 博采群经注&nbsp;&nbsp;&nbsp; 复加妙答问</p>
<p>抽丝以搏茧<span>&nbsp;&nbsp;&nbsp; </span>披沙而拣金&nbsp;&nbsp;&nbsp; 分虽作十二&nbsp;&nbsp;&nbsp; 合信愿行三</p>
<p>信则信金口<span>&nbsp;&nbsp;&nbsp; </span>诚言无虚论&nbsp;&nbsp;&nbsp; 娑婆多恶浊&nbsp;&nbsp;&nbsp; 目前苦刀兵</p>
<p>西方纯七宝<span>&nbsp;&nbsp;&nbsp; </span>衣食自然成&nbsp;&nbsp;&nbsp; 化鸟宣妙法&nbsp;&nbsp;&nbsp; 胜友伙于云</p>
<p>弥陀垂金臂<span>&nbsp;&nbsp;&nbsp; </span>常放光接引&nbsp;&nbsp;&nbsp; 愿则厌火宅&nbsp;&nbsp;&nbsp; 欣得宝莲生</p>
<p>行则持圣号<span>&nbsp; </span>&nbsp;&nbsp;念念存于心&nbsp;&nbsp;&nbsp; 效法古圣贤&nbsp; &nbsp;&nbsp;勇猛恒精进</p>
<p>普导于同伦<span>&nbsp;&nbsp;&nbsp; </span>速出大火坑&nbsp;&nbsp;&nbsp; 先化于台湾&nbsp;&nbsp;&nbsp; 继以及各省</p>
<p>推行全世界<span>&nbsp;&nbsp;&nbsp; </span>咸返古家乡&nbsp;&nbsp;&nbsp; 因请如岑公&nbsp;&nbsp;&nbsp; 法眼而鉴定</p>
<p>行人预末座<span>&nbsp;&nbsp;&nbsp; </span>一睹大欣庆&nbsp;&nbsp;&nbsp; 爰题撰六八&nbsp;&nbsp;&nbsp; 用表思归忱</p>
