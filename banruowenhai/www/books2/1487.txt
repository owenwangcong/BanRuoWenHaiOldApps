<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第十六卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p><span style="color:#333399">福州鼓山涌泉禅寺<span lang="EN-US">&nbsp;&nbsp;圆瑛弘悟&nbsp;&nbsp;述&nbsp;&nbsp;受法弟子明旸日新&nbsp;&nbsp;敬校辰三&nbsp;&nbsp;四不思议&nbsp;&nbsp;分五&nbsp;&nbsp;&nbsp;&nbsp;巳初&nbsp;&nbsp;标承圆通自在力&nbsp;&nbsp;&nbsp;&nbsp;二&nbsp;&nbsp;同体形咒不思议三&nbsp;&nbsp;异体形咒不思议&nbsp;&nbsp;&nbsp;&nbsp;四&nbsp;&nbsp;破贪感求不思议&nbsp;&nbsp;&nbsp;&nbsp;五&nbsp;&nbsp;供养佛生不思议&nbsp;&nbsp;&nbsp;&nbsp;今初</span></span></p>
<p><b><span style="color:teal">世尊！我又获是圆通，修证无上道故，又能善获四不思议无作妙德。<span lang="EN-US"></span></span></b></p>
<p>此重标自证圆通体用。上三句证体，下三句起用；前上合下同，带果行因，历位进修，皆标从三昧。此重标，我又得是真实圆通：获者得也；修证无上道故：当是功行渐深，修证将满，得成无上之佛道故，温陵多约等觉释之。<span>&nbsp; </span>又能善获下，称体起用；而言善获者，即不假作意，任运自在，至妙至神，不可思惟，不可拟议，言思所不能及，口欲谈而辞丧，心欲缘而虑亡也。四种皆是无作无为不可思议之德用，妙即不可思议之谓也。</p>
<p><span style="color:#333399">巳二<span lang="EN-US">&nbsp;&nbsp;同体形咒不思议</span></span></p>
<p><b><span style="color:teal">一者：由我初获，妙妙闻心，心精遗闻，见、闻、觉、知，不能分隔，成一圆融，清净宝觉，故我能现，众多妙容，能说无边，秘密神咒。<span lang="EN-US"></span></span></b></p>
<p>此叙得体现用之来由。一者，四种居首，即第一不思议。推其原由，即由我蒙彼观世音如来，教我从闻、思、修入三摩地，初于闻中，入流照性，从本觉妙理，起始觉妙智，以妙智，照妙理，理智双妙，故曰妙妙闻心。又六根之性，为妙性耳根超诸根而独妙，是谓妙中之妙。初得此心，为本修因地，故曰初获妙妙闻心。<span>&nbsp; </span>心精遗闻：遗者脱也，即闻所闻尽，惟一心精，根尘双脱也。见、闻、觉、知：即六精，举四摄六故。不能分隔者：见等不为六根分离隔碍，以尘亡根尽，反流全一，六用不行，即属此根初解，先得人空。成一圆融，清净宝觉者：即不住化城，渐次增进，而得法空，俱空。直透末后牢关，生灭既灭，寂灭现前，伏归本元真体，成一圆融无碍，清净本然，宝觉真心。六根互用曰圆融，诸尘不染曰清净。证入三如来藏心，本觉理体，犹如摩尼宝珠，故曰宝觉。&nbsp; 宝觉真心，由来清净，本无一法可得，即空如来藏，如摩尼珠之体，清净无染：真心随缘，而成十界诸法，如摩尼珠，随方现色；真心虽随缘，而本体不变，如摩尼珠，虽现众色，珠体不变。&nbsp; 故我能现，众多妙容下：大用现前。一身能现多容，即现首、现臂、现目。能说无边秘密神咒：咒而称秘密者，乃诸圣密言，下位不知，上位密咒。持之得益，具有神妙力用，故又称神咒也。</p>
<p><b><span style="color:teal">其中或现：一首、三首、五首、七首、九首、十一首，如是乃至一百八首，千首、万首、八万四千烁迦罗首。<span lang="EN-US"></span></span></b></p>
<p>此明现首。其中即众多妙容之中。首为五根都聚之处，一身以首为尊，以首为贵，菩萨故先现之。首以一数为本数，递加至八万四千，以应法门之数，对治尘劳烦恼。六祖曰：‘我此法门，从一般若，生八万四千智慧。何以故？为世有八万四千尘劳烦恼，若无尘劳，智慧常现，何用转染成净？’烁迦罗此云坚固不坏也。<span>&nbsp; </span>或问：‘菩萨现八万四千首，是事奚足信？’答：‘此是菩萨不思议境界，讵可以凡情测度哉？普贤菩萨，于一毛孔，不可说佛刹次第入，则现首更无足疑，即如人之一身，有八万四千毛孔，无足异也。’</p>
<p><b><span style="color:teal">二臂、四臂、六臂、八臂、十臂、十二臂、十四、十六、十八、二十、至二十四，如是乃至一百八臂，千臂、万臂、八万四千母多罗臂。<span lang="EN-US"></span></span></b></p>
<p>此明现臂。臂即手臂。一身二臂为本数，递增至八万四千，以表法门如前说。母多罗：此云印，谓臂各有手，手各结印故。</p>
<p><b><span style="color:teal">二目、三目、四目、九目、如是乃至一百八目、千目、万目、八万四千清净宝目。<span lang="EN-US"></span></span></b></p>
<p>此明现目。人但二目，摩醯首罗天王，则有三目，故以双数单数，互增至八万四千。清净宝目：即法眼圆明清净，无碍无染，如佛绀目澄清是也。</p>
<p><b><span style="color:teal">或慈、或威，或定、或慧，救护众生，得大自在。<span lang="EN-US"></span></span></b></p>
<p>此之慈、威、定、慧，对上首、臂、目言。或是不定之意，或现慈容可亲，或现威容可畏；或垂臂提携则慈，或擎拳勇健则威；或慈眼眷顾为慈，或怒目狰狞为威；或结印安静则定，或摩顶授记则慧；慈是爱念相，威是雄勇相，定是寂静相，慧是开朗相。所现诸相，皆为救护众生，救是救拔，令其离苦，护是护念，令其得乐。又慈以护其善根，威以救其恶性，定以护其散乱，慧以救其昏迷。得大自在：即由不思议妙德，不劳作意，任运示现，自在成就，无往而不适其宜也。形既如是，咒可例知，亦必救护自在矣！</p>
<p><span style="color:#333399">巳三<span lang="EN-US">&nbsp;&nbsp;异体形咒不思议</span></span></p>
<p><b><span style="color:teal">二者：由我闻思，脱出六尘，如声度垣，不能为碍，故我妙能现一一形，诵一一咒，其形其咒，能以无畏，施诸众生。是故十方，微尘国土，皆名我为施无畏者。<span lang="EN-US"></span></span></b></p>
<p>上科同体形咒，一身能现众多妙容，能说无边神咒。此科异体形咒，鉴机不一，现形亦多，应现何形，一一现之，各为说咒，故不同上科。亦不同三十二应，各随所求，各应同类，此不拘类求，此能施无畏；亦不同十四无畏，彼但冥加，此则显应。</p>
<p>前四句明证体，中明起用，是故下述得名。二者，由我闻思脱出六尘：即从闻、思、修，入三摩地，诸根圆拔，六尘迥脱，所以尘不能碍。此二句是法，下二句是喻：如音声能度垣墙之外，虽有垣墙，不能为碍。因是证体，故我能现妙用，任运随缘，能现一一身形，能诵一一神咒。诵者，即诵古佛所说之咒，如过去千光王静住佛，所说《广大圆满无碍大悲心大陀罗尼》等，所现之形，所说之咒，皆能以无畏力，布施于众生，是由实德咸孚，令闻广誉，十方世界，微尘国土众生，皆名我为能施无畏者。</p>
<p><span style="color:#333399">巳四<span lang="EN-US">&nbsp;&nbsp;破贪感求不思议</span></span></p>
<p><b><span style="color:teal">三者：由我修习，本妙圆通，清净本根，所游世界，皆令众生，舍身珍宝，求我哀愍。<span lang="EN-US"></span></span></b></p>
<p>前三句为能感，后四句为所感。由我修习本妙圆通者：圆通乃众生人人本具，迷而不发，虽处迷位，依然不失，故曰本妙圆通。清净本根：是指耳根，根性即是如来藏性，清净本然，为此方对机之根，是为本根。上句在迷本具，此句修证离染，故得清净。由证清净之体，一切无有染著，故令众生，能舍悭吝执著之心。而我所游化世界，皆能令众生，破除悭贪，发心喜舍，舍自身所有珍珠宝物，求我哀愍，受之而为施作佛事也。<span>&nbsp; </span>《正脉》云：众生悭<span style="font-size:10.0pt;">不舍也</span>心最难破，舍心最难发，求心不可强致。今所过之处，即感众生，破悭施舍哀求，是诚不可思议，威神所使然也。孰知其洪源，但由修习耳根，清净无著，故能类感如此。此事《法华普门品》可证，无尽意菩萨闻佛所说观世音菩萨，游化诸国，利益娑婆，即白佛言：‘世尊！我今当供养观世音菩萨，即解颈众宝珠璎珞，价值百千两金，而以与之，作是言：仁者！受此法施，珍宝璎珞<span style="font-size:10.0pt;">璎珞虽然贵重，本是财施，而曰法施者，一解供之时，了达三轮体空；二不为己施，乃为众施，求作佛事，饶益众生，故成法施。</span>。时观世音菩萨，不肯受之。无尽意复白观世音菩萨言：仁者！愍我等故，受此璎珞<span style="font-size:10.0pt;">观世音不受有二意：一不供佛，而供我，佛不命受，故不敢受；二现从颈解，受之非义，故不宜受。无尽意重请，亦有二意：一表诚恳，望佛转致，令其必受；二为众而施，为众而受，乃无伤于义。</span>。尔时，佛告观世音菩萨，当愍此无尽意菩萨，及四众八部，受此璎珞。即时观世音菩萨，愍诸四众八部，受其璎珞，分作二分，一分奉释迦牟尼佛，一分奉多宝佛塔<span style="font-size:10.0pt;">既为众而受，亦为众而供，奉供二尊，佛为无上福田，以此转供，回施一切众生，令植佛因，旁引法华，以见菩萨，言之有征也。</span>。</p>
<p><span style="color:#333399">巳五<span lang="EN-US">&nbsp;&nbsp;供养佛生不思议</span></span></p>
<p><b><span style="color:teal">四者，我得佛心，证于究竟，能以珍宝，种种供养，十方如来，傍及法界，六道众生。<span lang="EN-US"></span></span></b></p>
<p>前二句述所证体，下明所起用。我得佛心者：即得诸佛如来，秘密之因地心。依此因心，而起了义修证，从妙耳门，反闻照性，证得一切事究竟坚固首楞严定，即证入如来藏，则世出世法，一一无不含藏其中，故能具足珍宝，供养佛生，以见佛生不二，等与供养也。证于究竟：莫作妙觉极果解，以菩萨示居等觉因位故也。</p>
<p><b><span style="color:teal">求妻得妻，求子得子，求三昧得三昧，求长寿得长寿，如是乃至，求大涅槃得大涅槃。<span lang="EN-US"></span></span></b></p>
<p>上则佛、生等供，此则财、法二施。求妻得妻，求子得子：此对人道，以外财布施，国城妻子，皆外财也；求长寿得长寿：此对人道天仙，以内财布施，寿命色力，皆内财也。此应在三昧前。人间，有求长年益寿，仙道有求坚固形骸，寿千万岁；天道，亦有长寿天，有求皆得，上皆以财布施。<span>&nbsp; </span>求三昧得三昧：此对上二界诸天，及三乘圣众，或求四禅，四空，有漏禅定，或求声闻、缘觉、三贤、十圣，无漏三昧，皆能令得三昧；或求无余大涅槃，究竟断德，即令得大涅槃；此皆以法布施。盖由大士，证得藏心，一真法界，平等真如，故能生佛等供，财法二施，其无作妙力，岂可得而思议哉？二承演三科竟，并上科寅三详演称体起用竟。</p>
<p><span style="color:#333399">寅四<span lang="EN-US">&nbsp;&nbsp;结答所证圆通</span></span></p>
<p><b><span style="color:teal">佛问圆通，我从耳门，圆照三昧，缘心自在，因入流相，得三摩地，成就菩提，斯为第一。<span lang="EN-US"></span></span></b></p>
<p>佛前问我等，悟十八界，谁为圆通，从何方便，入三摩地？我观世音乃从妙耳门，依本根圆湛不生灭性，起智观照，是谓圆照，即反闻照性，照到一心本源，即得三昧，是首楞严王三昧。此圆照三昧四字，上二修因，下二证果。缘心自在句，即果后修因，又曰带果行因，包括上三科。缘字，即三十二应，十四无畏，四不思议，随缘应化，所起妙用，心得自在。上结答佛问悟十八界谁为圆通，我悟妙耳门，即是圆通根。<span>&nbsp; </span>因入流相，得三摩地者：此结答佛问从何方便，入三摩地，我因入流相，得三摩地。因入流相四字，即从闻、思、修，解六结，破五阴，所有行相。因者依也，依耳根，最优胜，最圆满之根；又因者由也，由耳根闻性，起始觉智。入流者，逆生死流，入涅槃流，由浅入深，入到生灭既灭，寂灭现前，得三摩地，即如幻闻薰闻修，金刚三昧，名得耳根圆通。此上所答五句，该摄一经总题，亦即该摄全经要义。我从妙耳门，圆湛不生灭性，为因地心，即如来密因。照字是起智观照，做入流照性，背尘合觉之工夫，即修证了义。缘心自在，随缘普应，或冥应，或显应；心得自在，任运利生，即诸菩萨万行。得三摩地，即得首楞严大定。&nbsp; 成就菩提者：此成无上极果之菩提，圆得三菩提也。证真性菩提之妙理，满实智菩提之妙智，起方便菩提之妙用，故曰成就菩提。上我从耳门圆照，即得元明觉，无生灭性，为因地心。此句即然后圆成果地修证。&nbsp; 斯为第一者：斯者此也，此耳根圆通，最为第一，即结答法门殊胜。此耳根一门，即佛首告阿难，有三摩提，名大佛顶，首楞严王，具足万行，十方如来，一门超出，妙庄严路之一门；亦即阿难请入华屋之门；亦即十方薄伽梵，一路涅槃门：故为第一。&nbsp; 又此成就菩提，斯为第一者：即观世音代佛明答阿难所问，十方如来得成菩提，妙奢摩他、三摩、禅那，最初方便。谓我从耳门，悟圆湛不生灭性，大开圆解，即妙奢摩他，起智观照，依耳根，为本修因，反闻照性，而起圆修，即妙三摩；随缘应化，心得自在，安住圆定，万行繁兴，即妙禅那。具足三定，圆成首楞严大定，成就无上菩提，惟此耳根第一。悟根性为因地心，是最初方便；从根修证，是初方便<span style="font-size:10.0pt;">为入初发心住之方便。</span>；获二胜、发三用，随缘利生，是方便。阿难能问耳根圆通，悟彻得成菩提之法，改偏闻之辙，向耳根门头，旋妄复真，即是具足三慧，速证圆通，何待佛敕文殊再选也。</p>
<p><b><span style="color:teal">世尊！彼佛如来，叹我善得，圆通法门，于大会中，授记我为观世音号。<span lang="EN-US"></span></span></b></p>
<p>此结自利殊胜。彼佛如来，即古观世音如来，教我从闻、思、修入三摩地，我即秉教修习，而得圆通。叹我善得圆通法门，即赞叹于我；善得者，费力少，而收效速，得循圆根，与不圆根，日劫相倍也。于大会中，授记我为观世音号，此即依修证自利行，而授因位之名，应在证圆通时授之，由其师资道合，故授同名之记。</p>
<p><b><span style="color:teal">由我观听，十方圆明，故观音名，遍十方界。<span lang="EN-US"></span></span></b></p>
<p>上约人得名，此约法得名。法即修证之法，由我观照耳根，听闻之性，圆照法界，惟妙觉明，十方众生，念我名号，无不圆明了知，不因心念，不假作意，与乐拔苦，自在成就，由是十方众生，皆称我名，故观音名，遍十方界。十方众生，皆与菩萨有缘，礼念供养，甲于其他菩萨也。二观音广陈竟，并上诸圣异说，子二众说本因竟。</p>
<p><span style="color:#333399">子三<span lang="EN-US">&nbsp;&nbsp;佛现瑞应&nbsp;&nbsp;分二&nbsp;&nbsp;&nbsp;&nbsp;&nbsp;丑初&nbsp;&nbsp;彰圆通总相&nbsp;&nbsp;&nbsp;&nbsp;二&nbsp;&nbsp;显圆通别相&nbsp;&nbsp;&nbsp;今初</span></span></p>
<p><b><span style="color:teal">尔时世尊，于师子座，从其五体，同放宝光，远灌十方，微尘如来及法王子，诸菩萨顶。<span lang="EN-US"></span></span></b></p>
<p>此因诸圣各说圆通，二十五门悉启，虽门门皆可证入圆通，而以观音耳根为最。尔时，即诸圣各说已竟之时，佛现瑞应。世尊，指本师释迦，于师子座上：师子为兽中王，游行无所畏，佛为法中王，说法无所畏，故以师子名座。从其五体：乃从佛全身，一首两手两脚为五体，同放宝光；其光远灌十方，微尘数如来之顶，及法王子，诸菩萨顶：此则表显圆通总相，圆通妙理，自他因果交彻；诸佛表果，诸圣表因，光明互相灌注，正显自他因果交彻也。今佛光灌诸佛顶，乃以自果彻他果；灌菩萨顶，以自果彻他因；然必灌其顶者，表圆通妙理，为最胜顶法也。</p>
<p><b><span style="color:teal">彼诸如来，亦于五体，同放宝光，从微尘方，来灌佛顶，并灌会中，诸大菩萨，及阿罗汉。<span lang="EN-US"></span></span></b></p>
<p>此他佛光灌我佛，主伴之顶。正显佛佛道同，顶法无二，唯一藏心。诸佛以之为密因，菩萨依之兴万行，皆不离乎此者也。</p>
<p><span style="color:#333399">丑二<span lang="EN-US">&nbsp;&nbsp;显圆通别相</span></span></p>
<p><b><span style="color:teal">林木池沼，皆演法音，交光相罗，如宝丝网。是诸大众，得未曾有，一切普获金刚三昧。<span lang="EN-US"></span></span></b></p>
<p>上彰圆通总相，即圆通妙理，诸佛同证；此显圆通别相，色声诸法，法法圆融。林木池沼<span style="font-size:10.0pt;">聚水处大者为池，小者为沼。</span>属无情，皆演法音成有情，如极乐世界，水流花间，风吹行树，皆演法音，此即情与无情共一体。交光相罗，如宝丝网者：我佛光灌他佛，他佛光灌我佛，光光相交，彼此罗织，犹如宝丝网相似，同体不分，不杂不乱。此即处处皆同真法界，以表诸圣法门，即同而异，即异而同，互遍互严，天地呈祥，满目瑞相，而成圆通真境。是诸大众，眼观瑞相，耳闻法音，身居法会，顶灌佛光，各各得未曾有。<span>&nbsp; </span>一切普获金刚三昧者：乃即事明理，因相悟性，悟明一切事究竟坚固之理性，即普获大士所证金刚三昧，是谓彻法底源，无动无坏。此显同悟，阴、入、处、界、七大，本如来藏，妙真如性，诸圣入门，虽各不同，所证圆通，则一而已。</p>
<p><b><span style="color:teal">即时天雨</span></b><b><span style="font-size:10.0pt;color:teal">去声落也</span><span style="color:teal">百宝莲华，青、黄、赤、白、间错纷糅，十方虚空，成七宝色。<span lang="EN-US"></span></span></b></p>
<p>即时，即于诸佛放光现瑞之时。诸天雨华，供养海会佛生，所雨之华，乃是百宝莲华，而分青、黄、赤、白四色，相间错综，纷然糅合；一时十方虚空，宝华盈满，成七宝色。华分四色以表行，宝具光明以表智；莲华因果同时，方华即果以表因心具足果觉，果觉不离因心；百宝四色，表智行纷敷；间错糅合，表智行相即；空成宝色，表理智互严也。</p>
<p><b><span style="color:teal">此娑婆界，大地山河，俱时不现。唯见十方，微尘国土，合成一界，梵呗咏歌，自然敷奏。<span lang="EN-US"></span></span></b></p>
<p>正当诸佛放光，而成种种瑞相之时，此娑婆世界，依报之大地山河，俱同同时也不现，唯见十方，微尘诸佛国土，合成一个世界，自他不隔，一体圆融。此文上三句，表诸妄销亡，中三句表一真独露。妄空真显，即生灭既灭，寂灭现前，正是圆通真境，到此则梵呗咏歌，自然敷奏。梵者净也，呗为赞颂，西域之呗，犹东土之赞，即歌咏赞叹。自然敷扬节奏，无异天乐鸣空也。此表圆通法乐，任运而成。二佛敕诸圣各说竟。</p>
<p><span style="color:#333399">癸三<span lang="EN-US">&nbsp;&nbsp;佛敕文殊选择&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;如来敕选&nbsp;&nbsp;&nbsp;&nbsp;二&nbsp;&nbsp;文殊偈对&nbsp;&nbsp;子初分二&nbsp;&nbsp;&nbsp;&nbsp;丑初&nbsp;&nbsp;先示诸说平等&nbsp;&nbsp;&nbsp;&nbsp;二&nbsp;&nbsp;后出选择本意&nbsp;&nbsp;&nbsp;&nbsp;今初</span></span></p>
<p><b><span style="color:teal">于是如来，告文殊师利法王子：汝今观此二十五无学，诸大菩萨，及阿罗汉，各说最初成道方便，皆言修习，真实圆通，彼等修行，实无优劣，前后差别。<span lang="EN-US"></span></span></b></p>
<p>此佛敕文殊拣选。因前悟圆入一科中曾云：‘得循圆通，与不圆根，日劫相倍。’又云：‘随汝详择，其可入者，吾当发明，令汝增进。’因阿难不知最圆之根，佛虽密示耳根，阿难仍未领悟，故请如来，最后开示，退藏密机，冀佛冥授。故佛敕诸圣各说因地修证法门，皆曰斯为第一。阿难亦复罔知所措，故敕文殊拣选圆通根，文殊为根本大智，过去乃七佛之师，承命拣选有二意：一者、佛前虽令一门深入，究竟未曾显说，何门即是；况今诸门并陈，理宜决定一门也。二者、诸圣所说，各皆方便，惜不对根智，惟观音曲合机宜，惟此一选，决定舍诸门，而独取耳门也。<span>&nbsp; </span>于是如来，特告文殊师利法王子，汝现今观此二十五位菩萨罗汉；皆称无学者，以圆人修同无修故。各说最初，成道方便，皆言修习，真实圆通者：各说最初发心，乃至成道，无非根、尘、识十八界，以及七大，以为下手，权巧方便，皆言依此修习，究竟俱得真实圆通，各称第一也。&nbsp; 彼等修行，实无优劣，前后差别者：彼诸圣等，所修之行，所证圆通，毕竟无二，实无优劣之分，与差别之异也。此虽归元无二，其实方便多门，而其所入之门，不无巧拙迟速之不同耳；是犹千径九逵，共会王城之意。据此，则二十五门，应无所拣矣！</p>
<p><span style="color:#333399">丑二<span lang="EN-US">&nbsp;&nbsp;后出选择本意</span></span></p>
<p><b><span style="color:teal">我今欲令，阿难开悟，二十五行，谁当其根；兼我灭后，此界众生，入菩萨乘，求无上道，何方便门，得易成就？<span lang="EN-US"></span></span></b></p>
<p>上正为阿难。以证处虽皆平等，而从入之门，岂尽对此方之机，岂尽可常时修学耶？我今欲令阿难开悟，于二十五行，谁当其根？阿难多闻第一，惯用耳根，故下文殊选出：‘将闻持佛佛，何不自闻闻？’下兼为未来，兼我灭后，此界末世众生，根机愈钝，开悟愈难，若不选对方之根，则纵入菩萨乘，舍小慕大，求无上道，亦难究竟。故佛命文殊选择，先授意云：一对阿难一类之机，次对末法此界众生，三修真因，四得极果，乃曰何方便门，能得容易成就也。</p>
<p><span style="color:#333399">子二<span lang="EN-US">&nbsp;&nbsp;文殊偈对&nbsp;&nbsp;分二&nbsp;&nbsp;&nbsp;&nbsp;丑初&nbsp;&nbsp;叙仪标偈&nbsp;&nbsp;&nbsp;&nbsp;二&nbsp;&nbsp;详演偈文&nbsp;&nbsp;&nbsp;&nbsp;今初</span></span></p>
<p><b><span style="color:teal">文殊师利法王子，奉佛慈旨，即从座起，顶礼佛足，承佛威神，说偈对佛：<span lang="EN-US"></span></span></b></p>
<p>此经家叙仪。文殊师利法王子，奉佛慈旨者：钦奉我佛慈悲之法旨，即所授意拣选之事，故后偈云：‘堪以教阿难，及末劫沉沦，但以此根<span style="font-size:10.0pt;">指耳根</span>修，圆通超余者。’即从座起，顶礼佛足者：果后大人，受命常仪，尚且如是。承佛威神者：仗佛威德神力，加被于我，以二十五圣，与文殊齐肩者，实有其人，非仗佛威神，焉敢自行品量也。而以偈对，不以文对者，贯华易持，令闻已而思修也。</p>
<p><span style="color:#333399">丑二<span lang="EN-US">&nbsp;&nbsp;详演偈文&nbsp;&nbsp;分六&nbsp;&nbsp;&nbsp;&nbsp;寅初&nbsp;&nbsp;发源开选&nbsp;&nbsp;&nbsp;&nbsp;二&nbsp;&nbsp;了拣诸门&nbsp;&nbsp;&nbsp;&nbsp;三&nbsp;&nbsp;独选耳根&nbsp;&nbsp;&nbsp;&nbsp;四&nbsp;&nbsp;普劝修持&nbsp;&nbsp;&nbsp;&nbsp;五&nbsp;&nbsp;结答覆命&nbsp;&nbsp;&nbsp;&nbsp;六&nbsp;&nbsp;求加总结&nbsp;&nbsp;寅初分三&nbsp;&nbsp;&nbsp;&nbsp;卯初&nbsp;&nbsp;双示二源&nbsp;&nbsp;&nbsp;&nbsp;二&nbsp;&nbsp;略彰生灭&nbsp;&nbsp;&nbsp;&nbsp;&nbsp;三&nbsp;&nbsp;正明须选&nbsp;&nbsp;&nbsp;&nbsp;今初</span></span></p>
<p><b><span style="color:teal">觉海性澄圆，圆澄觉元妙，元明照生所，所立照性亡。<span lang="EN-US"></span></span></b></p>
<p>上二句，所依真源，即是本有真心，亦即如来藏性。此犹前文，将问明与不明，先标性本二觉，将破有为无为，先标真性二字也。觉海不作法喻解，乃直称觉性为海，如《华严》所谓刹海，劫海等是也。若取水海，犹堕法喻不齐之过。以觉海横无边涯，竖无底蕴，非若水海，尚有边底也。觉海性，性字指体大，澄圆圆澄约相大，元妙元明谓用大。澄圆谓觉海澄湛不动，圆含万有，此即寂而照，不变常随缘也。圆澄，谓觉海虽然圆含万有，究竟澄湛不动，此即照而寂，随缘常不变也。元妙，本来自妙，不由造作；元明，本来自明，不假功用，既曰元妙元明，则一念不生，法尔具足。此中元妙二字，即含有元明之意，对上澄圆，即元妙义，圆澄即元明义也。<span>&nbsp; </span>元明照生所，所立照性亡：此二句能依妄源，即最初根本不觉，亦即独头生相无明，一切妄法，皆依他而生，故此句元明二字，蹑上文而来。元明，不妄生照用，则是本明，毫无一物，今于彼元明性上，妄生照用，此照是妄照，即经前所云：‘性觉必明，妄为明觉。’生所者，因妄照而妄所生，即前所云：‘觉非所明，因明立所’。以所照之妄境既立，而真照之性遂亡，即所谓有相当情，无相即隐，如迷云起，必障蔽于慧日也。遂将本有如来藏，转成无明藏识也。</p>
<p><span style="color:#333399">卯二<span lang="EN-US">&nbsp;&nbsp;略彰生灭</span></span></p>
<p><b><span style="color:teal">迷妄有虚空，依空立世界，想澄成国土，知觉乃众生。<span lang="EN-US"></span></span></b></p>
<p>此明从真起妄，妄成世界、众生、并业果，三种相续之相。以其妄所既已成立，则转本有之智光，而成能见之妄见，欲见本识，不知本识，卒不可见，遂迷性空，而妄成顽空，故曰迷妄有虚空，即前晦昧为空是也；亲依无明，虚空先现耳。次句依空立世界者：以本识既不可见，而定欲见之，空见相对，坚执欲缘，如瞪目发劳，依虚空晦昧，结暗境而成四大之色法，故曰，依空立世界；即前空晦暗中，结暗为色是也。<span>&nbsp; </span>想澄成国土，知觉乃众生者：上句，即温陵所谓：妄想凝结，成无情国土也。下句，谓妄想知觉，成有情众生也。此依无明藏识，生起依、正二报，而有见、相二分。《指掌疏》云：且约本识中细相言之，而不言粗相者，以其示迷途未远，见归源之易也。</p>
<p><b><span style="color:teal">空生大觉中，如海一沤发，有漏微尘国，皆依空所生，沤灭空本无，况复诸三有？<span lang="EN-US"></span></span></b></p>
<p>前四句，明诸法忽生；后二句，明诸法还灭，即返妄归真之意。前迷妄有虚空，则虚空生于大觉心中，仅如海之一沤发现而已。以觉心，喻之如海；虚空，喻之如沤，其大小为何如耶？有漏微尘国，皆依空所生者：有漏，即前之有情世界，具足欲漏、有漏、无明漏也。微尘国，即前之器世界，皆依虚空之所生，不出空外，益见其微劣与虚妄矣！此四句，即前引起尘劳烦恼，起为世界，静成虚空，虚空为同，世界为异，彼无同异，真有为法。<span>&nbsp; </span>沤灭空本无，况复诸三有者：空性如沤，有生必灭，究之生灭，亦属妄见；沤灭，虚空本无所有，况复空中，诸三有世间耶？三有即三界，谓欲有、色有、无色有也。妙理无端，妄成三界，如水结成冰，物而不化，故谓之曰有。又取中三界九地，则为九有：广开四洲四恶趣，六欲并梵天，四禅四空定，无想阿那含，则为二十五有也。又依空同体，安危事一，故灭则俱灭。是知沤性不实，灭之仍归于海，则知空性本无，灭之仍归如来藏性也。</p>
<p><span style="color:#333399">卯三<span lang="EN-US">&nbsp;&nbsp;正明须选</span></span></p>
<p><b><span style="color:teal">归元性无二，方便有多门。圣性无不通，顺逆皆方便，初心入三昧，迟速不同伦。<span lang="EN-US"></span></span></b></p>
<p>上明可以还灭，已引归元之路；此明圆通顺逆之意，意谓：但能灭除妄识境界，自可复归本来元有如来藏性；既归藏性，其理则无有二。设若欲入此无二之理，其方便自有多门；如京畿是一，入路多歧也。<span>&nbsp; </span>圣性无不通，顺逆皆方便者：诸圣证入此性，则无有不通；以三科七大，或顺修而入，或逆修而入，二十五门，皆为方便之门，如千迳九逵，皆达帝京也。孤山曰：‘观音耳根则顺，余圣诸根则逆。对此方之机为顺，不对此方之机为逆也。’《正脉》云：‘顺尘识流，宛转达道曰顺入，则六尘六识，火大至识大圆通也。如顺背京之路，绕远方到者也。逆根性之外流，而旋返入性曰逆入，即六根及根大圆通也。如逆背京之路，回身即到者也。请观诸根圆通，俱有旋反字面可见矣！&nbsp; 初心入三昧，迟速不同伦者：此二句，正见须选；以上所云，顺逆皆方便，所谓十方如来，于一切法门，皆能证得，何须选择！但初发心人，欲入三昧，指楞严大定，得循圆根，与不圆根，日劫相倍。以不得圆根，则艰难而迟，虽修数劫，不及一日，以得圆根则容易而速，但修一日，可当数劫。因此迟速难易，自不同伦，又不可以不选也。初发源开选竟。</p>
<p><span style="color:#333399">寅二<span lang="EN-US">&nbsp;&nbsp;了拣诸门&nbsp;&nbsp;分四&nbsp;&nbsp;&nbsp;&nbsp;卯初&nbsp;&nbsp;拣六尘&nbsp;&nbsp;&nbsp;&nbsp;二&nbsp;&nbsp;拣五根&nbsp;&nbsp;&nbsp;&nbsp;三&nbsp;&nbsp;拣六识四&nbsp;&nbsp;拣七大&nbsp;&nbsp;&nbsp;&nbsp;今初</span></span></p>
<p><b><span style="color:teal">色想结成尘，精了不能彻，如何不明彻，于是获圆通。<span lang="EN-US"></span></span></b></p>
<p>前来佛说，彼等修行，实无优劣，乃据诸圣，证得藏性而言。今欲初心，修证三昧，有迟速难易之殊，故不得不拣耳！此拣六尘圆通。一、优婆尼沙陀色尘，因观色性空而悟入者。言色惟凭妄想凝结而成，为障蔽之尘，若以心精了之，终不能使之明彻；良以色尘之体，元本结暗所成，如何以此不了明，不透彻之物，而欲初心依此，而速获圆通者哉！</p>
<p><b><span style="color:teal">音声杂语言，但伊名句味，一非含一切，云何获圆通？<span lang="EN-US"></span></span></b></p>
<p>二、憍陈那声尘，因闻法音而悟入者。音声即径直声，语言即屈曲声，即此音声一法，未免杂于语言文字。但伊名句味：伊者彼也，名诠自性，以一字直目为名，如言瓶等，并不言何瓶；句诠差别，如言花瓶二字，带表为句；文诠联合，以多字联合为文；今言味者，即文理所诠之义味也，惟以彼之名句义味而已。且一名非能遍含一切名，一句非能遍含一切句，一义，非能遍含一切义；云何初心，依此不通之物，而速获圆通者哉？</p>
<p><b><span style="color:teal">香以合中知，离则元无有，不恒其所觉，云何获圆通？<span lang="EN-US"></span></span></b></p>
<p>三、香严童子香尘，因香尘而悟入者。香尘必以鼻根，合中方知其有香，如若离而不合，则元无有香。且能觉之根，不能恒常与所觉之尘相合，以尘合时，则有能觉，尘离时，并无所觉；云何初心，依此不恒之物，而速获圆通者哉？</p>
<p><b><span style="color:teal">味性非本然，要以味时有，其觉不恒一，云何获圆通？<span lang="EN-US"></span></span></b></p>
<p>四、药王、药上味尘，因味尘而悟入者。然此味尘体性非本然，而自知有味也。本然即自然，要以味尘合舌根时，方知其有味。其舌根能觉之性，不能恒常与所觉合而为一；云何初心，依此不恒之物，而欲速获圆通者哉？</p>
<p><b><span style="color:teal">触以所触明，无所不明触，合离性非定，云何获圆通？<span lang="EN-US"></span></span></b></p>
<p>五、跋陀波罗触尘，因触尘而悟入者。然触尘本无自性，要以有知之身根，与无知之外物合，而觉知冷暖涩滑，违顺等相，方名为触。此上触字指触尘，下触字指身根所对之物，故云触尘必以身根所对之物，乃得发明显现。无所不明触者：若无有所触之物，则不能发明触尘之相。合离之性，本非一定；云何初心，依此不常之物，而欲速获圆通者哉？</p>
<p><b><span style="color:teal">法称为内尘，凭尘必有所，能所非遍涉，云何获圆通？<span lang="EN-US"></span></span></b></p>
<p>六、摩诃迦叶法尘，因法尘而悟入者。法尘非同外五尘之实质，乃是五尘落谢影子，谢在意地之中，惟意中独缘；合外五尘，俱属法尘，为独影境，故称为内尘。凭尘必有所者：凭外五尘落谢，必有所落谢之影，是则外尘为能谢，内尘为所谢；但外尘有五，落谢必有先后，内尘亦五，影子非无甲乙。起意缘时，惟专一境，舍一缘一，能所非能互遍互涉；云何初心依此不遍之物，而速获圆通者哉？</p>
<p><span style="color:#333399">卯二<span lang="EN-US">&nbsp;&nbsp;拣五根</span></span></p>
<p><b><span style="color:teal">见性虽洞然，明前不明后，四维亏一半，云何获圆通？<span lang="EN-US"></span></span></b></p>
<p>六根，今言五根者，惟留耳根为当选也。一、阿那律眼根，因见性而悟入者。然见根之性即眼根，虽洞然明彻，若四方论，但明前一方，及左右两方，不明后一方，故曰明前不明后。若以四维论，只见前两维，不见后两维，故言四维亏了一半；则三分言功，一分无德；云何初心依此不圆之根，而速获圆通者哉？</p>
<p><b><span style="color:teal">鼻息出入通，现前无交气，支离匪涉入，云何获圆通？<span lang="EN-US"></span></span></b></p>
<p>二、周利槃特迦鼻息，因观鼻根而悟入者。鼻息者，鼻中之气息也。出而通于外，入而通于内，故曰出入通。即前云，有出有入是也。现前无交气者：出息尽时，不能即入，入息尽时，不能即出，即此出入少停之时，名为现前，无有交接之气，则无功德，即前云，而缺中交是也。据此，则三分论功，而缺一分。支离匪涉入者：而且支分离异，各有所据，有出无入，有入无出，即此支离处，匪能互相涉入；云何初心，依此不圆之根，而速获圆通者哉？</p>
<p><b><span style="color:teal">舌非入无端，因味生觉了，味亡了无有，云何获圆通？<span lang="EN-US"></span></span></b></p>
<p>三、憍梵钵提舌根，因舌根而悟入者。温陵曰：舌不因味，而即能觉了，乃为无端。无端，即无因也。谓舌入非无因，而能知味，因有味尘，合到舌根之时，方生觉了之知。设或味尘销亡，则觉了之知，本无所有；云何初心，依此不常之根，而速获圆通者哉！</p>
<p>《正脉》问：耳离声而闻静，说为本性，何不舌离味而尝淡，亦说为常耶？耳为离知，恒常普遍，离声闻静，更比声圆，人所易晓。经云：动若迩遥，静无边际是也。今舌根觉味之知，不过三寸，合知尚劣，而离知淡相，更为眇昧，岂能同耳之常性彰显乎？</p>
<p><b><span style="color:teal">身与所触同，各非圆觉观，涯量不冥会，云何获圆通？<span lang="EN-US"></span></span></b></p>
<p>四、毕陵伽婆蹉身根，因观身根苦谛而悟入者。此之身根，与彼所有触尘相同，前云：触以所触明，无所不明触。今身正与相同，谓身之觉性，亦因所触而得发明；若无所触之尘，不得发明。各非圆觉观者：以圆之一字，双贯觉、观二字，圆觉者，独立之全体也，圆观者，绝待之全智也。此身根与前触尘，各非圆觉之与圆观也。良以合中之知，根尘相待而显，故前触尘，离此身根，其相即隐，固无独立之全体，与夫绝待之全智也。而此身根，离前触尘，其知亦泯，亦无独立绝待，全体全智也。此二句总明合而后有知也。涯量不冥会者：且身根之与触尘，一属有知，一属无知，各有边涯，各有分量，不能于离时，而得冥知契会；此句乃明离而后无知也。合有离无，其性不定，云何初心依此不常之根，而速获圆通者哉？</p>
<p><b><span style="color:teal">知根杂乱思，湛了终无见，想念不可脱，云何获圆通？<span lang="EN-US"></span></span></b></p>
<p>五、须菩提意根，因意根而悟入者。知根、谓意知根，即意根也。意根，乃第七末那识；第六依第七为根，故曰意根。杂者夹杂，乱思是意识，此识于诸识中，最乱最强，最难调伏。湛了终无见者：言脱尽意识，湛然了知之境，终不可见：如是则想念，不可一时顿脱之故；云何初心依此杂乱不离之根，而速获圆通者哉？</p>
<p><span style="color:#333399">卯三<span lang="EN-US">&nbsp;&nbsp;拣六识</span></span></p>
<p><b><span style="color:teal">识见杂三和，诘本称非相，自体先无定，云何获圆通？<span lang="EN-US"></span></span></b></p>
<p>此拣六识。经初以六识为生死根本，不可依之错误修习，故以舍识用根为经旨。而诸圣自陈圆通，仍备六识者，见圣性无不通，顺逆皆方便也。此处文殊复拣去者，正以初心入三昧，迟速不同伦也。一、舍利弗眼识，因眼识而悟入者。识见：应云见识，见属眼，即眼识也。杂三和者：根尘相对，识生其中，能所合说也。乃眼家随念分别；外对色尘，内对眼根，中间诈现，随念粗略分别，是为眼识。以能依自体，所依根、尘，故曰杂三和。诘本称非相者：即所生之识，诘其根本，无所从来。一者、不从根生，惟根无尘，不自生故。二者、不从尘生，色尘无知，非生识因故。三者、非根、尘和合共生，根是有知，尘属无知，应所生之识，一半有知，一半无知，今则不然。故举体虚妄不实，称为非相。自体先无定，云何初心，依此不常之识，而速获圆通者哉？</p>
<p><b><span style="color:teal">心闻洞十方，生于大因力，初心不能入，云何获圆通？<span lang="EN-US"></span></span></b></p>
<p>二、普贤菩萨耳识，因耳识而得悟入者。心闻：即耳识，能洞彻十方，圆闻无碍者；此皆生于修法界行，大因威力之所成就，非耳识自能有如是功能，须是深位菩萨方可。云何初心依此久远之因，而速获圆通者哉？</p>
<p><b><span style="color:teal">鼻想本权机，祗令摄心住，住成心所住，云何获圆通？<span lang="EN-US"></span></span></b></p>
<p>三、孙陀罗难陀鼻识，因鼻识而悟入者。鼻想者：于鼻端作观白之想也。本权机者：本来权巧方便，随顺机宜而设，非鼻识本有也；鼻识以分别香臭为用。次句，即其权施之意，祗令收摄其散乱心，令得暂住而已。三句云：既有能住之心，则鼻端白，即成所住之境。盖真心无住，云何初心依此有住之心，而速获圆通者哉？</p>
<p><b><span style="color:teal">说法弄音文，开悟先成者，名句非无漏，云何获圆通？<span lang="EN-US"></span></span></b></p>
<p>四、富楼那舌识，因舌识而悟入者。舌识说法，惟是播弄音声，及以语言文字。而富楼那得大开悟，成阿罗汉者，乃是先所成，旷劫辩才之力，故能如是耳，非一时舌识之功能。以名身、句身、及文身，乃不相应行，有为法所摄，非无漏法。云何初心，依此有为法，而速获圆通者哉？</p>
<p><b><span style="color:teal">持犯但束身，非身无所束，元非遍一切，云何获圆通？<span lang="EN-US"></span></span></b></p>
<p>五、优波离身识，因身识而悟入者。持犯者：持淫、杀、盗戒，欲令清净，不使有犯，但能约束身识而已。非身识之范围；如妄言、绮语、恶口、两舌，则身识无所从束，是尚不遍于口、意二业；况夫菩萨，清净律仪，乃至八万细行，一切法门耶？故曰元非遍一切。云何初心，依此不遍法门，而速获圆通者哉？《指掌疏》‘问云：波离执身，次第执心，俱得通利，今何但云束身？答曰：此约初心言之，大凡初心持戒，先断淫、杀、盗、妄，妄犹可缓，而最所宜急者，唯淫、杀、盗耳。但执心诚难，故先以身识束身。如身识不起邪觉，离于恶触，自然无复淫、杀、盗事，是为束身。至若心动淫、杀、盗机，口出妄言、绮语等，非不欲断，但非身识能持，人不尽皆然。波离岂能依此入圆哉？’</p>
<p><b><span style="color:teal">神通本宿因，何关法分别？念缘非离物，云何获圆通？<span lang="EN-US"></span></span></b></p>
<p>六、大目犍连意识，因意识而悟入者。不可测度，谓之神，自在无碍谓之通。大目连神通，虽由旋识复湛，心光发宣，究其深本，乃宿因久修。故遇佛闻法，即得成就，是知其有由来矣，何关意识之事！法分别：即意识也。因对法尘上，所起分别，念念攀缘；即合法尘则有，离法尘则无，故曰念缘非离物；物即法尘也。云何初心，依此攀缘妄识，而速获圆通者哉？</p>
<p><span style="color:#333399">卯四<span lang="EN-US">&nbsp;&nbsp;拣七大</span></span></p>
<p><b><span style="color:teal">若以地性观，坚碍非通达，有为非圣性，云何获圆通？<span lang="EN-US"></span></span></b></p>
<p>此拣七大圆通，前五大同尘，第六同识，第七同根。今一、持地菩萨地大，因平地而悟入者。若以地大之性而为观察，境则是坚凝障碍之物，而非通达之相。持地平填道路，尚涉有为，而非无漏之正性耳，圣者正也；后遇平心之教方归圣性。云何初心，依此有为之法，而速获圆通者哉？</p>
<p><b><span style="color:teal">若以水性观，想念非真实，如如非觉观，云何获圆通？<span lang="EN-US"></span></span></b></p>
<p>二、月光童子水大，因观水大而悟入者。若以水大之性，而为观境。皆由想念而成，非真如实际，如如不动之理。凡欲契如如不动之理，须得如如不动之智；而起心分别觉观，皆不与相应，故曰如如，非六识觉观所能契入也。云何初心依此觉观之心，速获圆通者哉？</p>
<p><b><span style="color:teal">若以火性观，厌有非真离，非初心方便，云何获圆通？<span lang="EN-US"></span></span></b></p>
<p>三、乌刍瑟摩火大，因观火大而悟入者。若以火大之性，而为观境。乌刍厌有欲火，而求离欲，非到身心俱断，断性亦无，乃非真离欲也。然初心不尽多淫之机，有少欲无欲者，岂必藉此，以为方便？云何初心依此不通之法，而速获圆通者哉？</p>
<p><b><span style="color:teal">若以风性观，动寂非无对，对非无上觉，云何获圆通？<span lang="EN-US"></span></span></b></p>
<p>四、琉璃光法王子风大，因观风大而悟入者。若以风大之性，而为观境。彼虽遍观内外，皆是妄缘风力所转，然风大有动有寂，便属循环生灭，无常之法，非无对待。既有对待，自非无上觉体。云何初心，依此不常之法，而速获圆通者哉？<span>&nbsp; </span>《正脉》‘问：反闻法门，亦从动静而入，何殊于此？答：彼乃渐脱动静二尘，以取无动静之闻性，为初心方便。此即取有动寂之风性为入门，所以大不同也；岂可以此难彼？’</p>
<p><b><span style="color:teal">若以空性观，昏钝先非觉，无觉异菩提，云何获圆通？<span lang="EN-US"></span></span></b></p>
<p>五、虚空藏菩萨空大，因观空大而悟入者。若以空大之性，而为观境，谛观四大无依，妄想生灭，虚空无二，佛国本同。虚空，乃晦昧所为，昏即冥也，钝即顽也。乃以冥顽为相，自体先非灵明觉知之用。无觉异菩提者：既无灵明觉知之用，自与菩提相异。梵语菩提，此翻觉道，即圆通所证之无上觉道也。今欲以昏钝之因，而取灵明之果，何异钻冰取火也；云何初心依此无觉之物，而速获圆通者哉？</p>
<p><b><span style="color:teal">若以识性观，观识非常住，存心乃虚妄，云何获圆通？<span lang="EN-US"></span></span></b></p>
<p>六、弥勒菩萨识大，因观识大而悟入者。若以识性，为所观境，谛观十方唯识。然此识性，念念生灭不停，实非常住之性；且存心观之，已是虚妄，何况所观之识大，而不虚妄耶？云何初心依此不常之心，而速获圆通者哉？</p>
<p><b><span style="color:teal">诸行是无常，念性元生灭，因果今殊感，云何获圆通？<span lang="EN-US"></span></span></b></p>
<p>七、大势至法王子根大。按根大应当在第六，今弥勒识大超前，势至根大居此者，足见菩萨明知欲修楞严大定，独让观音殿后，而求其普被三根，利钝兼收者，惟此念佛一门。凡有动作迁流，全属诸行，皆是无常。而势至则曰，都摄六根，净念相继；既是都摄，则属根大；可见念佛，不是口念，不是第六意识心念，乃是意根都摄六根而念。虽曰净念，终成有念；既曰相继，难免生灭；故曰念性元生灭也。以此念佛为因，往生净土为果，因果相孚，则万修万人去。若以此生灭之因，而求现证，不生灭之圆通，则因果相背，感应咸殊，故曰因果今殊感。云何初心依此生灭之心，而速获圆通者哉？<span>&nbsp; </span>《正脉》云：通论二十四圣，约其所证，必等观音；而原其入门，不从本根，略有四缘，所以当拣：一者、不对方宜；二者、不便初心；三者、别有资藉；四者、非常修学。反显耳根、对方宜、便初心、不劳资藉，通常可修也。意在后偈，预此明之。二了拣诸门竟。</p>
<p><span style="color:#333399">寅三<span lang="EN-US">&nbsp;&nbsp;独选耳根&nbsp;&nbsp;分二&nbsp;&nbsp;&nbsp;&nbsp;卯初&nbsp;&nbsp;备彰门妙&nbsp;&nbsp;&nbsp;&nbsp;二&nbsp;&nbsp;详示修巧&nbsp;&nbsp;卯初又分四辰初&nbsp;&nbsp;根随方利&nbsp;&nbsp;&nbsp;&nbsp;二&nbsp;&nbsp;法以人胜&nbsp;&nbsp;&nbsp;&nbsp;三&nbsp;&nbsp;示法真实&nbsp;&nbsp;&nbsp;&nbsp;四&nbsp;&nbsp;显行当根&nbsp;&nbsp;&nbsp;&nbsp;今初</span></span></p>
<p><b><span style="color:teal">我今白世尊：佛出娑婆界，此方真教体，清净在音闻。欲取三摩提，实以闻中入。<span lang="EN-US"></span></span></b></p>
<p>上来余门，既经拣去，此则应选耳根，故云：我现今重白世尊言：佛出娑婆世界，此云堪忍，以娑婆众苦具足，众生堪能忍受诸苦故。如来必随一方机宜，而立教体。设教不应机，化则不胜。准维摩经云：或有佛土，以光明而作佛事；或有佛土，以佛菩提树而作佛事；乃至或以园林台观，或以虚空影响，或以音声语言，或以寂无言说，各随机宜，教体不同。今佛世闻声得益者多，即末世亦从此方众生耳根偏利，能由闻性，遍达无量差别理事。故对此一方机宜，以音声施作佛事，所以透彼闻根之利也。如来在世，闻教得益者多，即末世亦从开示，而得悟入者众；意言常途但以音声为教体，是随相假体。而此方真实教体，清净本然，周遍法界者，惟在听音之闻性而已。<span>&nbsp; </span>欲取三摩提，实以闻中入者：良以教诠藏性，而闻性最切近藏性者也。然领悟虽以双托音闻，而修定但宜单取闻性，故凡欲取证三摩提，即楞严大定，实在要以耳根闻性得入。如观音自叙：彼佛教我，从闻、思、修，入三摩地。于是依教，初于闻中，做入流照性工夫，解六结而越三空，破五阴而获二胜，是则从说选根以来，直至此处，方以决定指出耳根，为圆通本根，至妙之法门矣！</p>
<p><span style="color:#333399">辰二<span lang="EN-US">&nbsp;&nbsp;法以人胜&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;略赞自利&nbsp;&nbsp;&nbsp;&nbsp;二&nbsp;&nbsp;广显利他&nbsp;&nbsp;&nbsp;&nbsp;今初</span></span></p>
<p><b><span style="color:teal">离苦得解脱，良哉观世音！<span lang="EN-US"></span></span></b></p>
<p>此科以耳根圆通之法，因为观音之人殊胜故，其法必堪珍重也。此二句，略赞自利功德。离苦者：离分段、变易二种生死之苦，即解六结而越三空也。得解脱者：得离系自在，二种解脱之乐，即破五阴，而获二用也。此乃言自备利他体用故，判属自利也；良有二义：一、诚实义，如云：离苦得解脱，诚哉观世音之人耳。二、赞善义，如云：离苦得解脱，善哉观世音之法耳。</p>
<p><span style="color:#333399">巳二<span lang="EN-US">&nbsp;&nbsp;广显利他</span></span></p>
<p><b><span style="color:teal">于恒沙劫中，入微尘佛国，得大自在力，无畏施众生。<span lang="EN-US"></span></span></b></p>
<p>此科广显利他功德。第一句，明竖穷三际；于恒沙劫，显化导时长也。第二句，明横遍十方；入微尘国，显现身处广也。第三句，显三十二应，有无作妙力，自在成就之语。第四句，显十四无畏，有施无畏力，福备众生之语。又以此三四两句，总显四不思议科：第一不思议科后，有救护众生，得大自在；第二不思议科后，有能以无畏，施诸众生也。且连上两句，贯成四句。总显此等妙用，皆极尽沙劫之常，皆穷尽尘刹之遍；总显常遍二义，诚为巧妙也。</p>
<p><b><span style="color:teal">妙音观世音，梵音海潮音，救世悉安宁，出世获常住。<span lang="EN-US"></span></span></b></p>
<p>温陵曰：以说法不滞为妙音，寻声救苦为观音，音性无著为梵音，应不失时为海潮音。今三十二应中说法，四不思议中说咒，由菩萨妙观察智，观定应说何法而得度，即为说法，或说咒，此皆妙音之力也。十四无畏中之救八难，四不思议中之施无畏，由菩萨以观智，观世间称念菩萨名号音声，皆得解脱，此皆观世音之力也。十四无畏之除三毒，四不思议之破悭贪，由菩萨音性清净无著，此皆梵音之力也。三十二应中之赴遍求，十四无畏中之赴二求，四不思议中之赴广求，由菩萨及时说法，应不失时，此皆海潮音之力也。然《法华》，有胜彼世间音，此中独缺，以致持名一科，无所收属。以菩萨一名，与彼六十二恒河沙，法王子名号，正等无异；以彼一名，正属胜彼世间音，如是则五音具足矣！救世二句，义摄后不思议。以世人悭贪积聚，患得患失，皆不安宁；而第三不思议中，破贪感求，正救此病，令悉安宁。以修行欲求出世，错用因心，不得究竟；而第四不思议中，有求大涅槃，得大涅槃，证出世无上觉道，而得不生不灭，无去无来，常住快乐也。</p>
<p><span style="color:#333399">辰三<span lang="EN-US">&nbsp;&nbsp;示法真实&nbsp;&nbsp;分三&nbsp;&nbsp;&nbsp;&nbsp;巳初&nbsp;&nbsp;圆真实&nbsp;&nbsp;&nbsp;&nbsp;二&nbsp;&nbsp;通真实&nbsp;&nbsp;&nbsp;&nbsp;三&nbsp;&nbsp;常真实&nbsp;&nbsp;&nbsp;&nbsp;今初</span></span></p>
<p><b><span style="color:teal">我今启如来，如观音所说，譬如人静居，十方俱击鼓，十处一时闻，此则圆真实。<span lang="EN-US"></span></span></b></p>
<p>此显示耳根，具足三种真实，诚正定之真修也。决定速证圆通，不劳资藉。我者文殊自称，现今启白如来，所以拣去诸圣，独选耳根者，如观音所说：我从耳门，圆照三昧，所以速证圆通也。非指下偈为观音所说，偈中仍是文殊取前六根数量，并击钟验常等科中，佛说语意，而加发挥，见耳根之本妙也。<span>&nbsp; </span>譬如人静居者：假设闻鼓一事，以例闻一切声皆然，故云：譬如静居；寂静居处，拣非闹时也，以闹时闻性，虽则常圆，殊不自觉。《正脉》云：十方俱击鼓者：一时同击也。十处一时闻者：闻无先后也。此见耳根闻性，人人本来自圆，喻如最大圆珠悬于空中，周辉普照；诸声如影，乱映齐现，丝毫不昧。此则圆真实者：本来圆满周遍十方，真而无妄，实而不虚之妙义也。</p>
<p><span style="color:#333399">巳二<span lang="EN-US">&nbsp;&nbsp;通真实</span></span></p>
<p><b><span style="color:teal">目非观障外，口鼻亦复然，身以合方知，心念纷无绪。<span lang="EN-US"></span></span></b></p>
<p>此以耳根超胜五根。二、三句语倒，且口字是舌字，以舌在口中，故以代之。目能观障内之色，非能观见遮障之外所有诸物；其犹隔窗外，不见外物，隔皮肤不见脏腑。是近而薄者，尚障隔不通，况远厚乎？身以合方知者：即身根，亦必以尘合身，方有知触之用。口、鼻二根，之与味、香，二尘亦复然，稍离尺寸，便不觉知。心是意根，又杂意识，想念纷乱，无有头绪，如是则想念尚不能脱，况能通乎？</p>
<p><b><span style="color:teal">隔垣听音响，遐迩俱可闻五根所不齐，是则通真实。<span lang="EN-US"></span></span></b></p>
<p>此言耳根在动用中，现具灵通之相，隔垣墙而听音响，尚无隔碍。不知者，谓声能透入；其知者，以闻性湛然，周遍圆满。无线电话，可以验知，并非声来耳边，亦非耳往声处，如隔数千里之遥，问答如在目前，因闻性周遍故。遐迩俱可闻者：遐远也，迩近也；所有一切声音皆可得闻。五根所不齐者：则隔垣能听，非若眼根之不观障外也。遐迩俱闻，非若三根之离尘不知也。于静中闻鼓时，则俱击齐闻，非若意根之杂乱无绪也。以是而观，则五根功能，所不能与耳根齐等，况尘识与诸大，非根之类者，岂能齐哉？此见耳根闻性，人人本来自通，喻如洪水普为淹没，草舍竹篱，悉皆通透一无隔碍。是则通真实者：本来通达，周遍无碍，真而无妄，实而不虚之妙义也。</p>
<p><span style="color:#333399">巳三<span lang="EN-US">&nbsp;&nbsp;常真实</span></span></p>
<p><b><span style="color:teal">音声性动静，闻中为有无，无声号无闻，非实闻无性。<span lang="EN-US"></span></span></b></p>
<p>此对声尘以显闻性常住。初四句，动静无关，音声是总相，动静是别相，此取击钟验常科中义。前罗侯正击之时，则音声之性属动；击久声销，音响双绝，则对动说静。闻中为有无者：言动静二相，常于闻性湛然体中，循环代谢。时罗侯更击，动则音声历然现有；击久声销，静则音声寂然现无。世人颠倒，尚且惑声为闻，因于无声之际，号为无闻，殊不知无声之时，闻性愈觉无有边际，故曰非实闻无性也。</p>
<p><b><span style="color:teal">声无即无灭，声有亦非生，生灭二圆离，是则常真实。<span lang="EN-US"></span></span></b></p>
<p>此四句，生灭双离。如上所说，无声之时，闻性既无有灭，以此例知有声之时，闻性亦非有生。是知闻性，湛然常住，一任其中，声有则闻动，声无则闻静。而自体了无生灭之相，故曰生灭二圆离。以见闻性，人人本来自常，喻如太虚空，恒无起灭。是则常真实者：岂非常住真心，性净明体，真而无妄，实而不虚之妙义也！</p>
<p><b><span style="color:teal">纵令在梦想，不为不思无，觉观出思惟，身心不能及。<span lang="EN-US"></span></span></b></p>
<p>此离思惟，以显闻性常住。思惟，乃是第六散位意识所为，而梦想亦第六独头意识所现。今云纵令在梦想之中，完全忘却梦外动静之境，而了无所思；而此闻性，亦不为彼无思而即便灭无。如前熟睡之人，闻舂捣声，惑为钟鼓响，可见闻性，不为彼不思而便成无耶。觉观出思惟，身心不能及者：上觉字，即闻性本体：下观字，指闻性照用；而此照用，乃是寂而常照，不假思惟，超出思惟之外。身根、兼眼、鼻、舌三根，心是意根，如是五根对此，皆不能接梦外五尘之境，而有觉耶？惟独耳根，能通梦外之声，一呼便觉，超彼心身，所不能及也。然此圆通常三种真实，皆吾人寻常日用所现具者，不待修习而后有也。若能依之反闻自性，修证圆通，犹风帆行于顺水，必至易而至速也。</p>
<p><span style="color:#333399">辰四<span lang="EN-US">&nbsp;&nbsp;显行当根&nbsp;&nbsp;分二&nbsp;&nbsp;&nbsp;&nbsp;巳初&nbsp;&nbsp;举此方教体&nbsp;&nbsp;&nbsp;&nbsp;二&nbsp;&nbsp;明病在循声&nbsp;&nbsp;&nbsp;&nbsp;今初</span></span></p>
<p><b><span style="color:teal">今此娑婆国，声论得宣明。<span lang="EN-US"></span></span></b></p>
<p>此明耳根行门，正对此方之机。今此娑婆国：译为堪忍，以此方具足苦境，堪能成就行人忍力故。此虽约处，实则因对此方众生，耳根偏利故，佛以音声，而作佛事，立诸声、名、句、文，一切经论，义理得以宣畅，心性得以了明。《正脉》谓：含蓄所宣明者，无非皆为诠显圆湛妙明之性。而此妙性，又祗在于能闻本根之中。众生当可由所闻声论，而反闻能闻之本根，方为得旨矣！若是则下科之意，自有来历矣。</p>
<p><span style="color:#333399">巳二<span lang="EN-US">&nbsp;&nbsp;明病在循声</span></span></p>
<p><b><span style="color:teal">众生迷本闻，循声故流转，阿难从强记，不免落邪思，岂非随所沦，旋流获无妄？<span lang="EN-US"></span></span></b></p>
<p>此明病在循声。此方众生，耳根既利，如来既以音声为佛事，凡闻声者，皆当兔于流转矣！无奈众生迷本闻，此众生乃指狂慧学者，迷而不悟，不能因言会道，闻教观心；能闻之本闻，是为妙明心性；而但循顺所闻之声教，增益戏论，故自取于流转也。阿难纵强记，不免落邪思者；乃举事证验，即如阿难，纵能强记，十方如来，十二部经，清净妙理，如恒河沙，犹尚不免落于邪思，为物所转，溺于淫舍，不得自由也。岂非随所沦，旋流获无妄者：岂非二字，乃承上文决定之辞，下八字病药相当，即在迷本闻，不迷本闻而已。迷则随所沦，随即循也，所即声尘，沦即流转，言循声必至流转，即如诸佛，异口同音告曰：‘阿难汝欲识知，俱生无明，使汝轮转，生死结根，唯汝六根，更无他物。’若不迷则旋流，旋彼闻根，反闻闻性。获无妄者：获得真实常住，不流转之性，即如诸佛告言：‘汝复欲知，无上菩提，令汝速证，安乐解脱，寂静妙常，亦汝六根，更无他物。’此两句又如偈云：‘迷晦即无明，发明便解脱。’若能发明，旋流反闻，便得无碍大解脱也。但初心之人，于一切时处，独向耳根，反闻自性，别无他事，自有到家消息，岂不速而易修耶？初备彰门妙竟。</p>
<p><span style="color:#333399">卯二<span lang="EN-US">&nbsp;&nbsp;详示修巧&nbsp;&nbsp;分四&nbsp;&nbsp;&nbsp;&nbsp;辰初&nbsp;&nbsp;出名教所反闻&nbsp;&nbsp;&nbsp;&nbsp;二&nbsp;&nbsp;法说次第超越&nbsp;&nbsp;&nbsp;&nbsp;三&nbsp;&nbsp;举喻以合前法&nbsp;&nbsp;&nbsp;&nbsp;四&nbsp;&nbsp;结示因果究竟</span></span></p>
<p><b><span style="color:teal">阿难汝谛听：我承佛威力，宣说金刚王如幻不思议，佛母真三昧。<span lang="EN-US"></span></span></b></p>
<p>此呼阿难之名而告之曰：汝果欲旋流反闻，应当谛听我语。我今仗承我佛威神之力，所以为汝宣说观音所证之三昧，汝当生珍重之心。金刚王者：具体、相、用三大，其体坚固，不可破坏；其相光明，照了一切；其用锐利，能断无明；亦即三德秘藏。王者，自在无碍义，前五卷有宝觉二字，此则俱含三字中。如幻不思议者：幻是譬喻，无而忽有，虽有若无。谓所修三昧，无修而修，修即无修也。不思议者，不可以心思口议，谓所修速疾，超乎世出世间之意，前偈：‘有如幻三摩提弹指超无学’，故知然也。佛母真三昧者：第一卷告示阿难，及诸大众，有三摩提，名大佛顶首楞严王，具足万行，十方如来，一门超出。妙庄严路。五卷偈云：‘十方婆伽梵，一路涅槃门。’可见十方诸佛，都从此一门超出，趣入涅槃之门，所以称为佛母，出生诸佛故。所证之三昧，是真三昧，乃天然自性本定，非同工夫引起之定，有入住出也。此出名中，已示修巧之意，且简要易速四义为巧。但依耳根，一门深入，此则为简；入一无妄，彼六知根，一时清净，此则为要；但向根中，旋流反闻，此则为易；自入流亡所，而至寂灭现前，此则为速；具此四义，故成此真三昧也。</p>
<p><b><span style="color:teal">汝闻微尘佛，一切秘密门，欲漏不先除，蓄闻成过误。<span lang="EN-US"></span></span></b></p>
<p>此抑多闻而显过。汝阿难是多闻第一之人，与我同于空王佛所发心，我常勤精进，汝常乐多闻，据此则所遇之佛，数等微尘，皆以多闻之力，护持法藏，凡一切秘密深奥之法门，悉皆得闻。欲漏不先除者：惟务多闻，不动定力，欲漏种习，不先除却。蓄闻成过误者：因欲漏不先除，故蓄积多闻，反成过误；非但闻于普通佛法，乃至闻于秘密深法，皆为循尘流转矣！</p>
<p><b><span style="color:teal">将闻持佛佛，何不自闻闻？<span lang="EN-US"></span></span></b></p>
<p>此决取舍而反闻。决定舍于循尘之闻，而取反闻之闻也。首句上佛字，指佛身，下佛字指佛法，次句上闻字属闻根，下闻字属闻性。故以警之曰：将自己之闻根，受持诸佛所说之佛法，何不识取本闻，而旋倒闻根，以闻闻性乎？此科是教反闻之正文也。观此但闻一闻性，便胜无量多闻，亦见其至简，而最要矣！</p>
<p><span style="color:#333399">辰二<span lang="EN-US">&nbsp;&nbsp;法说次第超越</span></span></p>
<p><b><span style="color:teal">闻非自然生，因声有名字，旋闻与声脱，能脱欲谁名？<span lang="EN-US"></span></span></b></p>
<p>此科法说。当修反闻，如何修、如何证？先明超越情界，次示超越器界。闻非自然生者：闻指妄闻，乃揽尘所结之根，非是自然而生也。因声有名字者：因于动、静二种妄尘，黏起湛然一精明之体，发为听精，听精映声，卷声成根，由此无始来，遂有耳根之名字，即根元；目为清净四大，因名耳体，乃聚闻结滞为根之体。旋闻二句，言既因揽声而结，必待脱声而解。旋观能闻之闻性，而与所闻之声尘脱离，即入流亡所。乃至动静二相，了然不生，旋倒闻根，反闻自性，而与声尘脱离也。能脱即指闻根，前因揽尘而结，兹因旋根而脱；欲谁名者，言尘已脱，而根随尽，更有谁名为根也？此二句即当如是渐增闻所闻尽，并能闻耳根之名亦失，惟一妙性而已。《正脉》云：此四句喻水本因寒而结冰，故冰须脱寒而还水矣！</p>
<p><b><span style="color:teal">一根既返源，六根成解脱。<span lang="EN-US"></span></span></b></p>
<p>此如后三渐文云：‘尘既不缘，根无所偶。’亦即返流全一，六用不行，人疑但解一根，余根尚结，不知根虽有六，体本是一；此横论六根，结则同结，解则齐解，六根同一成坏也。正同竖论六结，每一根，约迷真起妄，从性至尘。由细向粗，皆有次第六结；约返妄归真，从尘至性，由粗向细，亦有次第六结；如一结成时，六根同成一结，乃至六结皆然；或一结解时，六根齐解，一结乃至六结皆然。解结者，但从耳根，逆流而入。六结：一动、二静、三根、四觉、五空、六灭。此处，一根既已返本还源，觉性现前，不复循尘结根，于六结，但解动、静、根三结，则六根俱成解脱。是则一根返源，岂不至简耶？六根齐脱，岂不至要耶？夫至六根皆脱，则众生世界，已自不能缠缚矣！</p>
<p><b><span style="color:teal">见闻如幻翳，三界若空华，闻复翳根除，尘销觉圆净。<span lang="EN-US"></span></span></b></p>
<p>此科明器界超越，不是情器根尘平言。盖言尘界，全倚情根而立，今情根解脱，而尘界自必随销。见闻等四句，乃重明上文之意，以起下净极光通之义。本一精明之体，起于见、闻、嗅、尝、觉、知六用，如依净眼，起于幻翳相似，三界依正，犹翳眼所见空华，翳病若除，华于空灭；闻根今已旋妄复真，则翳根之病除矣！幻翳既除，而尘界应念随销，如空华灭于虚空。觉圆净者：由是本觉之体，根除为圆而不碍，尘销为净而不染，所谓迥脱根尘，灵光独耀矣！夫根身解，而器界随销，其亦至易，而甚速者乎！</p>
<p><b><span style="color:teal">净极光通达，寂照含虚空。却来观世间，犹如梦中事，摩登伽在梦，谁能留汝形？<span lang="EN-US"></span></span></b></p>
<p>上言觉圆净者，似未至极圆极净也。盖必觉所觉空，乃至寂灭现前，乃为净极；而心光自然通达，遍照尘刹，乃为圆极。夫净极即寂，光通即照、此光寂而常照，称性含裹虚空。虚空，乃世界之最大者，今以大觉海中比之，其犹一沤之小，何况空中，所有世界耶？却来观世间，犹如梦中事者：乃涉世无碍之意；既得全体，复获大用，却来涉世利生，以含空之寂照，觉察世间，悉皆如梦，了无挂碍，即所谓超越世界，得大自在也。摩登伽在梦，谁能留汝形者：乃激发阿难之语，汝昔之所以被邪术所制，无自由分者，正由不能解根超界，得大解脱也。亦由不知根中圆湛妙心，寂照含空，无可拘制，而但取缘尘影事为心，妄认身中，是以受制莫脱。若能以此观世，则摩登伽女，乃是梦中之人，以梦中之人，不能牵梦外之身，故曰：谁能留汝之形乎？</p>
<p><span style="color:#333399">辰三<span lang="EN-US">&nbsp;&nbsp;举喻以合前法</span></span></p>
<p><b><span style="color:teal">如世巧幻师，幻作诸男女，虽见诸根动，要以一机抽，息机归寂然，诸幻成无性。<span lang="EN-US"></span></span></b></p>
<p>此喻，明从真起妄，返妄归真也。巧幻师，即能作之人，喻真如能随缘也。幻作，即所作幻术，喻成事无明也。诸男女，即幻作之人，喻六根也。一机抽，即抽男女之机关也，喻一精明之体也。元依一精，分成六用，在眼曰见，乃至在意曰知，所谓虽见诸根动，喻六根之用差殊。要以一机抽者：喻惟一精明之体，随缘异用也。息机：休息机关而不抽，喻旋一根精明之体，令其还源也。归寂然者：男女诸根皆不动，六根俱解脱也。诸幻成无性者：所依幻处，亦成无性，全泯于无也，即器界亦得超越也。</p>
<p><b><span style="color:teal">六根亦如是，元依一精明，分成六和合，一处成休复，六用皆不成，尘垢应念销，成圆明净妙。<span lang="EN-US"></span></span></b></p>
<p>此法合，言六根中性，亦如幻人之诸根是也。一精明，是依真妄和合而起，而为六精之总相，即本经所称，陀那微细识。六根是能依，一精是所依，故曰元依一精明，分成六和合。依此分为六性，和合根尘，性虽有六，体本是一。合上幻师，幻作男女，虽见诸根动，要以一机抽也。《正脉》云：当补两句，虽见六用殊，惟一精明转，合喻中虽见诸根动二句方全。一处成休复：即指耳根反闻照性，合喻中息机。六用皆不成：指见闻嗅尝觉知；一精既转，六用不成，合喻中归寂然。齐此，喻明情界脱缠。末二句，合诸幻成无性；尘垢即指器世间，六尘垢染世界。应念销者：如前经云：山河大地，应念化成无上知觉是也。成圆明净妙者：无情器之分曰圆，无无明之蔽曰明，无根尘之污曰净，无结缚之碍而互用变现曰妙，此更喻明，器界超越。</p>
<p><span style="color:#333399">辰四<span lang="EN-US">&nbsp;&nbsp;结示因果究竟</span></span></p>
<p><b><span style="color:teal">余尘尚诸学，明极即如来。<span lang="EN-US"></span></span></b></p>
<p>余尘者：断无明未尽，谓之有余微细之尘；如等觉菩萨，尚有一分生相无明未尽，尚在诸学地。明极即如来者：谓本明证极，无明尽净，即是究竟如来。夫法门既妙，修证又巧，乃至成佛无难，所以惟选于耳门也。</p>
<p><span style="color:#333399">寅四<span lang="EN-US">&nbsp;&nbsp;普劝修证</span></span></p>
<p><b><span style="color:teal">大众及阿难，旋汝倒闻机，反闻闻自性，性成无上道，圆通实如是。<span lang="EN-US"></span></span></b></p>
<p>此以文殊选定耳根圆通，劝众普修。意谓反闻之功，易而且速，实效如此，故呼大众，勿迷本闻，及汝阿难勿再强记，真实圆通，别无他法，惟在旋转循尘之颠倒闻机，反闻以闻自己之闻性。此性，即是圆湛不生灭性，亦即菩提涅槃元清净体，实成佛之真因。故判决此性，定成无上之佛道，即究竟极果也。末句谓圆通法门虽多，若克定真实，便于初心，惟修如是闻性而已。</p>
<p><b><span style="color:teal">此是微尘佛，一路涅槃门：过去诸如来，斯门已成就；现在诸菩萨，今各入圆明；未来修学人，当依如是法；我亦从中证，非惟观世音。<span lang="EN-US"></span></span></b></p>
<p>此是十方三世，微尘诸佛，到菩提家，入涅槃门，一条妙修行之大路。过去诸如来，已得成佛，是斯门已成就；现在诸菩萨，虽未成佛，今依此各入圆明，圆明，即净极光通之意；未来修学人，必当依此耳根反闻之法，如是而修也。不唯诸佛菩萨，由斯而入，即我文殊，亦从耳根反闻之中，而得修证也，非唯观世音一人为然。则知此法，为三世通修之路，是诸佛共入之门，汝等当从妙耳门而入焉。《正脉》云：盖自不修，惟劝人修，人或不从，先身入，而率众同入，人皆乐与，故文殊明己亦从耳根修证，所以启人之必信从也。</p>
<p><span style="color:#333399">寅五<span lang="EN-US">&nbsp;&nbsp;结答覆命</span></span></p>
<p>诚如佛世尊，询我诸方便，以救诸末劫；求出世间人，成就涅槃心，观世音为最。此结答。即观世音为最一句覆命，因前佛敕，拣选圆通，今当覆命。诚者真也，如佛言，真真如佛所命，表信从佛旨也。次四句，牒前敕选授意之文。我今欲令阿难开悟，二十五行，谁当其根，兼我灭后，此界众生，入菩萨乘，求无上道，何方便门，得易成就。询我诸方便者：即问我诸二十五圣，方便行门，那一门最当阿难之根机，拣取一门，为通常可修法也。而阿难多闻，一向惯用耳根，此答第一旨。以救诸末劫者：即前兼我灭后，此界众生，而欲令其出离生死；盖此界众生，耳根最利，循声故流转，旋流获无妄也，此答第二旨。求出世间人，成就涅槃心二句：即前入菩萨乘，求无上道，三、四二旨。求出世间人，即先厌离，声闻、缘觉诸小乘法，发心勤求无上菩提，即此令回小向大，得成就究竟涅槃心也。</p>
<p>观世音为最者：《正脉》云：能于佛之前旨，四义全顺者，惟观音耳门最为第一也。盖耳根圆通，即多闻者之闻根，故能独当阿难之根，即顺第一旨也。人人现具，浅深均修，故能普救诸末劫，即顺第二旨也。先得人空，次脱法执，故能应求出世，即顺第三旨也。生灭既灭，寂灭现前，故能成就涅槃心，即顺第四旨也。又前二显契机，后二显契理，机理双契，圣旨全孚，此观之门，所以独超诸门矣！</p>
<p><b><span style="color:teal">自余诸方便，皆是佛威神。即事舍尘劳，非是常修学，浅深同说法。<span lang="EN-US"></span></span></b></p>
<p>自观音耳根圆通之外，其余诸二十四圣，所修方便法门，皆佛之威德神力，令其即遇之事，而能舍脱尘劳也。非是二字，双贯下句，非是通常可修之法；若通常可修学，不须仗佛威神加被，但任运进修，自能入圆也。亦非是浅位与深位，同时可以说法，若浅深可同说，不须即事而舍尘劳，但三根普利，无机不收也。<span>&nbsp; </span>然就诸门中，明佛威加被者，如那律失明，佛示乐见照明；盘特阙诵，佛教调息摄心。明即事舍尘者，如鸟刍多淫，佛教观欲火；难陀心散，佛教观鼻端。人不皆然，岂寻常可以通修乎？且此等，唯对于浅位，深位则不相宜。如普贤之大因，满慈之宿辩，善现之解空，舍利之净见，皆属深心。岂浅智初心，可得入乎？若观音之耳根法门，则是浅深可以同说，久长可以共修，而最初入门方便，更无过于此矣！五结答覆命竟。</p>
<p><span style="color:#333399">寅六<span lang="EN-US">&nbsp;&nbsp;求加总结</span></span></p>
<p><b><span style="color:teal">顶礼如来藏，无漏不思议。愿加被未来，于此门无惑，方便易成就。堪以教阿难，及末劫沉沦，但以此根修，圆通超余者，真实心如是。<span lang="EN-US"></span></span></b></p>
<p>初二句有二解：一敬礼尊法也。以此耳根一门，修证定体；即前佛说，三如来藏自性清净之理体也。所证定用，乃属无漏无为，不思议之事用也。此正如来，真如法身，全体大用也；故顶礼求加。二、敬礼三宝也。如来藏，如来即佛宝也。藏，谓藏心法宝也。无漏不思议，意指圆通诸圣，僧宝也，无漏，指大阿罗汉，已断见思故。不思议，指诸菩萨，神用莫测故。故我顶礼，愿求加被未来学者。于此一门无惑；无惑当作两解：一、无生疑惑，加被众生，于此法门，必信从而无疑惑也。二、无生迷惑，加被众生，于此法门，必解悟而无迷惑也。此正初心方便，不迟而速，容易成就也。何以故？因未修之先，本来现具圆通之相，由是加修，一反闻间，弹指可超无学，乃至入住成佛，不劳多劫，岂不容易成就哉？</p>
<p>堪以教阿难，及末劫沉沦者：自阿难以至末劫群生，俱是当机。以阿难多闻，耳根偏利故堪教，此即答佛敕选时，嘱云：欲令阿难开悟，二十五行谁当其根？娑婆世界，声论得以宣明，虽至末劫沉沦，亦耳门堪教，此即答前兼我灭后，此界众生，何方便门，得易成就也。但以此根修二句；明其但以此耳根，一门修习，而所证圆通，便超其余二十四圣，凡欲修楞严大定者，真实修心要诀，不过如是而已。此文殊奉命拣选，乃至求加总结，唯此耳根反闻，独当其选矣！二如来教示一门深入竟。</p>
<p><span style="color:#333399">辛三<span lang="EN-US">&nbsp;&nbsp;大众承示开悟证入&nbsp;&nbsp;分二&nbsp;&nbsp;&nbsp;&nbsp;壬初&nbsp;&nbsp;阿难一类开悟&nbsp;&nbsp;&nbsp;&nbsp;二&nbsp;&nbsp;登伽一类证入&nbsp;&nbsp;&nbsp;&nbsp;今初</span></span></p>
<p><b><span style="color:teal">于是阿难，及诸大众，身心了然，得大开示，观佛菩提，及大涅槃，犹如有人，因事远游，未得归还，明了其家，所归道路。<span lang="EN-US"></span></span></b></p>
<p>此阿难一类之机，所知障轻；故能顿悟；而烦恼障重，故未能顿证。且圆顿教旨，惟重彻悟，不愁不证。阿难既是大权示现，虽不证亦复何碍？于是，即指文殊偈选之后，于是时也；阿难及诸大众，一类之机，各各身心了然。此与五卷偈后，身心皎然不同。彼以身心，结之次第，与解之次第，皎然明白矣。尚未知所入一门，是何门，当以何修法。此了然者，豁然贯通义。由闻文殊偈选，分明指出，将闻持佛佛，何不自闻闻，及成就涅槃心，观世音为最，是了知从入之门，独在耳根，而修证唯在旋流。又明得耳根解，而六处之根齐解，是身了然，以根即身也。明得闻性复，以六处之性齐复，是心了然以性即心也。得大开示：因前未知，从入之门，冀佛冥授，于是如来敕令诸圣各说本门，再令文殊，分明拣选，傍敲侧击，借口传言，到此始得豁然贯通，功由得大开示也。</p>
<p>观佛菩提及大涅槃者：解见在前不覆。今得大开示，观佛智断二果，修证之法，了然不昧，故以喻明之。犹如有人者：喻阿难及诸大众，一念未动以前，安住菩提涅槃家乡；俄而无明不觉，忽动一念，三细勃兴，六粗竞作。背觉合尘，流而忘返，即同因事远游，六道往返，日久月深，不唯未得归还，即家乡之道路，亦几忘失。今者幸遇如来，种种开示，及闻文殊敕选，虽未即得圆通，而相似解发，已知耳根解结次第，旋流即获无妄，即同明了其家所归道路。虽未俶装锦旋，然已了知归家道路，即无上乘，妙修行路矣！</p>
<p><span style="color:#333399">壬二<span lang="EN-US">&nbsp;&nbsp;登伽一类证入</span></span></p>
<p><b><span style="color:teal">普会大众，天龙八部，有学二乘，及诸一切，新发心菩萨，其数凡有十恒河沙，皆得本心，远尘离垢，获法眼净。<span lang="EN-US"></span></span></b></p>
<p>此约登伽一类，烦恼障轻，故能顿证。然圆顿行人，悟即彻底，证分浅深。而登伽前闻神咒，不思议力加持，顿证三果，此以闻偈开悟，乘悟顿断残思，故与此等列作一类。凡经叙证，多从深至浅，此中三段，但约圆位：一初住，二七信，三初信也。普会大众，总标在会之机。天龙八部，应是利根凡夫；有学二乘，应是不定初心；发心菩萨，应是圆人初机。此等宿因实深，现位虽浅，皆属烦恼障轻，故得乘悟证入；其数有十恒河沙，可谓机熟者众！皆得本心者：咸皆悟得本有真心；此心即六根门头，圆湛不生灭性也；与第三卷末，阿难等获本妙心，同一心相，但彼悟得，此则证得也。良以圆人，初后二心究竟不别，故初住即证得本有真心矣！远尘离垢，得法眼净者：《正脉》云：即四卷想相为尘，识情为垢，二俱远离也。觉所觉空，则尘远；空所空灭，则垢离矣。得法眼净者：《庄严论》解法眼净，初地见道位，若依圆教，即十住初心也。盖生灭既灭，寂灭现前，即法眼净矣。此位是证彻圆通因地心，成果地初步，四卷末云：‘则汝法眼，应时清明’是也。</p>
<p><b><span style="color:teal">性比丘尼，闻说偈已，成阿罗汉。<span lang="EN-US"></span></span></b></p>
<p>性是登伽，华言出家，名比丘尼，尼即女也。闻文殊说偈已，增进成阿罗汉，即圆之七信，借小圣名，称大凡位。按圆通即此根初解，先得人空，而文齐于闻所闻尽也。</p>
<p><b><span style="color:teal">无量众生，皆发无等等，阿耨多罗三藐三菩提心。<span lang="EN-US"></span></span></b></p>
<p>此初发心菩萨，即圆教初信位。数以无量称者，愈见其不可思议也。《智论》云：阿婆磨，此翻无等等，以佛果菩提乃为无等，谓无有何法可与齐等也。今既皆能发成佛之心，谓于无可等者，今已能等，故曰无等等也。阿耨多罗三藐三菩提，合之即一佛字，此名乃超九界以独尊之号。从下释上：三菩提此云正觉，超过六凡众生之不觉；三藐此云正等，超过二乘人自他不能平等，但求己利不肯利他；阿耨多罗此云无上，超过菩萨之有上，虽为等觉菩萨，犹有妙觉，尚称有上士；唯佛一人，独当此称。《宝镜疏》云：当机所求，唯曰路、曰门、乃至赐屋，是尚未知有本家也。今闻耳根圆通之后，经家直叙曰家者，正显当机大众，了明自心，不从人得，义如本家，非赐屋之可比也。然即以此耳根返闻，为还涅槃乡，归菩提家之门路也。初选根直入一大科已竟。</p>
<p align="right" style="text-align:right;text-indent:24.0pt;word-break:break-all">楞严经讲义第十六卷终<span>&nbsp; </span></p>
