<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(宝莲佛光第二十一)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">宝莲佛光第二十一<span lang="EN-US"></span></span></p>
<p>本品显阿弥陀佛国中宝莲，一一有微妙色光，一一光中又现千亿佛，一一佛说妙法，安立无量众生，如是重重无尽不可思议功德。</p>
<p><b><span style="color:teal">又众宝莲华周满世界。一一宝华百千亿叶。其华光明，无量种色。青色青光。白色白光。玄黄朱紫，光色亦然。复有无量妙宝百千摩尼，映饰珍奇，明曜日月。彼莲华量，或半由旬，或一二三四，乃至百千由旬。一一华中，出三十六百千亿光。<span lang="EN-US"></span></span></b></p>
<p>文中首明宝莲，次明莲光中佛。于宝莲中，又含六义：一者，莲花周遍国中。二者莲叶数量，一一华有百千亿叶。三者光色无量。莲花本体，即是光明。故曰‘其华光明’。又莲华色类无量。青、白、玄、黄、朱、紫，此六为例，以摄无量。青色之莲，放青色光。白色之莲，放白色光。玄黄诸莲，亦各放其本色之光。故云‘光色亦然’。四者，妙宝庄严。有无量妙宝百千摩尼，庄严莲花。诸宝皆是奇珍，故曰‘珍奇’。此诸妙宝放无量光，光具众色，色复生光。互映互饰。故云‘映饰’。明超日月，故云‘明曜日月’。如《观经》云：‘一一叶间，有百亿摩尼珠王，以为映饰。一一摩尼珠放千光明。’五者宝莲之量，从半由旬，至百千由旬。六者莲放妙光。‘一一华中，出三十六百千亿光’。百千亿者，是以数量表无量也。言三十六者，未见前人注释，愚意以为极乐四土各有九品，故云三十六，指国中品数也。一一品有百千亿莲。（以百千亿表一极大之数），一一莲光如其色。故有三十六百千亿光。一莲摄尽一切莲。故云‘一一华中出三十六百千亿光’。但三十六品仍只大略之数，实则无量品，故可云一一莲出无量光也。</p>
<p><b><span style="color:teal">一一光中，出三十六百千亿佛。身色紫金，相好殊特。一一诸佛，又放百千光明，普为十方说微妙法。如是诸佛，各各安立无量众生于佛正道。<span lang="EN-US"></span></span></b></p>
<p>上明莲光中佛，此亦有四：一者，光中佛数。‘一一光中出三十六百千亿佛’。二者佛相。‘身色紫金，相好殊特’。‘紫金’者，紫磨真金也。‘相好’者，《观经》云：‘无量寿佛有八万四千相。一一相各有八万四千随形好。’故云‘殊特’。三者，光所现佛，亦复放光。‘又放百千光明’。四者，佛说妙法。‘普为十方说微妙法’，又此法益殊胜，‘各各安立无量众生于佛正道’。</p>
<p>以上深显事事无碍，重重无尽，不可思议法界。佛界中莲，从佛心生，莲花放光，光现多佛，佛复放光，说法度生。深显重重无尽。又应著眼，如是境界，非仅示现妙相而已，而实具有无边妙用。说微妙法，安立众生于佛正道。正是真实之利也。故知此皆真实智慧之所开显，悉是真实之际，无为法身。</p>
<p>《会疏》曰：‘凡西方净土。以莲华为佛事，故亦名莲华藏世界。《小本》、《观经》盛说之。今经（指魏译本）亦以此结依正庄严。当知上诸庄严中，亦可有此不思议事。’此意甚是。前诸品中，亦多显示，但应了知，极乐举体是事事无碍不可思议法界。</p>
