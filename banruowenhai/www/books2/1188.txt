<p align="center" style="text-align:center"><b><span style="font-size:36.0pt;color:#FF6600">虚云和尚法汇—文记<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">鼓山门下弟子顺德岑学吕宽贤编辑</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">鼓山涌泉禅寺经板目录序</a></span></p>
<p align="center" style="text-align:center"><span lang="EN-US"><a href="#a02">影印宋碛砂版大藏经序</a></span></p>
<p align="center" style="text-align:center"><span lang="EN-US"><a href="#a03">修补古经跋言</a></span></p>
<p align="center" style="text-align:center"><span lang="EN-US"><a href="#a04">增订佛祖道影传赞</a></span></p>
<p align="center" style="text-align:center"><span lang="EN-US"><a href="#a05">法系考正</a></span></p>
<p align="center" style="text-align:center"><span lang="EN-US"><a href="#a06">校正星灯集</a></span></p>
<p align="center" style="text-align:center"><span lang="EN-US"><a href="#a07">校正星灯集序</a></span></p>
<p align="center" style="text-align:center"><span lang="EN-US"><a href="#a08">增订鼓山列祖联芳集</a></span></p>
<p align="center" style="text-align:center"><span lang="EN-US"><a href="#a09">附录禅宗五派源流</a></span></p>
<p align="center" style="text-align:center"><span lang="EN-US"><a href="#a10">重建福建鼓山涌泉寺回龙阁募缘启</a></span></p>
<p align="center" style="text-align:center"><span lang="EN-US"><a href="#a11">建筑鼓山寺各堂寮胜缘疏</a></span></p>
<p align="center" style="text-align:center"><span lang="EN-US"><a href="#a12">申书启</a></span></p>
<p align="center" style="text-align:center"><span lang="EN-US"><a href="#a13">为六祖请赐加封谥号呈文</a></span></p>
<p align="center" style="text-align:center"><span lang="EN-US"><a href="#a14">代弘法寺募塑西方三圣引</a></span></p>
<p align="center" style="text-align:center"><span lang="EN-US"><a href="#a15">鼓山募刊佛祖道影及三坛传戒正范小引</a></span></p>
<p align="center" style="text-align:center"><span lang="EN-US"><a href="#a16">劝造华严经引</a></span></p>
<p align="center" style="text-align:center"><span lang="EN-US"><a href="#a17">讽华严经游海放生小引</a></span></p>
<p align="center" style="text-align:center"><span lang="EN-US"><a href="#a18">游昆明湖放生小引</a></span></p>
<p align="center" style="text-align:center"><span lang="EN-US"><a href="#a19">佛法省要序</a></span></p>
<p align="center" style="text-align:center"><span lang="EN-US"><a href="#a20">重刊三坛传戒仪范后跋</a></span></p>
<p align="center" style="text-align:center"><span lang="EN-US"><a href="#a21">滇南大鸡足山钵盂峰勒赐护国祝圣禅寺同戒录序</a></span></p>
<p align="center" style="text-align:center"><span lang="EN-US"><a href="#a22">滇湖碧鸡山华亭峰靖国云栖寺同戒录序</a></span></p>
<p align="center" style="text-align:center"><span lang="EN-US"><a href="#a23">敕赐鼓山白云峰涌泉禅寺同戒录序</a></span></p>
<p align="center" style="text-align:center"><span lang="EN-US"><a href="#a24">南华寺同戒录序</a></span></p>
<p align="center" style="text-align:center"><span lang="EN-US"><a href="#a25">云门山大觉禅寺同戒录序</a></span></p>
<p align="center" style="text-align:center"><span lang="EN-US"><a href="#a26">高鹤年恒松居士游山记叙</a></span></p>
<p align="center" style="text-align:center"><span lang="EN-US"><a href="#a27">星洲居士林特刊序</a></span></p>
<p align="center" style="text-align:center"><span lang="EN-US"><a href="#a28">亳园集序</a></span></p>
<p align="center" style="text-align:center"><span lang="EN-US"><a href="#a29">劫外余音序</a></span></p>
<p align="center" style="text-align:center"><span lang="EN-US"><a href="#a30">卓庵诗集序</a></span></p>
<p align="center" style="text-align:center"><span lang="EN-US"><a href="#a31">弘一大师全集序</a></span></p>
<p align="center" style="text-align:center"><span lang="EN-US"><a href="#a32">弘一大师事略序</a></span></p>
<p align="center" style="text-align:center"><span lang="EN-US"><a href="#a33">弘一大师传</a></span></p>
<p align="center" style="text-align:center"><span lang="EN-US"><a href="#a34">立誓参禅不看经律广记博闻</a></span></p>
<p align="center" style="text-align:center"><span lang="EN-US"><a href="#a35">因博奕有感寄劝念佛</a></span></p>
<p align="center" style="text-align:center"><span lang="EN-US"><a href="#a36">示禅人请益三不是随拈数语</a></span></p>
<p align="center" style="text-align:center"><span lang="EN-US"><a href="#a37">戒灵通侍者酒并偈</a></span></p>
<p align="center" style="text-align:center"><span lang="EN-US"><a href="#a38">为妙法禅人刺血书法华楞严经书后</a></span></p>
<p align="center" style="text-align:center"><span lang="EN-US"><a href="#a39">大乘妙法莲华经后跋</a></span></p>
<p align="center" style="text-align:center"><span lang="EN-US"><a href="#a40">云南开建华亭寺常住所置山场田地分处分院记</a></span></p>
<p align="center" style="text-align:center"><span lang="EN-US"><a href="#a41">曹洞宗四十五世妙莲老和尚塔铭</a></span></p>
<p align="center" style="text-align:center"><span lang="EN-US"><a href="#a42">南洋槟榔屿极乐寺祭妙莲老和尚塔</a></span></p>
<p align="center" style="text-align:center"><span lang="EN-US"><a href="#a43">祭戒尘法师文 维</a></span></p>
<p align="center" style="text-align:center"><span lang="EN-US"><a href="#a44">祭太虚大师文 维</a></span></p>
<p align="center" style="text-align:center"><span lang="EN-US"><a href="#a45">祭载居士传贤文 维</a></span></p>
<p align="center" style="text-align:center"><span lang="EN-US"><a href="#a46">挽郑茂岗有序</a></span></p>
<p align="center" style="text-align:center"><span lang="EN-US"><a href="#a47">记高鹤年居士</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">序文记传铭说题跋<span lang="EN-US"></span></span></p>
<p><span style="color:#333399">鼓山涌泉禅寺经板目录序<span lang="EN-US"></span></span></p>
<p>宋儒有言。‘教学者如扶醉人。扶得东来西又倒。’予于斯语。重有感焉。粤自腾兰入汉。白马驮经。乾竺贡书。代有增益。自东晋以迄南北朝。斯时佛法专重经教。世主以译经为妙严。僧伽以试经而得度。说法以依经为本据。行道以转经为功德。必至博通三藏。始称法师。纵云究极一乘。罔识真药。是故正法眼藏。以不立文字。目为虚妄。阐提佛性。以未见经文。争相诘难。甚至重溟五舶。预言被摈于关中。面壁九年。达摩见毒于熊耳。以胶柱而鼓瑟。遂饮水而分河。此圭峰禅源诸诠集之所由作也。李唐以降。拈花一脉。五宗分化。禅德辈出。类多博该三学。于是禅教始渐融通。试观少室以楞伽为印心。东山以金刚为下种。乃至字则不识。义即请问。坛经不乏说教之文。读经看教。宛转归己。百丈所许自由之分。凡兹理事。明示风规。若夫金弹银弹之权譬。佛说魔说之□讹。拈止啼钱。剿绝儿孙解路。挝涂毒鼓。死尽魔外偷心。甚至把断要津。喝佛骂祖。直目三乘十二分教为拭疮疣纸。自非亲乘入室之真子。罔知格外提持之著落。以死语会。则祸事矣。迨其末流。执指忘月。弃金担麻。未解得鱼而忘筌。不免因噎而废食。禅教聚讼。又极纷纭。此又永明宗镜录之所由作也。古德云。‘依经解义。三世佛冤。离经一字。即同魔说。’参禅须开宗眼。阅教须明教义。此当人脚跟下事。切忌自瞒。自救不了。诤论奚为。耽著鬼家活计。与入海算沙相较。其能免于五十百步之诮乎。石鼓涌泉。自华严开山。兴圣阐化。演曹源之一滴。跨石门以千年。其间列祖列宗。谛造艰难。凡属后昆。饮水思源。皆当敬念。即以流通经教一端而论。溯自闽王贡写本之秘笈。岁久无征。元刻剩般若之残篇。待补全帙。有明而后。南板初来。梵箧散藏。继得全书。逮于清初。乃颁龙藏之赐书。迨及康熙。复锓永通之板片。其间耗心血。费净财。蒙艰贞。糜岁月。如永觉请经之记。乃冒万死。紫柏刻经之愿。尽此劳生。或舍利同供。建设正法藏殿。掷千万金于五楹。或钵资罄舍。装修残破古经。积廿二年如一日。今者吾辈幸沾法乳。应思先进贤劳。我佛妙演圆音。当体法王圣训。又岂可舍野狐之涎唾。自居无孔铁锥。巢蟭螟于眉睫。甘作不快漆桶。遂令龙宫秘藏。化为蟫蠹之丛。鹫岭玄文。讹作乌焉之马。爰拟清厘。重记目录。依补亡之例。立整理之条。加丹黄之标签。分简册之部居。考译撰之人名。纪锓梓之年代。命门人明一观本依此法式。循而考之。缺者补之。经夏告竣。成此经目一卷。题曰鼓山涌泉禅寺经板目录。查其钩稽。尚能如例。昔为霖霈祖于清康熙年间。尝有鼓山永通斋流通法宝画一经目。刊行于世。迄今逾二百年。币价相悬。奚翅天渊。各籍价目。尚待改订。故缺而不录。予之亟亟于此。所冀禅讲四众。宗通说通。追纵古人得髓之真传。勿忘先德嘉惠之至意云尔。</p>
<p>民国二十一年岁次壬申月　幻游比丘虚云叙于鼓山圣箭堂</p>
<p><a name="a02"></a><span style="color:#333399">影印宋碛砂版大藏经序<span lang="EN-US"></span></span></p>
<p>虚云自承乏鼓山以来。每思前明永觉诸祖。所办永通斋锓板流通法宝事业。及罗致藏典。以普益后人之困难。当崇祯初元。亲至浙江嘉兴。请方册藏经。扶病冒暑。复值海潮泛滥之变。遇险者三。濒死者再。乃得法宝而归。逮至有清。康熙雍正乾隆代有所赉。汪洋法海。寺众随机饮啄。不可不为本山之厚幸。然惟静恒涛诸祖而后。经板既专理无人。遗著亦散佚无著。虚云屡欲搜残补缺。以继承先志。以常住淡泊。力有未逮。去岁壬申。承檀越叶恭绰居士。赉以商务印书馆癸亥所刻续藏全部。检阅禅教律净诸部门。见鼓山列祖遗著多已搜入。喜不自胜。惟霈祖华严疏论纂要之钜帙。竟付缺如。其他霈祖以下之语录遗著。亦有多种均未搜采。而残篇断简。本山亦已缺佚不全。缅怀先代精神心血。留此遗泽。垂训当来。后世子孙。不能保守。以至湮没。常用疚心。去夏搜罗废帙。竟发现宋哲经板之大般若经。大涅槃经。大宝积经。共计数百册。梵筴虽已不全。脉望幸未灾及。获此瑰宝。视为奇缘。钞补装潢。七阅月而竣事。是诚本山闽忠懿王赐藏以后。硕果仅存之纪念品也。今闻朱庆澜居士以施赈至关中。发见宋碛砂藏经。不禁欢喜赞叹。居士素以法施为志。见此瑰宝。不能自已。即向陕省当局谋。影印之议既洽。乃如沪与叶居士暨诸上善人。发起影印碛砂藏经事业。自民国辛未始事。阅今已历三年。为法之勤。至足钦佩。近更以所缺损之二百余卷帙。征得敝寺之大般若宝积等经。及其他宋元善本补而足之。斯诚希世之珍也。法藏不可思议之大业。不意于末法时期。乃得觏此集大成之伟略。不特于佛法上放一异彩。吾知公等弘法之大愿。对此时机。当是冥受付嘱而来者。何以故。方今佛化西渐。其机已动。欧美学者。向祗注目小乘。视锡兰为教典荟萃之地。近日渐知北派尚有大乘梵典。遂于尼泊尔等处。肆力搜求。而尚未知我国自唐以来所译梵筴之富。自宋以来校刊梵册之伟然大观也。公等之扶持正法眼藏。虚云谨拈云门一字。以为之颂曰“普。”</p>
<p>民国二十三年岁次甲戌元旦后十日虚云谨叙于圣箭堂</p>
<p><a name="a03"></a><span style="color:#333399">修补古经跋言<span lang="EN-US"></span></span></p>
<p>此大般若经六百卷。大宝积经百二十卷。大涅槃经四十卷。皆延祐间。福建省嗣教陈觉琳刻。相沿庋置法堂中。我鼓山涌泉寺明清以来。四赐龙藏。而此本久无人披读。莫知其全缺也。今年夏。门人观本明一始出而检之。三经共残缺四十余卷。知客清福师倡募装潢。而首座慈舟法师。西堂宝山师。暨宗寿。兴证。通化。圣修。纯果。法真。龙洸。慎足。传道。澄朗。优定。能复。诸师等。复发心手钞。足其卷数。此三部古本大经。乃焕然复新。余朝夕肃然。若对古佛也。考延祐当元中叶。迄今近七百年。人世沧桑之变。不知凡几。而此三经者。巍然尚存。虽久置不检。而幸免于潮蠹之坏。不可谓非神龙保护之力矣。工既竣。述其原委于此。并刊列出资芳名于每函之后。俾并垂不朽云。</p>
<p>民国二十一年壬申岁季秋　涌泉寺住持虚云敬识</p>
<p><a name="a04"></a><span style="color:#333399">增订佛祖道影传赞<span lang="EN-US"></span></span></p>
<p>有清光绪庚辰。苏州玛瑙经房。刊行佛祖道影一书。出自守一大师手订。合真寂云福先后两刊本。编为四卷。凡二百四十尊。据其自序缘起。先获云福刻宗门正脉道影残本。迟之又久。乃得真寂本于杨仁山居士。杨又得之于心月上人云。查续藏载憨山大师撰八十八祖传赞。盖为题紫柏老人属丁云鹏临摹牛头藏本而作。为专刊道影之滥觞。今兹不独丁本失传。即求真寂云福初刊本。亦不易复得矣。鼓山旧藏列祖道影。成于　永觉老人主法之时。自迦文饮光以次凡百有三十尊。各系赞语。崇祯戊寅于住真寂日刊行。即所谓真寂本是也。日久散失。后二十有四年康熙壬寅。其嗣法　为霖大师。得原本于泉之开元。仅存七十余尊。重事征补。得四十七尊。合　永祖者为一百二十二尊。并加题记。庋于藏经殿。今又二百七十余年矣。代移时异。幸龙天守护。仅轶五尊。存者一百一十七尊。皆完整无损。云住兹山。获睹是册。持与苏州本相校。同者一百零八尊。传赞皆仍　永觉老人旧题。禅诵之余。复加征集。续得若干尊。其原有传赞者。多存其旧。无者为之僭补。依世次编入。至苏州本所列世系间有讹误。另加考正。都为三百十一尊敬谨寿之梨枣。冀普同供养。咸植胜因。命名曰。增订佛祖道影。示仍依守一大师原本。第加增订而已。至康雍以还。诸山名宿影像。征集容有未周。则限于时与力。补阙拾遗。俟诸异日。昔世尊入寂。阿难结集于灵山。慈氏待来。迦叶持衣于鸡足。慧命慈灯。赖以赓续。云生丁末造。望道未见。惧大法之将堕。叹善根之日薄。冀存象教。昭示方来。兹意上继紫憨永霖诸师遗型。以报佛恩于万一云尔。</p>
<p>佛历二千九百六十二年（民国廿四）年乙亥　佛诞日</p>
<p>鼓山涌泉禅寺住持沙门虚云序于圣箭堂</p>
<p><a name="a05"></a><span style="color:#333399">法系考正<span lang="EN-US"></span></span></p>
<p>南岳下第六十世。东明旵祖之嗣法。有海舟永慈与海舟普慈二人。永住金陵东山。俗姓余。普住杭州东明。俗姓钱。续指月录两存之。按天童密云悟祖及钱谦益宗伯。皆为普祖立传。称为旵祖嗣法。祥符荫宗统编年。载万历六年辛酉。东明旵祖示寂。海舟普慈嗣法。据上所记。应将南岳六十一世。海舟永慈改定为东明普慈。</p>
<p>青原下第四十五世。芙蓉楷祖嗣法。苏州本依据位中符祖灯大统。迳列鹿门觉。将丹霞淳至天童净。中间五代削去。谓指月录年历差讹。以青州塔记为据。而青州塔记。显出伪托云云。为霖大师。曾辨其谬。续指月录。引以为证。按宗统编年。宋重和元年戊戌。楷祖示寂。丹霞淳嗣。淳祖盖芙蓉嗣法二十六人中之上首也。明年淳祖示寂。真歇了嗣。其后三十有四载。为南宋绍兴二十三年癸酉。了祖示寂。天童珏嗣。越十四载为乾道四年戊子。珏祖示寂。雪窦鉴嗣。经四载为乾道七年辛卯。鉴祖示寂。天童净嗣。又二载为乾道九年癸巳。净祖示寂。鹿门觉始嗣。去楷祖示寂。时历五十有五年矣。何得竟以鹿门觉。误为净因觉。显紊世次。兹从传灯及正续指月。列鹿门觉于天童嗣法。增补丹霞淳至天童净五世。纠正位中符之谬。明三峰汉月法藏禅师。初秉拂于吴门北禅寺。嗣法天童悟祖。厥后三峰著五宗原以立异。悟祖不满。遂至追拂。清世宗著拣魔辨异录。于三峰一派。屏斥尤严。三峰不获与临济儿孙之列。已成铁案。惟三峰平日于法门。不无建白。弘戒法仪。为后世矜式。兹列三峰于尊宿卷中。示绝于悟祖。仍不泯其护教之功。</p>
<p>通鉴载。明建文帝因燕王兵破金川门。帝发太祖遗箧。得杨应能度牒。及缁衣。编修程济曰。数也。因召主录僧溥洽。为帝削发。从水关中出。先入蜀。后入滇云云。今按云南丛书。滇释记第二卷载。应文大师。俗称文和尚。明太祖长孙。故懿文太子之子也。建文四年时。燕王棣举兵南伐。有内臣出高帝遗命。得度牒三。曰应文。应能。应贤。僧服如之。于是帝与御史叶希贤为应文应贤。吴王教授杨应能为应能。并为僧。编修程济为道人。遂从复道中出。历游吴楚黔粤。入滇居永晶白龙山。复结茅于鹤庆浪穷间。又驻锡武定狮子山。遗像袈裟犹存在滇。数十年间。常疏法华。楞严。间多题咏。后东归。寿八十余。坐化宫中。葬于西山。称为老佛云。按叶希贤杨应能。明史皆有本传。建文殉国。皆称殉难者也。滇释记所载。当较详实。又叶杨两公之墓。尚在滇中洱源潜龙庵。即建文隐修之处。今第四卷建文更正为应文。以矫正诸家之讹误。并存随从忠义之名焉。</p>
<p><span style="color:#333399">阿若憍陈如尊者天竺<span lang="EN-US"></span></span></p>
<p>尊者中天竺人。系出世尊母族。世尊成道后。为五人转四谛法轮。尊者居首。闻声悟道。为僧宝中第一。故世尊呼为阿若憍陈如。亦名俱邻。此名已知。或言无知者。非无所知。乃是知无耳。 赞曰。</p>
<p>歌利挥剑。早已说破。鹿苑初唱。惟师首和。一个耳聋。一个话堕。热瞒大地。居僧上座。</p>
<p><span style="color:#333399">梁坞石月华智药三藏尊者天竺<span lang="EN-US"></span></span></p>
<p>师天竺人。梁天监元年航海达广州。将彼土菩提树一株。植于宋求那跋陀罗在法性寺所建戒坛之畔。志曰。后百七十年。有肉身菩萨。于此树下演上乘。传佛心印。求那建坛亦曾立碑曰。有肉身菩萨。于此受戒。天监元年壬午至唐仪凤五年丙子。凡百七十五年。六祖至此受戒弘法。两师之言验矣。师复由南海经曹溪口。掬水而饮。谓徒曰。此水与西天无别。溪源必有胜地为兰若。至源上观山水曰。宛如西天宝林山。谓居民曰。可于此建梵刹名宝林。百七十年后有菩萨来此演化。得道如林。皆如所谶。并建罗浮月华等寺。肉身现在月华寺。赞曰。</p>
<p>西天来此。羊城植树。饮水建刹。预待大士。</p>
<p>悬谶百七。苍生蒙度。留身月华。永洒甘露。</p>
<p><span style="color:#333399">智岩禅师《迦叶至此三十三世牛头第二世》<span lang="EN-US"></span></span></p>
<p>师曲阳华氏子。弱冠智勇过人。身长七尺六寸。隋大业中为郎将。累立战功。唐武德中。年四十八。入舒州皖公山。从宝月禅师出家。一日晏坐。睹异僧长丈余。谓师曰。卿历八十世出家。宜加精进。言毕不见。谷中入定。山水瀑涨。复参融禅师。发明大事。融谓师曰。吾受信大师真诀。所得都亡。设有一法胜过涅槃。吾说亦如梦幻。夫一尘飞而翳天。一芥堕而覆地。汝今过此。吾复何云。仪凤二年正月初十日示寂。赞曰。</p>
<p>八十世生。深谷危坐。尘沙劫来。不是这个。</p>
<p>融师拨转。顺风帆柁。万古千秋。高风不堕。</p>
<p><span style="color:#333399">慧方禅师《西天三十四世牛头第三世》<span lang="EN-US"></span></span></p>
<p>师润州延陵濮氏子。投开善寺出家。及进具。洞明经论。后谒岩师。咨询秘要。岩审其根器堪荷正法。示以心印。师豁然领悟。复付法于法持禅师。隐居茅山。将入灭。见五百许众。髻发后垂。如菩萨状。各持旛华云。请法师讲。又感山神现大蟒身。至庭前如将泣别。唐天册元年八月一日示寂。小林变白。溪涧绝流。道俗哀慕。声动山谷。世寿六十有七。僧腊四十。赞曰。</p>
<p>一相无相。谁能思量。一身多身。万物皆真。</p>
<p>动也行云出岫。静也声湛谷神。赴机千江月。拟议隔河津。</p>
<p><span style="color:#333399">法持禅师《西天三十五世牛头第四世》<span lang="EN-US"></span></span></p>
<p>师润州江宁人。姓张。幼出家。年三十。游黄梅。依忍大师座下。闻法心开。复值方禅师为之印可。及黄梅垂灭。谓弟子玄赜曰。从传吾法者。可有十人。金陵法持。是其一也。唐长安二年终于金陵延祚寺无常院。遗诫露骸松下。饲诸鸟兽。迎出日。空中有神旛西来。绕山数匝。所居故院。竹围林木变白。七日而止。寿六十八　赞曰。</p>
<p>黄梅闻法。牛头受记。传法威师。绵远相继。</p>
<p>露骸松下。含灵等利。慧日长明。辉天耀地。</p>
<p><span style="color:#333399">智威禅师《西天三十六世牛头第五世》<span lang="EN-US"></span></span></p>
<p>师江宁陈氏子。四岁依天宝寺统法师出家。谒法持禅师。传受正法。自尔江左学侣。奔凑门下。有慧忠者。师视为法器。示偈曰。莫系念。念成生死河。轮回六趣海。无见出长波。忠答曰。念想由来幻。性自无终始。若得此中意。长波当自止。师又示偈曰。余本性空无。缘妄生人我。如何息妄情。还归空处坐。忠复答曰。虚无是实体。人我何所存。忘情不须息。即泛般若船。师审其了悟。遂付法。唐开元十七年终于延祚寺。赞曰。</p>
<p>中持师毒。著佛头粪。唤钟作瓮。欺贤罔圣。</p>
<p>越空劫外。三更日正。实体虚无。凌霄藤盛。</p>
<p><span style="color:#333399">潮阳灵山大颠宝通禅师《西天三十六世青原第三世》<span lang="EN-US"></span></span></p>
<p>师陈帝之裔。颖川人。祖官于潮。开元间。师诞于潮郡。幼岁慕云林。与药山惟俨。并事惠照禅师。受戒已。同游南岳参石头和尚。得大无畏法。唐贞元初入罗浮。至潮阳。开辟牛岩及灵山等处。韩愈问道。留衣致敬。事载传灯录。长庆四年一日告辞而逝。寿九十三。著有金刚经心经释义。塔在灵山左。赞曰。</p>
<p>彻证至理。岂拘正偏。扬眉瞬目。一任风颠。</p>
<p>语默动静。妙阐幽玄。昌黎拜倒。衣书记传。</p>
<p><span style="color:#333399">鼓山灵峤禅师西《天三十六世南岳第三世》<span lang="EN-US"></span></span></p>
<p>师不知何许人也。与五泄山灵默禅师同印心于马祖。隐居鼓山前岩。故岩以师名名之。涌泉寺址原系深潭。为毒龙窟宅。尝为民害。郡从事裴胄请师制之。师乃临潭诵华严经。龙出听经。遂徙去。众感其德。以潭址建寺。迎师住锡。于唐建中四年开法。敕赐额华严。大弘法化。后不知所终。出弘释录及闽志。赞曰。</p>
<p>契马师机。神珠无价。妙阐华严。龙归座下。</p>
<p>开辟石鼓。雷音普化。万古巍巍。光辉昼夜。</p>
<p><span style="color:#333399">牛头鹤林玄素禅师《西天三十七世牛头第六世》<span lang="EN-US"></span></span></p>
<p>师延陵人也。姓马。参威禅师悟旨。复居京口鹤林寺。一日有屠者预谒。愿就所居办供。师欣然往。众皆见讶。师曰。佛性平等。贤愚一致。但可度者。吾即度之。何差别之有。僧问如何是西来意。师曰。会即不会。疑即不疑。又曰。不会不疑底。不疑不会底。又有僧叩门。师问是甚么人。曰是僧。师曰。非但是僧。佛来亦不著。曰为甚么不著。师曰。无汝栖泊处。天宝十一年示寂。塔于黄鹤山。敕谥大律禅师。大和宝航之塔。赞曰。</p>
<p>佛性平等。海水味一。屠儿刀放。三涂顿息。</p>
<p>西来何意。会即不疑。不疑不会。佛亦奚为。</p>
<p><span style="color:#333399">径山道钦禅师《西天三十八世牛头第七世》<span lang="EN-US"></span></span></p>
<p>师苏州昆山朱氏子。初服膺儒教。年二十八。投素禅师出家。得旨后。至径山驻锡。玄化大振。僧问如何是道。师曰。山上有鲤鱼。海底有红尘。如何是祖师西来意。师曰。汝问得不当。曰如何是当。师曰。待吾灭后。即向汝说。唐大历三年。代宗征至阙下。亲加瞻礼。帝悦。谓忠国师曰。朕欲锡钦师一名。国师欣然奉诏。乃议号国一焉。后辞归本山。于贞元八年十二月示寂。说法而逝。谥大觉禅师。赞曰。</p>
<p>为真法宝。作丈夫事。鼻祖双径。龙王献地。</p>
<p>马师试惑。帝主钝置。唐国一人。声振百世。</p>
<p><span style="color:#333399">韶州灵树如敏禅师《西天三十八世南岳第五世》<span lang="EN-US"></span></span></p>
<p>师闽人。嗣长庆安。（南汉）广主刘氏。奕世钦重。封知圣大师号。僧问佛法至理如何。师展两手而已。有问和尚有缘甚么处。师曰。日出东。月落西。师三十年不请首座。有问如何不请。师曰。吾首座初生也。一日曰。出家也。一日曰。行脚也。一日命众出三门迎首座。云门果至。化被岭表。四十余年颇有异迹。广主将兴兵。躬入请师决臧否。师已先知。怡然坐化。王至。问和尚何时得疾。对曰。未曾得疾。适封一函子。令呈大王。王开函得一帖子云。人天眼目。堂中上座。王悟师旨。遂寝兵。乃召第一座开堂说法。云门也。龛塔葬仪。皆广主办。谥灵树禅师真身塔焉。赞曰。</p>
<p>师坐道场。尊法崇重。七古八怪。循机变弄。</p>
<p>卅载等人。留函酬问。域中大事。上座担任。</p>
<p><span style="color:#333399">唐石钟发光禅师<span lang="EN-US"></span></span></p>
<p>师河南汝阳杨氏。世居官。见罪人叹曰。人本无罪。无明陷之。地狱本无。夙业感之。遂发愿诣少林寺出家。受具于开元。精研毗尼。及诸教乘。后遍历诸方。究西来直指。发明向上。步礼迦叶。至鸡足。驻锡其间。创石钟寺。遂成法宇。赞曰。</p>
<p>偶然一语。捷出群机。任性自在。空费钳锤。</p>
<p>饮光隐处。日月重耀。石钟发响。音震冥微。</p>
<p><span style="color:#333399">鸟窠道林禅师《西天三十九世牛头第八世》<span lang="EN-US"></span></span></p>
<p>师姓潘。富阳人也。母朱氏。梦日光入口有娠。及诞。异香满室。遂名香光。九岁出家。二十一岁于荆州果愿寺受具。后诣长安西明寺复礼法师处。学华严经起信论。礼示以真妄颂。俾修禅那。代宗诏国一禅师至阙下。师谒之。发明心地。及南归。见秦望山有长松。盘曲如盖。遂栖止其上。白侍郎出守杭郡。入山问道。师曰。诸恶莫作。众善奉行。白曰。三岁孩童也晓得。师曰。八十老翁行不得。忽一日谓侍者曰。吾今报尽言讫坐化。赞曰。</p>
<p>秦望山头。是何模样。月挂松枝。尘飞不上。</p>
<p>至险至平。太守难谅。位高太危。徒怀怅望。</p>
<p><span style="color:#333399">鼓山兴圣国师《西天四十世青原第七世》<span lang="EN-US"></span></span></p>
<p>师系出大梁李氏。幼恶荤膻。乐闻钟梵。年十二。有白气数道。腾于所居。师题壁曰。白道从兹速改张。休来显现作妖祥。定祛邪行归真见。必得超凡入圣乡。题罢。气即随灭。年十五。梦僧告曰。出家时至。遂依白鹿规禅师出家披削。参雪峰。峰搊住曰。是甚么。师释然了悟。亦忘其了心。惟举手摇曳而已。峰审其悬解。抚而印之。后闽王建涌泉。迎师主席。赐号兴圣。法道大行。　赞曰。</p>
<p>直下若会。箭过新罗。通宵有路。一任摩挲。</p>
<p>不跨石门。毕竟作么。涂毒雷轰。万古不磨。</p>
<p><span style="color:#333399">梁鼓山扣冰古佛<span lang="EN-US"></span></span></p>
<p>师新丰翁氏子。母梦比丘风神炯然。荷锡求宿。人指谓此辟支佛也。已而孕。生于会昌四年。香雾满室。弥日不散。年十三出家。初以讲说为众所归。谒雪峰。携凫茨一包。酱一器献之。峰与语。异之曰。子异日必为王者师。天成戊子。应闽王召。茶次。师提起櫜子曰。会么。曰不会。曰人王法王各自照了。留十日。以疾辞归鼓山。至十二月二日。沐浴升座。告众而逝。荼毗。祥曜满山。获五色舍利。塔于鼓山正寝。赞曰。</p>
<p>为王者师。受雪峰记。坐扣坚冰。空里游戏。</p>
<p>举起茶櫜。翻天覆地。人王法王。慧日普丽。</p>
<p><span style="color:#333399">冲煦慧悟禅师《西天四十一世青原第八世》<span lang="EN-US"></span></span></p>
<p>师福州人也。姓和氏。幼不茹荤血。自誓出家。登鼓山投晏国师剃度。得法受记。弘法鼓山。周显德中。江南国主延住光睦。僧问如何是大道。师曰。我无小径。曰。如何是小径。师曰我不知有大道。次住庐山开先。晚居金陵净德。聚徒说法。有声于时。开宝八年归寂。赞曰。</p>
<p>幼入师室。撞破石头。一言之下。左右逢源。</p>
<p>大道小径。步步红尘。我不知有。狮子嚬呻。</p>
<p><span style="color:#333399">乳源双峰寺肉身广悟禅师《西天四十一世青原第八世》<span lang="EN-US"></span></span></p>
<p>师讳竟钦姓王氏。蜀益州人。幼投峨嵋山黑水寺出家。二十一岁具戒巡礼。晚见云门契悟印证。时刘氏僭号岭南。尤尚佛教。如灵树知圣。云门匡真。皆当时钦重。而师居其一。南汉刘晟尝召问甚喜。赐以磨衲方袍。太平兴国二年二月二十二日。与诸缁素夜话。焚香合掌而逝。僧腊四十二。世寿八十二。塔全身本山。至大中祥符九年。塔户分裂。视之如生。缁素迎请胶漆。供双峰山。地方崇拜。甚感灵异。赞曰。</p>
<p>峨嵋脱染。坚持佛戒。生死大事。遍扣名德。</p>
<p>函盖云门。狂心顿歇。质留双峰。万古不灭。</p>
<p><span style="color:#333399">丹霞子淳禅师《西天四十六世青原第十三世》<span lang="EN-US"></span></span></p>
<p>师剑州贾氏子。弱冠为僧。彻证于芙蓉之室。上堂云。乾坤之内。宇宙之间。中有一宝。秘在形山。肇法师恁么道。只解指纵话迹。且不能拈示于人。丹霞今日辟开宇宙。打破形山。为诸人拈出。具眼者辨取。以柱杖卓一下曰。还见么。鹭鹚立雪非同色。明月芦花不似他。宣和己亥春示寂。塔全身于洪山之南。赞曰。</p>
<p>入芙蓉室。忘来去路。打破形山。无本可据。</p>
<p>君臣道合。月芦藏鹭。倒驾慈航。渡人无数。</p>
<p><span style="color:#333399">宋大通达岸禅师《西天四十六世南岳第十三世》<span lang="EN-US"></span></span></p>
<p>师讳志靖。字达岸粤。韶州曲江梁氏子。生朱梁贞明四年。少不乐世事。十二岁出家。二十受具于云门偃。南汉刘晟。敬其德。尊宠甚隆。师偶过大通（大通烟雨为羊城八景之一）之滘浩口。阻风登岸。见古寺。爱其幽胜。不忍去。请于刘。重新之。赐名宝光。宋太宗太平兴国三年辞众逝。灵光烛天。奉其真身。时示灵迹。至今不坏。远近争礼之。寂年七十有二。赞曰。</p>
<p>大士示化。遇缘即应。大通古迹。继启先圣。</p>
<p>灵光烛天。破长夜梦。留身范世。作福田供。</p>
<p>初刊师相。不得出处。故附于应化之末。后得大通烟雨宝光古寺记。始悉生　　平。因述于右。本应按代列入。因板已定。不能羼入。故仍补遗于此焉。</p>
<p><span style="color:#333399">宗赜慈觉禅师《西天四十六世青原第十三世》<span lang="EN-US"></span></span></p>
<p>师茗州孙氏子。得法于广照。继席长芦。僧问达摩面壁此理如何。师良久。僧礼拜。师曰。今日被这僧一问。直得口哑。上堂云。冬去寒食。一百单五。活人路上。死人无数。头钻荆棘。将谓众生苦。拜扫事如何。骨堆上添土。唯有出家人。不踏无生路。大众且道向甚么去。南天台。北五台。参。赞曰。</p>
<p>放一线道。禅净对立。谁权谁实。千圣不识。</p>
<p>大士应化。逆顺罔测。东林结社。熊耳面壁。</p>
<p><span style="color:#333399">真歇清了禅师《西天四十七世青原第十四世》<span lang="EN-US"></span></span></p>
<p>师左绵雍氏子。襁褓入寺见佛。喜动眉睫。人咸异之。试经得度。拈丹霞之室。霞问如何是空劫之前自己。师拟对。霞曰。你闹在。且去。一日登钵盂峰。豁然契悟。迳归侍立。霞掌曰。将谓你知有。师欣然拜之。住后。上堂云。我于先师一掌下。伎俩俱尽。觅个开口处不可得。师终于皋宁崇先。塔于寺西华相嵨。谥悟空禅师。赞曰。</p>
<p>一掌之下。伎俩俱尽。将为瞥地。旁观者哂。</p>
<p>夜月流辉。澄潭无影。巧拙不到。金缄密稳。</p>
<p><span style="color:#333399">天童宗珏禅师《西天四十八世青原第十五世》<span lang="EN-US"></span></span></p>
<p>师印心长芦。出世天童。上堂。劫前运步。世外横身。妙契不可意到。真证不可以言传。直得虚静敛氛。白云向寒岩而断。灵光启暗。明月随夜船而来。正恁么时。作么生履践。偏正不曾离本位。纵横那涉语因缘。僧问如何是道。师曰。十字街头休斫额。赞曰。</p>
<p>妙契匪意。真证离言。当街斫额。举棹迷源。</p>
<p>横身劫外。彻底掀翻。正偏回玄。如珠走盘。</p>
<p><span style="color:#333399">雪窦智鉴禅师《西天四十九世青原第十六世》<span lang="EN-US"></span></span></p>
<p>师滁州吴氏子。儿时。母为洗手疡。因曰。是甚么。对曰。我手似佛手。长失怙恃。依真歇于长芦时。大休首众。器之。后遁迹象山。山怪不能惑。深夜开悟。复见休。蒙印可。住后上堂。世尊有密语。迦叶不覆藏。一夜落花雨。满城流水香。赞曰。</p>
<p>我手佛手。阿师多口。遁迹象山。痴狂外走。</p>
<p>机契天童。百怪潜匿。达摩不识。世尊无密。</p>
<p><span style="color:#333399">天童如净禅师《西天五十世青原十七世》<span lang="EN-US"></span></span></p>
<p>师生而歧嶷。不类常童。长学出世法。参足庵于雪窦。庵令看柏树子话。有省。呈颂曰。西来祖意庭前柏。鼻孔廖廖对眼睛。落地枯枝才□跳。松萝亮□笑掀腾。庵颔之。出世天童。六座道场。两奉天旨。法道之盛。可想见也。示寂说偈曰。六十六年。罪犯弥天。打个□跳。活陷黄泉。塔全身于本山。赞曰。</p>
<p>从来无名。唤作庭柏。白日见鬼。受赵州惑。</p>
<p>末后拈出。称锤是铁。此风扇布。知恩报恩。</p>
<p><span style="color:#333399">鹿门自觉禅师《西天五十一世青原第十八世》<span lang="EN-US"></span></span></p>
<p>师参长翁净。值净上堂。举灵云见桃花悟道因缘。颂曰。一个乌梅是本形。蜘蛛结网扦蜻蜓。蜻蜓落了两边翅。堪笑乌梅咬铁钉。师不觉失笑曰。早知灯是火。饭熟几多时。后承印记。出世鹿门。示众曰。尽大地是学人一卷经。尽乾坤是学人一只眼。以这个眼。读如是经。千万亿劫。常无间断。诸人还看得读得么。如看得读得。老僧请他吃个无米油餈。赞曰。</p>
<p>灯原是火。日月同明。失声一笑。鼻直眼横。</p>
<p>无米油餈。觌面相呈。毕竟如何。梅咬铁钉。</p>
<p><span style="color:#333399">普昭一辩禅师《西天五十二世青原十九世》<span lang="EN-US"></span></span></p>
<p>师洪州黄氏子。年十一岁。丁父忧。遂出家。十八纳戒。参鹿门。问如何是尽乾坤是学人一只眼。门曰。汝被一卷遮却也。师拟对。门摇手曰。不快漆桶。去。师于言下有省。出住青州普昭。迁东都万寿。室中三百问。戡验学者。声被大河南北。师示微疾。说偈而逝。寿六十九。塔分仰山栖隐。阳台青水院。赞曰。</p>
<p>以如是眼。读如是经。穷未来际。彻底惺惺。</p>
<p>百问云兴。几能折合。麟趾振振。神驹馺馺。</p>
<p><span style="color:#333399">无用贤宽禅师《西天五十四世南岳二十一世》<span lang="EN-US"></span></span></p>
<p>师和州周氏子。参金牛于冶父。才见。牛便喝。师亦喝。牛曰。那里学得这许头来。师曰。大有人疑著。牛便打。明日复见牛。引入阁中坐。忽炉内汤瓶水溢。灰上冲。师忽然大悟。汗流浃背。呈偈有水底泥牛吼一声。大千沙界一齐倾句。牛颔之。至正中开法太湖普明。禅衲云臻。夜有天灯下照。远近叹异。特赐佛照圆悟之号。泰定三年九月十五日说偈而逝。塔全身于太湖。赞曰。</p>
<p>金牛一喝。松石亡年。春云野鹤。秋水澄渊。</p>
<p>佛祖垂照。鉴地辉天。东西南北。一等周旋。</p>
<p><span style="color:#333399">高丽铁山琼禅师《西天五十五世南岳第十二世》<span lang="EN-US"></span></span></p>
<p>师湘潭人。年十八出家。首谒雪岩。屡入室呈解。岩但曰。只是欠在。一日忽触著欠字。身心豁然。彻骨彻髓。乃跳下禅床。擒住岩曰。我欠少个甚么。岩打三掌。师设拜。岩然之。谒东岩。岩问。心不是佛。智不是道。上座作么生会。师曰。抱赃叫屈。岩曰。不是心。不是佛。不是物。是甚么。曰。眉间迸出辽天鹃。高丽国王钦其道德。请至其国。大弘法化。后在袁州慈化。示寂。塔于观音阁后。事出明永乐间径上文琇著增集续传灯录第五卷。赞曰。</p>
<p>髑髅榼破。痛下一锤。本无欠少。须经这回。</p>
<p>龙睛鹿眼尚难识。万里无端逐臭来。眉间迸出辽天鹃。法网弥天海外开。</p>
<p><span style="color:#333399">独庵道衍禅师《西天五十五世南岳二十二世》<span lang="EN-US"></span></span></p>
<p>师苏之相城人。族姓姚。年十四岁。出家于里之妙智庵。从虚白亮公习天台教。后参愚庵机契。掌内记三年。出世普庆。迁天龙。尝自题肖象曰。看破芭蕉拄杖子。等闲彻骨露风流。有时摇动龟毛拂。直得虚空笑点头。永乐中以佐命功。文皇欲官之。不可。一日召见。上潜令人以冠服被体。进爵太子少师。不得已拜命。奉使道疾。上亲临视。示寂。封荣国公。谥恭靖。荼毗舌根不坏。舍利五色。塔于西山。寿八十有四。赞曰。</p>
<p>大士垂迹。化非一端。三十二应。顺逆音观。</p>
<p>大师如是。敢测尊颜。损己济世。人神同欢。</p>
<p><span style="color:#333399">石溪无一全禅师《西天五十五世南岳二十二世》<span lang="EN-US"></span></span></p>
<p>师之行实无考。惟续藏载。师与高峰同印心于雪岩。而师之真仪。藏于鼓山。垂三百年。敬为临邈。用彰潜德。赞曰。</p>
<p>实相无相。万物皆状。真说无说。溪声长舌。</p>
<p>随缘隐显。如水中月。雪岩正眼。万古不灭。</p>
<p><span style="color:#333399">五台山壁峰宝金禅师《西天五十六世南岳二十三世》<span lang="EN-US"></span></span></p>
<p>师乾州永寿石氏子。诞时白光盈室。六岁出家。遍历讲肆。忽叹为非。遂更衣谒如海于缙云。偶携筐撷蔬。入定三时方寤。呈解不契。海谓师曰。此尘劳暂息耳。必使心路绝。祖关透。然后大法始明。师由是胁不至席者三年。一日闻伐木声。汗下如雨。乃曰。古人道大悟十八遍。小悟无数。岂欺我哉。未生前事。今日方知。寻受记□。出世五台。众至万指。至正洪武间。两蒙召对。问法称旨。壬子六月示寂。荼毗。舍利五色。赞曰。</p>
<p>白光烨烨。法中之瑞。伐木闻声。更有何事。</p>
<p>两入帝庭。高提祖印。皇恩正渥。浩歌归去。</p>
<p><span style="color:#333399">明狮子山应文禅师<span lang="EN-US"></span></span></p>
<p>师朱明建文皇帝也。燕藩之变。金川门破。内臣出高皇遗命。得度牒三。曰应文。应贤。应能。伽黎俱备。宫中火。帝易僧服自居应文。自复道出。从行者御史叶希贤。吴王教授杨应能。并易僧服。分居应贤应能。历吴楚黔蜀。辗转入滇。隐居狮子山有年。今遗像犹存。晚岁东归。坐化宫中。世寿八十余。葬于西山。赞曰。</p>
<p>人王法王。各行正令。千日并照。有感斯应。</p>
<p>必竟如何。路绝凡圣。叶落归根。无欠无剩。</p>
<p><span style="color:#333399">附建文皇帝出家诗二首于下<span lang="EN-US"></span></span></p>
<p>牢落西南四十秋　萧萧白发已盈头　乾坤有恨家何在　江汉无情水自流</p>
<p>长乐宫中云气散　朝元阁上雨声收　新蒲细柳年年绿　野老吞声哭未休</p>
<p>风尘一夕忽南侵　天命潜移四海心　凤返丹山红日远　龙归沧海碧云深</p>
<p>紫微有象星环拱　夜漏无声水自沈　遥相禁城今夜月　六宫犹望翠华临</p>
<p><span style="color:#333399">松隐茂禅师《西天五十六世南岳二十三世》<span lang="EN-US"></span></span></p>
<p>师奉化郑氏子。年十八出家。奋志参方。首谒保宁。宁问来作甚么。师曰。生死事大。特求出离。宁曰。明知四大五蕴是生死根本。何缘入此革囊。师拟对。宁便打。师豁然悟入。晚岁退隐东堂。一日示微疾。集众诀别。众请偈。师举手自指曰。此中廓然。何偈之为。端坐凭几。握右拳枕额而逝。世寿八十有五。荼毗有天花之祥。舍利无数。塔于瑞云西岗。赞曰。</p>
<p>无量劫来。抱此革囊。毒手一击。如雪沃汤。</p>
<p>通身是口。毛孔放光。光前绝后。天花飞扬。</p>
<p><span style="color:#333399">绝学世诚禅师《西天五十六世南岳二十三世》<span lang="EN-US"></span></span></p>
<p>师示众曰。有志之士。趁众中柴干水便。僧堂温暖。发愿三年不出门。决定有大受用。有等才作工夫。觉得胸次轻安。目前清净。便一时放下。作偈作颂。口快舌便。将谓是大了当。误了一生。可惜前来许多心机。中途而废。三寸气断。将何保任。众兄弟欲出离生死。参须真参。悟须实悟始得。赞曰。</p>
<p>水便柴干。实悟真参。旷劫生死。岂是等闲。</p>
<p>婆心片片。痛切心肝。三界火宅。露地自安。</p>
<p><span style="color:#333399">太华无照玄鉴禅师《西天五十七世南岳二十四世》<span lang="EN-US"></span></span></p>
<p>师滇之曲靖普鲁吉人。父任安宁。师乃诞焉。长依虎丘云岩净公剃染。与念庵为友。初习教观。叹非究竟。历参空庵一。高峰妙。契心印于中峰。峰命分讲为第一座。未几还滇。出世太华。大弘拈花之旨。终于太华。寿三十七。塔于本山。赞曰。</p>
<p>祖意教意。不容拟议。钝根阿师。草鞋空费。</p>
<p>疏存德峤。讲弘良遂。法法无碍。光烛天地。</p>
<p><span style="color:#333399">径山季潭泐禅师《西天五十七世南岳二十四世》<span lang="EN-US"></span></span></p>
<p>师台之临海人。八岁。依笑隐学佛。十四薙染。出世径山。有声于时。明太祖召住天界。宠遇优渥。宋学士濂赞师曰。笑隐之子。晦机之孙。具大福德。证大智慧。其推重如此。师著有全室集。并笺注金刚般若心经楞伽三经行世。赞曰。</p>
<p>龙飞五位。法运更新。如云之从。为国之珍。</p>
<p>不染世荣。天语益温。末后倾出。谁赓其音。</p>
<p><span style="color:#333399">碧鸡山华亭玄峰禅师《西天五十七世南岳二十四世》<span lang="EN-US"></span></span></p>
<p>师本楚人。族姓周。因祖父宦滇南。遂籍昆明。母梦祥云绕屋而生师。师少具威仪。有夙慧。年十二博通儒典。十四厌尘劳。依雄辩法师出家禀具。参宝积坛主。与雪庭禅师为友。一日看柏树子话。疑情现前。晏坐树下。经七日。闻鹊噪。乃出定。东游参天目于中峰。一语忘筌。遂获印心。返滇。峰示偈云。百亿日月绕四栏。光射银山穿铁壁。一庵内外赤条条。拈来总是心王苗。出世华亭。道风远被。至正九年己丑嘉平三日。示众曰。记取腊八。吾将归去。师生于中统丙寅。世寿八十四。僧腊七十。塔于本山。集有高僧传及语录行世。赞曰。</p>
<p>柏树子话。有甚妙玄。中峰拈出。动地惊天。</p>
<p>烁破面门。鼻无半边。华亭毓秀。慧灯永传。</p>
<p><span style="color:#333399">盘龙山宗照莲峰禅师《西天五十七世南岳二十四世》<span lang="EN-US"></span></span></p>
<p>师晋宁段氏子。生而颖异。天性绝伦。年十八。礼云峰薙染。以生死为念。不忘参究。一日闻伐木声有省。出滇见空庵。复叩中峰。乃获印证。至正间回滇。开法盘龙山。有黑井为毒龙窟宅。颇为民害。师既建寺。书咒沉水而害息。宁州有虎患。辄伤人。师噀水驱之。虎亦潜迹。其神异甚多。师之肉身龛于盘龙。至今岁月朝礼者不绝。赞曰。</p>
<p>刹刹尘尘。随应现身。百川之月。百花之春。</p>
<p>手眼快便。伐木丁丁。盘龙道启。万古传灯。</p>
<p><span style="color:#333399">古庭善坚禅师《西天六十世南岳三十七世》<span lang="EN-US"></span></span></p>
<p>师昆明丁氏子。诞时红光烛天。异香满室。十岁依慈宗于五华。易名善贤。初参无际于金陵。际示以万法归一话。一日阅圆觉经。至身心俱幻。豁然有省。十九礼柏岩。遂改今名。再参无际。始蒙印记。付以衣拂。嘱曰。吾道自子大兴。临济慧命。勿令断绝。师掩耳而出。历主浮度天界诸名刹。后返滇。即创归化。大弘直指之旨。著有‘山云水石集’行世。赞曰。</p>
<p>香光盈室。古圣再来。龟毛拈出。照遍九陔。</p>
<p>这个非别。石上花栽。道并盘龙。甘露同开。</p>
<p><span style="color:#333399">鸡足山真圆月潭禅师《西天六十六世南岳三十三世》<span lang="EN-US"></span></span></p>
<p>师湘人。族姓萧。父宦金陵。乃诞师焉。年十八。出家天界。秉具后。遍叩当代名宿白斋无际遍融诸老。皆相器重。后印记于月心老人。嘉靖初卓庵鸡足。聿成名刹。即今之华岩寺。是时南诏大法。得盘龙古庭及师相继。再振宗风。赞曰。</p>
<p>大士化世。弘法自任。月照千江。无水不印。</p>
<p>性月共圆。诸德同证。南滇载德。大法永盛。</p>
<p><span style="color:#333399">明云栖莲池大师莲宗八祖<span lang="EN-US"></span></span></p>
<p>师俗姓沈。籍仁和。十七补邑庠。书生死事大四字于案头。一日失手碎茶瓯。有省。北游谒笑岩。求开示。岩曰。阿你三千里外来开示我。我有甚么开示。师恍然。辞归。过东昌。闻谯楼鼓声。忽悟。说偈云。二十年前事可疑。三千里外遇何奇。焚香掷戟浑闲事。魔佛空争是与非。万历乙卯七月。师将示寂。预别众曰。半月后吾将他往。至期示微疾。面西而逝。著有弥陀疏钞。云栖法汇行世。赞曰。</p>
<p>老实念佛。不须捏怪。宁待融通。当场捉败。</p>
<p>一声涂毒。漆桶不快。更问如何。三千里外。</p>
<p><span style="color:#333399">明回龙闻谷广印禅师<span lang="EN-US"></span></span></p>
<p>师嘉善周氏子。母梦神人。翼卫入室而诞。七岁送开元寺剃度。参仪峰。峰令看云门露字因缘。至忘寝食。结茆双径。阅亮坐主参马祖几话。疑情顿发。一日睹瑞光花大悟。历参云栖龙池。皆为印可。龙送至门。抚师背曰。老侄。我还疑你在。师曰。甚处疑某甲。龙曰。如何是密启其意。师曰。今日不打宜兴转。龙呵呵大笑。师戴笠便行。后主真寂。天下向风。赞曰。</p>
<p>生有自来。神人卫送。顶笠便行。一任拈弄。疑则别参。凡圣不共。一滴苕溪逆流。知他是济是洞。</p>
<p></p>
<p><span style="color:#333399">鸡足山如满月轮禅师《西天六十七世南岳三十四世》<span lang="EN-US"></span></span></p>
<p>师马龙易氏子。十八出家受具。参月潭。盘桓有年。得受心印。庄严万行。不以得少为足。遍参南北名宿。留燕都二十有六载。名动九重。两蒙赐紫衣龙藏。晚岁返滇。历主华亭华严两名刹。大振宗风。有语录行世。赞曰。</p>
<p>心印月潭。名动阙庭。化被六诏。赐紫匪荣。</p>
<p>描真作绝。风骨棱棱。龙藏重颁。华严华亭。</p>
<p><span style="color:#333399">真可紫柏禅师《西天六十七世南岳三十四世》<span lang="EN-US"></span></span></p>
<p>师吴江滩缺沈氏子。游方闻诵张拙偈。至断除烦恼重增病。趋向真如亦是邪。大疑。一日斋次忽悟。乃曰。使我在临济德山座下。一掌便醒。安用如何若何。万历癸卯秋。忌师者以他事陷师罹难。被逮拷讯。神色自若。抵死以传灯未续。为我出世慧命一大负。余无他言。法司定案欲死师。师曰。世法如此。久住何为。乃索浴说偈端坐而逝。御史曹学程闻讯趋视。师复张目一笑而别。塔于径山。著有紫柏集行世。赞曰。</p>
<p>其骨如铁。其气如虹。肩荷大法。力挽颓风。</p>
<p>如护君父。宁顾厥躬。虽罹其难。不辱门风。</p>
<p><span style="color:#333399">南华憨山德清禅师《西天六十七世南岳三十四世》<span lang="EN-US"></span></span></p>
<p>师金陵全椒人也。姓蔡氏。父彦高。母洪氏。梦大士携童子入门。抱之。随有娠。及诞。白衣重胞。有异香。出家报恩。参笑岩。岩示以本分钳锤。后结茆北台龙门。一日粥罢经行。忽立定。不见身心。惟一大光明藏湛满圆寂。如大圆镜。说偈云。瞥然一念狂心歇。内外根尘俱洞彻。翻身触破太虚空。万象森罗从此灭。后因宏法。致婴世难。而道望益高。天启癸亥。坐化曹溪。寿七十八。著有梦游集行世。赞曰。</p>
<p>弘道婴难。其道益弘。曹溪一滴。千里同风。</p>
<p>龙象蹴蹋。振瞆启聋。一灵皮袋。辉映卢公。</p>
<p><span style="color:#333399">鸡足山本安无心禅师《西天六十八世南岳三十五世》<span lang="EN-US"></span></span></p>
<p>师湖南平江舒氏子。随母之燕。年十六。于法海寺披缁圆具。究心宗乘。久依南明广。于言下密契。与妙峰友善。万历己丑。诏赐紫衣。慈圣太后懿旨。命师与妙峰同送龙藏至鸡山华严。众因迎师驻锡大觉寺。于时滇南祖道称极盛焉。赞曰。</p>
<p>黄卷赤轴。光被南天。蛮夷同庆。至化无边。</p>
<p>红波浩渺。鸡足峰前。面目现在。倒却刹竿。</p>
<p><span style="color:#333399">明南雄莲社庵肉身念纯大师莲宗<span lang="EN-US"></span></span></p>
<p>师讳智一。字念纯。江西太和郭氏子。母梦白莲而孕。生于万历丁亥冬月十九日子时。生时祥光满室。幼不群。厌腥膻。十岁通内典。十八登进士。历官都御使。巡抚黔粤。二十五岁权臣当道。弃官出家。投丹霞大素禅师薙染。素师广孝。是沩仰法派。受戒于云栖莲池大师。参方十载。发明心地。禅净并行。紫柏憨山印可。许为法门砥柱。天启六年创莲社庵。凿放生池四。专志净修。日课弥陀十万。再建鳌山寺青莲庵旃檀林。四寺接众。遐迩慕其道风。与莲池大师相同。于顺治乙亥七月十三午。无疾。告众努力。宏扬佛法。说毕。端坐念佛而逝。世寿七十三。僧腊四十八。度人无数。逝世经百日如生。香风不散。知州罗公与绅耆善信。留肉身供养于莲社庵。迄今三百余载。仍然如生。俗时著有官箴青螺集。法门著有禅净双修集净土诗行世。赞曰。</p>
<p>和气初临。万物皆春。大哉造化。能使枯荣。</p>
<p>一句弥陀。四大皆空。金刚体固。景仰高风。</p>
<p><span style="color:#333399">鸡足山用周水月禅师《西天六十八世南岳三十五世》<span lang="EN-US"></span></span></p>
<p>师常德王氏子。少业儒。因阅金刚般若经。至凡所有相皆是虚妄有省。年十六。投古林脱白。志切向上。自谓识量依通。非究竟法。遍参古宿。深求决策。至峨嵋忽获证琉璃三昧。胸中莹彻。了悟无滞。晚见雪峤信和尚。呈所见。信颔之。旋滇结茆鸡足。额曰水月。遂以名焉。一日集众。以法道相勉。端坐而逝。寿六十有四。赞曰。</p>
<p>未明这个。骑牛觅牛。一言投契。碎身难酬。</p>
<p>琉璃三昧。法海遨游。水月何在。雨散云收。</p>
<p><span style="color:#333399">九溪山知空中峰禅师《西天六十九世南岳三十六世》<span lang="EN-US"></span></span></p>
<p>师湘乡人。张氏子。十岁。投水月脱白。精究毗尼。参柏树话。苦不得入。一日礼万佛名经。至三卷。举南无二字。忽身心脱落。即说偈云。虚空是佛身。我本世间人。我性与空合。非佛亦非人。遂创居九台。有密行老人者。居衡州南云。令人以衣拂致师为临济三十二世。师拜受开法。一日谓众曰。三日后必雨。雨时相报。吾将去矣。至时果雨。侍者报师。含须绕殿三市。坐翘一足而逝。世寿七十七。有语录及草堂集行世。赞曰。</p>
<p>一声南无。震倒柏树。万派朝宗。千山独露。</p>
<p>虚空粉碎。气参佛祖。末法轨范。狂澜砥柱。</p>
<p><span style="color:#333399">古林庵慧云古心如馨律师《律宗古林第一世》<span lang="EN-US"></span></span></p>
<p>师江宁溧阳杨氏子。生时异香盈闾。面有朱痣三十六。弱冠就摄山薙发。夙禀洪愿。步叩清凉。感文殊授衣摩顶曰。为汝受戒竟。师于言下顿悟五篇三聚心地法门。专持梵律。皎若冰霜。建古林庵。中兴戒法。神宗皇帝赐紫。命至五台开皇戒。感庆云现空。赐号慧云律师。得法十二人。大启律门。赞曰。</p>
<p>文殊舒臂。梵戒圆成。塔幸优波。随类现容。</p>
<p>人天咸庆。玄化神功。律日永耀。万古昌隆。</p>
<p><span style="color:#333399">鸡足山定堂本帖禅师《西天六十九世南岳三十六世》<span lang="EN-US"></span></span></p>
<p>师寻甸杨氏子。嘉靖间。游依秀嵩山白斋和尚脱白。参万法归一话。发明心地。后住鸡山金龙潭。屡见金龙出现。又感椒树放光。故创庵以花椒名焉。临化书偈曰。性无加减岂悟迷。本无来去巧妆奇。几回力尽心圆处。坐脱娘生铁面皮。赞曰。</p>
<p>万法归一。忘筌得鱼。鲸吞海水。露出珊瑚。</p>
<p>椒树放光。金龙现瑞。力尽心圆。不可思议。</p>
<p><span style="color:#333399">金山铁舟行海禅师《西天六十九世南岳三十六世》<span lang="EN-US"></span></span></p>
<p>师新安蒋氏。幼孤。尝至忠灵院。见像教端严。欣然忘返。即僦食院中。佛前瞻礼经行。俨若老衲。脱白圆具后。专心向上。发明大事。印记箬庵。后出世江天寺。师尝梦乘舟于烟波浩渺中。至住金山。与昔梦契。示微疾逝。年登七十。赞曰。</p>
<p>大寝未醒。梦中说梦。烟波浩渺。风波谁动。</p>
<p>箬师唤起。应江天任。睁开两眼。法何欠剩。</p>
<p><span style="color:#333399">华严肉身圣可禅师<span lang="EN-US"></span></span></p>
<p>师西蜀王氏子。业儒。生于崇祯元年。七月十三日亥时。十五岁避姚黄罹难。遇老僧嘱念观音圣号脱险。二十七岁遇辽阳禅师薙发。取名得玉。至洪雅八面山澄江和尚圆具后。遍参南北名宿。及见双桂老人。三句投机。得受印记。四十一岁由南旋蜀。至渝城。众士庶请住华岩洞。创华岩寺。为法勤劳。有语录九卷行世。赞曰。</p>
<p>吾无隐乎。碍膺如铁。精勤不怠。目不交睫。</p>
<p>烁破唇皮。虚空流血。双桂三句。了无所得。</p>
<p><span style="color:#333399">明戒台知幻律师</span></p>
<p>师江浦蒋氏子。世称飞钵禅师。年三十。出家于金陵灵谷。圆具参方。自誓此行不蹋曹溪路。不敢回头见故乡。参无字话。发明心地。正统间。北游。诏赐紫衣。敕建戒坛。命师开法。四月传戒。岁以为常。师顶额隆起。帝见奇之。呼为凤头祖师。师应声曰。亦鹅头耳。敢附凤邪。帝益美其谦德。赐号万寿。赞曰。</p>
<p>易说难行。戒为道本。继武南山。脚跟密稳。</p>
<p>狗子性无。不涉唇吻。额有圆珠。风神凝远。</p>
<p><span style="color:#333399">鸡足山悉檀释禅本无禅师《西天六十九世南岳三十六世》<span lang="EN-US"></span></span></p>
<p>师昆明张氏子。早孤。一日游昆明池。见青莲浮于水面。余人无睹。众异之。年十九。依秀山空公祝发。受心法于所庵禅师。每嗟法眼未明。锐志参究。一日托钵洱海城中。闻邻室有人唱云。张豆腐。李豆腐。枕上思想千条路。起来依旧卖豆腐。忽然打失布袋。沐公镇滇南。特建悉檀。请师开法。著有风响集。赞曰。</p>
<p>沿门托钵。不忘己躬。一句截流。迸裂虚空。</p>
<p>粗言细语。胜义同工。如虎戴角。大扇玄风。</p>
<p><span style="color:#333399">三峰法藏禅师《西天六十九世南岳三十六世》<span lang="EN-US"></span></span></p>
<p>师锡山苏氏子。研究首楞严。修观音耳根圆通。会僧夹篱闻破竹声若迅雷。乃大彻。参金粟密云和尚。一日粟举僧问古德。朗月当空时如何。德云。犹是阶下汉。僧云。请师接上阶。德曰。月落后来相见。且道月落后如何相见。师便出堂。粟休去。开法三峰。大弘济宗。迁化后。塔于木山。赞曰。</p>
<p>竹声破裂。深入圆通。森罗万象。咸令斯宗。</p>
<p>阶前月落。觌面相逢。拂袖而去。独坐三峰。</p>
<p><span style="color:#333399">理安性音迦陵禅师《西天七十世南岳三十七世》<span lang="EN-US"></span></span></p>
<p>师俗姓李。籍隶沈阳。年二十四。投高阳毗卢寺祝发受具。参本来面目话有省。诣杭州礼理安梦庵。呈所见。蒙印心。历主理安归宗柏林诸名刹。法道大行。名动九重。雍正四年九月二十九日示寂。敕封圆通妙智大觉禅师。著有语录二十卷。宗鉴法林七十二卷。是名正句八卷。宗统一丝十二卷。杂毒海八卷。宗鉴指要一卷行世。赞曰。</p>
<p>这个阿师。费尽唇嘴。棒喝纵横。实没道理。</p>
<p>儿孙颂德。无能赞毁。为王者师。人天欢喜。</p>
<p><span style="color:#333399">海会溟波禅师《西天七十世南岳三十七世》<span lang="EN-US"></span></span></p>
<p>师畿南武清郭氏子。年七岁。父母送往本邑天仙庙出家圆具。与德心体真结侣参方。至天津如庵。礼大博。问如何是某甲本来面目。博竖拳。师曰。除此别还有么。博便打。师疑情顿发。目不交睫。四昼夜。因上单脱履有省。依止三载。温研密稔。始蒙印可。结茆西山。又十年。始应檀护请。开法海会焉。有语录行世。赞曰。</p>
<p>辟鹿荒山。法界门宽。翠竹黄花。溪声鸟还。</p>
<p>法身般若。岂二奇观。诸贤侧耳。天展笑颜。</p>
<p><span style="color:#333399">宝洪山读彻苍雪禅师贤首<span lang="EN-US"></span></span></p>
<p>师字苍雪滇南呈贡赵氏子。童年随父祝发昆明妙湛寺。圆具后。侍水月和尚久。明慧敏达。以诗名于时。崇祯间。杖锡莅吴会。与一雨禅师投契。雨举为座元。继席中峰。望重诸方。后于宝华山讲楞严经次。一日告众据座而逝。著有华严海印四十二卷行世。赞曰。</p>
<p>虚空为口。万象为舌。一句全提。昼夜常说。</p>
<p>约住德山棒。拈却临济喝。别别。烈焰炉中捞明月。</p>
<p><span style="color:#333399">金山法乳超乐禅师《西天七十世南岳三十七世》<span lang="EN-US"></span></span></p>
<p>师海盐陈氏。父母好禅悦。构庵延僧居之。师闻梵呗。即依依欣慕。及失恃。乃就庵剃染。得法铁舟海。究明大事。继位江天。清圣祖南</p>
<p>巡。奏对称旨。恩眷甚隆。赐紫。著有颂古。于野鸭子颂曰。一群野鸭贴天飞。何用邀名鼓是非。恨杀马师施毒手。错将鼻痛当知归。赞曰。</p>
<p>梵呗感觉。是岂偶然。金鼓惊世。震起前缘。</p>
<p>颂出野鸭。早隔天渊。人主钦崇。伽黎横肩。</p>
<p><span style="color:#333399">明鼓山澄芳性清律师律宗<span lang="EN-US"></span></span></p>
<p>师又名远清。皖之新安人。具姿□玮。谢尘俗。习华严。负笠至越。时慧云律师说戒灵隐。梦有人语云。明日文殊化身来乞戒。可方便授之。次日师果至乞戒。及登坛。师病不能风。慧率众就之。得戒后居五台。研律藏。奏建戒坛。嗣慧公席。后命住鼓山。世寿僧腊失考。塔在清凉。赞曰。</p>
<p>大士乞戒。神太饶舌。受与不受。何盈何缺。</p>
<p>悲愿智转。若随流月。光辉闽晋。东西南北。</p>
<p><span style="color:#333399">宝华三昧寂光律师<span lang="EN-US"></span></span></p>
<p>师姓钱氏。世居瓜渚。母感异梦而生。年二十一。就礼弥陀庵出家。从雪浪恩。习贤守宗。嗣遍参名宿。受具于慧云律师。一见器重。嘱以宏律。即嗣其席。结茆衡岳等处。后至宝华山。大开法会。肇启皇坛。开法席数十处。寿六十有六。无疾告逝。其诸灵异事迹。广于行术。著有梵网直解四卷。赞曰。</p>
<p>千华律制。父作子述。三坛前唱。后和二持。</p>
<p>继武南山。众生病治。稽首吾师。梵网捞世。</p>
<p><span style="color:#333399">鼓山为霖道霈禅师《西天七十世青原三十七世》<span lang="EN-US"></span></span></p>
<p>师建安丁氏子。年十五出家。十八纳戒。遍历讲席。久参永觉。针芥投契。觉年八十。付以衣拂。说偈曰。曾在寿昌桥上过。岂随流水漫生枝。一发欲存千圣脉。此心能有几人知。潦倒残年今八十。大事于兹方付伊。三十年中盐酱事。古人有语不相欺。逆风把柁千钧力。方便能定天下基。康熙壬午九月初七日。集众示寂。寿八十八。兴鼓山宝福白云广福开元四刹。著有华严疏论纂要等经论。共二十八种。一百九十六卷行世。赞曰。</p>
<p>重来石鼓。全提正令。醉心华严。卅年考证。</p>
<p>枣柏清凉。后先辉映。盗玺窥符。得说究竟。</p>
<p>仰瞻道貌。肃然起敬。</p>
<p><span style="color:#333399">鼓山惟静道安禅师《西天七十世青原三十七世》<span lang="EN-US"></span></span></p>
<p>师晋江人。俗姓胡。于德化戴云山脱白。初参古杭和尚。无大省发。嗣依永觉。发明心地。初住鼓山。复迁金陵摄山。有声于时。康熙戊辰四月朔日示寂。寿七十有二。有语录行世。赞曰。</p>
<p>吹无孔笛。唱太平调。鼓山摄山。千江月照。</p>
<p>诸圣不传。向上一窍。全身放下。灵光独耀。</p>
<p><span style="color:#333399">怡山空隐宗宝禅师《西天七十世青原三十七世》<span lang="EN-US"></span></span></p>
<p>师南海陆姓。年十六。自携刀就盘石礼佛剃落。缚茅于龙山。参向上事。一日阅语录。言石压笋斜出。崖悬华倒生。豁然冰释。事母至孝。母卒。庐墓三月。后参博山。山一日以倒骑牛入佛殿话。命众下语。师呈颂曰。贪呈不觉晓。愈求愈转渺。相逢正是渠。才是犹颠倒。蚁子牵大磨。石人抚掌笑。别是活生机。不落宫商调。山为印记。后住罗浮长庆海幢大弘博山之道。顺治十八年七月二十二日端坐而逝。寿六十有二。全身塔于罗浮华首台。赞曰。</p>
<p>石压笋出。岩花倒悬。豁开两眼。三更日现。</p>
<p>处处逢渠。机若雷电。博山无端。牛骑佛殿。</p>
<p><span style="color:#333399">西域圆通明广禅师《西天七十一世南岳三十八世》<span lang="EN-US"></span></span></p>
<p>师直隶雄县高氏子。父性果。母孟氏。梦一灯入怀。醒而有娠。幼慕出家。年十八。父母相继逝世。遂祝发。参溟波。问如何是父母未生前本来面目。波便掌云。会么。云不会。波云参堂去。后结七西域。至第四日五更。胸中豁然。说偈云。三世诸佛座底牢。一条鼻孔透九霄。从今看破娘生面。普天匝地任逍遥。波累征诘。抚而印之。有语录行世。赞曰。</p>
<p>破诸佛牢。放百斤担。地狱天堂。如游园观。</p>
<p>龟毛拈得。不妨快便。迸出日轮。河清海晏。</p>
<p><span style="color:#333399">金山量闻明诠禅师《西天七十一世南岳三十八世》<span lang="EN-US"></span></span></p>
<p>师出世金陵香林。嗣法法乳乐禅师。康熙中赐紫。上堂云。壁立孤峰。千山稽首。泼天门户。万派朝宗。揭示摩醯正眼。提持向上宏规云云。赞曰。</p>
<p>面皮三寸。眉毛二尺。敢作敢为。掉头不顾。</p>
<p>三会说法。胸无元字。四主名蓝。措足无地。</p>
<p><span style="color:#333399">鸡足山普荷担当禅师《西天七十二世南岳三十九世》<span lang="EN-US"></span></span></p>
<p>师云南晋宁人。姓唐。俗名泰字大来。身丁有明末造。以明经选。不赴。国变后。礼无住老人祝发。遍参吴越名宿。于湛然处。发明大事。出世于鸡山石钟。滇南衲子。浩然趋附。康熙癸丑冬。示微疾。趺坐书偈曰。天也破。地也破。认著担当便错过。舌头一断谁敢坐。置笔而化。寿八十一。著有修园橛庵二集。拈花颂百韵行世。赞曰。</p>
<p>山寒水涸。天老地荒。空劫前事。妙用无方。</p>
<p>赤心片片。日月重光。一肩云水。凛凛冰霜。</p>
<p><span style="color:#333399">宝华隆昌读体见月律师<span lang="EN-US"></span></span></p>
<p>师滇南白鹿邵许氏子。父酳昌母吴氏。感异世而生师。及长。性神敏。工绘事。尤擅画观音大士像。人争宝之。父母早世。年二十七。为黄冠。越三载。遇一老僧。授以华严。披阅有悟。诣宝洪山。礼亮如和尚求剃度。先一日亮梦一人著袈裟领众见度。睹师喜与梦符。遂为落发。后至金陵。印心于三昧寂光律师。大张律宗。著有毗尼止作二持。入藏流通。赞曰。</p>
<p>弃道奉释。梦著袈裟。三学鼎立。代佛弘扬。</p>
<p>严净毗尼。止作仪张。弘范三界。苦海慈航。</p>
<p><span style="color:#333399">天宁大晓实彻禅师《西天七十二世南岳二十九世》<span lang="EN-US"></span></span></p>
<p>师崇明陈氏。依天语出家。居终南山。忆洞山参云门公案。见电光彻证。述偈曰。奇哉奇哉甚奇哉。闪电光中正眼开。明暗两条生灭路。谁知无去亦无来。出山参月潭和尚印可。弘法香林金山天宁等处。乾隆再巡幸江南。钦锡紫衣。师示微疾。说偈而逝。寿七十三。腊四十九。塔于金陵之麓。赞曰。</p>
<p>电开正眼。生死路绝。月潭印破。圣凡同彻。</p>
<p>逼塞太虚。了无空缺。灯笼露柱。一任饶舌。</p>
<p><span style="color:#333399">鼓山遍照兴隆禅师《西天七十二世青原二十九世》<span lang="EN-US"></span></span></p>
<p>师古田陈氏子。幼业儒。年二十五。忽厌世相。遂脱白。依恒涛和尚。究心宗。出岭遍参。礼文觉禅师于北京。疑情顿发。一日觉才见。打一竹篦。师礼拜。觉曰。子见甚么道理。曰。某甲不是野狐精。觉以手掩其口云。离却口作么道。师托开云。有口只堪吃饭。呈偈曰。哑子吃黄连。满口说不得。只是自点头。更到天气热。觉为印可。归闽。涛命继席。示寂塔于鼓山。中丞余公向师道风。执弟子礼。为叙其语录行世。赞曰。</p>
<p>有口道不得。无口作么道。夏到天气热。狮凶露牙爪。燕闽万里扇同风。折箸常将沧溟搅。</p>
<p><span style="color:#333399">归元白光德明禅师《西天七十二世青原三十世》<span lang="EN-US"></span></span></p>
<p>师霅川长兴殷氏子。年二十一。参野山克归和尚。尚一日问曰。日间杲日当空。夜间明月照户。日月不相照。众生尔难睹。如何是不涉明暗一句。师曰。今日普茶。来朝祝圣。呈偈曰。日当空。月照户。古往今来空里舞。明暗双消何所睹。碾破太虚谁解补。若解补。惊起木童挝石鼓。印记后。至汉阳建归元寺。康熙癸亥年十二月二十五日告寂。众索偈。师书曰。至楚三十年。丑名遍播传。也有说得好。不与我同参。若要我同参。咄。须要具者般始得。掷笔而化。寿七十九。腊四十二。塔于本寺之阳。有语录二卷行世。赞曰。</p>
<p>雨落日出。石滑晴路。踢破脚尖。明月照户。</p>
<p>依旧野山。灯笼露柱。笑破虚空。花开铁树。</p>
<p><span style="color:#333399">宝华定庵德基律师<span lang="EN-US"></span></span></p>
<p>师婺之林氏子。髫年断荤腥。父母故后。即投苏州宝林寺剃染。受具于见月律师。嗣之。刻苦修持。寝食俱忘。始得毗尼奥蕴。三学该通。主法宝华。甘苦与众共。劳瘁身先之。尝礼塔长千七画夜。忽塔顶放光。将寂。索笔书曰。七日后行矣。至时沐浴更衣。无疾而逝。赞曰。</p>
<p>我佛命脉。梵戒为师。悲嗟末运。正法谁支。</p>
<p>祝祈永袭。补救斯时。霞光作证。信受奉持。</p>
<p><span style="color:#333399">红螺彻悟禅师《西天七十三世南岳三十世》<span lang="EN-US"></span></span></p>
<p>师一字讷堂。又号梦东。丰润马氏子。幼颖悟。博通儒籍。年二十二。大病。悟幻质无常。遂诣房山三圣庵。依荣池老宿剃染。圆具后。历诸讲座。洞达观乘深旨。复参广通碎如纯翁。发明向上大事。粹翁迁万寿寺。师遂继席。声驰南北。宗风大振。晚岁诛茆红螺。栖心净域。衲子奔凑。聿成丛席。嘉庆庚午十二月十七日示寂。荼毗获舍利百余粒。著有梦东集行世。赞曰。</p>
<p>圆顿法门。事无一向。志预圣流。心栖安养。</p>
<p>念念无思。重重华藏。释迦弥陀。不少盐酱。</p>
<p><span style="color:#333399">石钟松波禅师《西天七十四世南岳三十一世》<span lang="EN-US"></span></span></p>
<p>师鹤阳段氏。童年颖慧。了世皆幻。遂从德舟上人脱染。参究宗乘。印心于野竹老人。出世石钟。兹寺发光开创。至师又一大兴。寺为鸡足全山之首。百废重兴。忍苦耐劳。为法为人。无我人相。斯诚山门之幸也。赞曰。</p>
<p>为法为人。以法为重。我法情空。八风不动。</p>
<p>兴功造业。成三宝供。曹溪黄檗。碓舂自任。</p>
<p><span style="color:#333399">鼓山了堂鼎彻禅师《西天七十四世青原三十一世》<span lang="EN-US"></span></span></p>
<p>师江西甘泉人。韩昌黎五十三世孙也。少读书。究性理。游鼓山礼道源和尚得度。习贤首教。出入圭峰。读洞上古彻于五位宗旨。俱有契发。阅大愚三玄三要。有云。放倒大愚。大愚好不丈夫。用打作么。我当日若见。只须瞥地觑他一觑。保他瓦解冰消。往往恩大难酬。三十年后不得错举。嗣法道源老人。赞曰。</p>
<p>曹溪一脉。弱如悬丝。独发契用。是法住持。</p>
<p>雷音轰动。石鼓没皮。是韩氏子。为干蛊儿。</p>
<p><a name="a06"></a><span style="color:#333399">校正星灯集<span lang="EN-US"></span></span></p>
<p>溯自拈花示众。西竺正其传。一苇渡江。东土振其绪。由是相承华叶。光芒燃无尽之灯。摆落蹄筌。教外衍不传之秘。迨夫南宗焰炽。北学祚衰。一滴同源。五宗大启。洋洋震旦。几于道一同风。济济丛林。何异雷鸣狮吼其间乘时应运者。或举拂而人天师表。或坐谈而君相归依。唐宋以来。吁其盛矣。而我临济一宗者。导源黄檗。实为吾法之亢宗。下逮碧峰。几括神州而洒乳。全提祖印。棒喝交驰。其视举圆相以传心。别君臣而示秘者。其门庭之广狭。盖不啻倍蓗已也。其于薙度印心之来哲。众几拥盛如恒沙。莫不各嗣秉承。以伸木本水源之诚。自兹以降。孳乳益繁。如缫出丝。如瓜走蔓。虽派经累续。而来哲无穷。悉自宗由。本派自玄祖以迄智祖。为世已二十有五。自智祖立派十六字至通字下。继起三十二字。于薙法二枝。多出其源。从智祖以迄演彻。又为世二十有九矣。彻以下实繁有徒。其派传至戒定字者不少。余文不过三四字毕矣。每见诸方取至宗字完后。即任转智字。重起者多。至使次序紊乱。先后失宗。又开平先辈。于名派外未有字派。后人取字。不询来历。至使古今德号。首尾颠倒。圣凡溷杂。遂不揣僭越。谨于宗字下增派六十四字。外演号派八十字。从兹递嬗。行看祖武相绳。若挈领纲。庶乎有条不紊。今上溯渊源。下次统绪。汇为一编。题曰星灯集。俾垂永久。用达慈尊度生之怀。凡蒙恩育者。如众星之弥布。罗列有序。若明灯之传照。灯焰无尽也。至若举扬祖奥。大振宗风。上媲美于前休。下垂法于来哲。彻虽衰老。犹愿与吾宗英俊。共矢兢兢云尔。是为序。</p>
<p>佛历二千九百五十九年民国二十一年岁次壬申季冬</p>
<p align="right" style="text-align:right;text-indent:24.0pt;">虚云题于鼓山圣箭堂<span>&nbsp; </span></p>
<p><a name="a07"></a><span style="color:#333399">校正星灯集序<span lang="EN-US"></span></span></p>
<p>前此予纂星灯集一编。于本宗祖嗣派流。疏述颇为衍博。同宗者利之。近数年来。宗嗣日繁。而间又自高庵以上。溯其源绪至于无准范。再上而至临济。而南岳。以至于释迦老子。皆可明矣。今自无准范始。玉高庵升。制为图系。增进子嗣。则按代编入。纂校既竟。命曰校正星灯集。示有异于前纂也。用付雕镌。爰识一语于次云。时</p>
<p>佛历二千九百六十二年岁次乙亥　佛瑞诞日</p>
<p align="right" style="text-align:right;text-indent:24.0pt;">虚云识于涌泉丈室<span>&nbsp; </span></p>
<p>附本支源流系</p>
<p style="text-indent:18.0pt;">十六　二十世 无 准 范——十七　廿一世断桥妙伦—十八　廿二世方山慧宝—十九<span>&nbsp; </span>廿三世碧峰性金—</p>
<p style="text-indent:18.0pt;">二十　廿四世白云空度——廿一<span>&nbsp; </span>廿五世古拙原后——廿二&nbsp; 廿六世无际朗悟——廿三　廿七世月溪耀澄——</p>
<p style="text-indent:18.0pt;">廿四　廿八世夷峰镜宁——廿五<span>&nbsp; </span>廿九世月山智胜　庐山智素　天池智光</p>
<p style="text-indent:18.0pt;"><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;大随智潮　　宝芳智进　突空智板</p>
<p style="text-indent:18.0pt;">廿六　三十世野翁慧晓——廿七<span>&nbsp; </span>卅一无趣清空——廿八&nbsp; 卅二无幻净冲——廿九&nbsp; 卅三南明道广——</p>
<p style="text-indent:18.0pt;"><span style="font-size:9.0pt;">三十　卅四世普明鸳湖德用——卅一　卅五高庵慧升圆清（高庵以下则详集中）<span lang="EN-US"></span></span></p>
<p>本表自无准至高庵。凡十六世。上接临岳。下启后嗣。一览而明。其衍派凡经三变。断桥下方山。立‘慧性妙悟。真机全露。广济彻源。符因证果。’一传至碧峰性金。而另立‘性空原朗耀。镜智本虚玄。能包罗万有。故统御大千。’七传至突空智板。又另立‘智慧清净’等四十八字。即今日通行者也。</p>
<p>临济下十九世碧峰性金。除佛祖世谱外。余书皆作碧峰宝金。故有疑为二人者。多未加考订。殊未审淫字为剃度之派。宝字为传法之派。何以言之。综考群书而纪。时地出处。无一不同故也。今更将其法派列表于后。庶他日免宗门天皇天王之干戈也。</p>
<p>五祖演——开福道宁——月庵善果——大洪老衲祖证——万寿月林观——</p>
<p><span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>石霜印——金牛真——普明无用宽——缙云如海真——碧峰宝金</p>
<p>以上各表。详列出处。一一检视。即知性金。宝金。原非异同。剃派。法派。俱已了析。数典者无忘祖之讥矣。</p>
<p align="right" style="text-align:right;text-indent:24.0pt;">虚云附识<span>&nbsp; </span></p>
<p><span style="color:#333399">附录各派源流<span lang="EN-US"></span></span></p>
<p>迦叶二十八传至达摩。达摩五传至曹溪六祖六祖后派列五家。六祖传青原思祖。思传南岳石头迁祖。迁传药山俨祖。俨传云岩晟祖。晟传洞山良价禅师。价传曹山本寂禅师。后人尊为曹洞宗。</p>
<p>又石头传天皇悟祖。悟传龙潭信祖。信传德山鉴祖。鉴传雪峰存祖。存传云门文偃禅师。曰云门宗。</p>
<p>又存传玄沙备祖。备传地藏琛祖。琛传法眼文益禅师。曰法眼宗。</p>
<p>又六祖传南岳让祖。让传马祖一祖。一传百丈海祖。海传沩山灵佑禅师。佑传仰山慧寂禅师。曰沩仰宗。</p>
<p>又百丈传黄檗运祖。运传临济义玄禅师。为临济宗。第一代。玄祖传至十九代碧峰性金禅师。金祖下六传至突空智板禅师。为二十五代。智祖演派十六字。</p>
<p>智慧清净　道德圆明　真如性海　寂照普通</p>
<p>后从通字下。又续演三十二字。</p>
<p>心源广续　本觉昌隆　能仁圣果　常演宽宏</p>
<p>惟传法印　正悟会融　坚持戒定　永继祖宗</p>
<p>现今诸方临济派。于五台。峨眉。普陀山前寺。咸依此四十八字为最多。谓正宗从玄祖迄智祖。历世已得念五。智祖立派。六传至圆清禅师为三十一代。今于圆字下二十三传至演字。得五十四代。虚云因观演字下又过十四传。已到定字。余文将完。故于宗字下勉继其末。续演六十四字。外演号派八十字。以待后贤。于名派宗字毕。即继取慈字。</p>
<p>慈悲喜拾　大雄世尊　惠泽含识　誓愿弘深　苍生蒙润　咸获超升</p>
<p>斯恩难报　克绍考勤　导实义谛　妙转嘉音　信解行慎　彻无边中</p>
<p>回向诸有　完最上乘　昭示来哲　冀永长崇</p>
<p>附号派八十字。如取法名。名派取演字。字派取古字。</p>
<p>古佛灵知见　星灯总一同　冥阳孰殊异　万化体皆容　镜鉴群情畅</p>
<p>碧潭皎月浓　随缘认得渠　纵横任西东　显密三藏教　禅律阴骘丛</p>
<p>修契幻华梦　应物悉玲珑　怍悛奋悠志　宝珠自莹瑛　严奉善逝敕</p>
<p>杲日满天红</p>
<p>今将诸祖。以及来贤。薙法名字称呼顺序。缉为联芳。免至失传寻源。无启紊乱之误。</p>
<p><a name="a08"></a><span style="color:#333399">增订鼓山列祖联芳集<span lang="EN-US"></span></span></p>
<p><span style="color:#333399">序<span lang="EN-US"></span></span></p>
<p>联芳集一卷。为本山第十三代住持宋庆麟禅师创始。三十七代孤峰惠深禅师继之。孤峰宋绍兴中住持。今刊本及于明正统中简翁禅师。则不知谁所继辑。简翁至今又四百余年矣。其间住持已五六十易。山志所纪。止于清乾隆遍照禅师。以下则无纪载。明以前联芳与山志所纪。间有异同。使年更久。益莫衷其是。前此住持。皆不顾虑及此。余常惄然忧之。因牵干他事。不暇搜求采证。今春增订佛祖道影将近勖事。乃始取山志与联芳集二本参证。以别集一一正之。乾隆以前之住持。历略折二本而增削之。庶就于简明。乾隆以后。则本于碑记万年簿及故老遗闻可采者纪之。其无征者。或存名而阙史。昭其实也。呜呼。余弱冠落采兹山。圆具以后。行脚四方。山中之事。不知经几许沧桑。行年九十余。始策杖还山。谬主山席。凡一切设施。悉求合先哲先贤之矩范。曰劳曰怨。所未敢辞。即此一编。亦不宜少缓者也。他日观之。庶乎一滴之源。万叶之本。皆了然可指也焉。</p>
<p>佛历二千九百六十二年。民国廿四年乙亥端阳节。住山幻游老人虚云识于圣箭堂。</p>
<p><a name="a09"></a><span style="color:#333399">附录禅宗五派源流<span lang="EN-US"></span></span></p>
<p>禅宗五派。上溯始自天竺迦叶。二十八祖传至达摩。遂称东土初祖。又五传而至曹溪慧能禅师。是为六祖。然单传之说。只就衣钵授受而言。若夫传法。西天固未可考。震旦已有分支。如牛头融师承三祖之后。自成一家。余辑增订‘佛祖道影’一书。亦列其世系。六祖既止衣钵不传。昔人记其世系。多由南岳青原二家起。余于佛祖道影。亦依此两家。分列其次序。惟五祖门下尚有神秀。行于北方。再传而息。固勿论矣。六祖门下。得道者多。著名者如神会禅师。传圆顿之宗于北方。使渐宗绝息。其功固不可没。然再传至圭峰。又为华严宗之祖师。故其世系亦无可述。今就南岳青原两家世系言之。青原思传石头迁。石头分传药山俨及天皇悟。药山传云岩晟。晟传洞山良价。价传曹山本寂。后人称为曹洞宗。天皇悟传龙潭信。信传德山鉴。鉴传雪峰存。存传云门文偃。是为云门宗。存又传玄沙备。备传地藏琛。琛传法眼文益。是为法眼宗。故青原之后。分为曹洞云门法眼三宗。南岳让传马祖一。一传百丈海。而百丈分传沩山佑黄檗运二人。沩山灵佑传仰山慧寂。是为沩仰宗。黄檗运传临济义玄。是为临济宗。故南岳之后分为沩仰临济二宗。此五宗派源流。余有‘校正星灯集’之辑述。亦曾附录及之。</p>
<p>南岳下第六十世东明旵之嗣法。有海舟永慈与海舟普慈二人。永住金陵东山。普住杭州东明。‘续指月录’两存之。按天童密云悟及钱谦益。皆为普慈立传。称为旵祖嗣法。‘宗统编年’载。万历六年辛酉。东明旵示寂。海舟普慈嗣法。据上所记。南岳六十一世。应定为东明普慈。临济一宗。本五派最盛。尚有此淆讹。曹洞宗五传。至警祖稍息。得远公嗣法。灯灯相续未泯。然青原下第四十五世。芙蓉楷嗣法。有‘祖灯大统’一书。迳列鹿门觉。将丹霞淳至天童净中间五代削去。为霖大师曾辨其谬。按‘宗统编年’载。宋重和元年楷祖示寂。丹霞淳嗣。明年。淳示寂。真歇了嗣。其后三十有四载。了示寂。天童珏嗣。越十四年。珏示寂。雪窦鉴嗣。经五载。鉴示寂。天童净嗣。又二年。净示寂。鹿门觉始嗣。去楷祖示寂时。历五十五年矣。何得竟以鹿门觉嗣芙蓉楷。显紊世次。故余于‘增订佛祖道影’一书。附法系考正一文。以辨正之。</p>
<p>余居南华。甲戌夏。长沙郭涵斋宽慧居士。南岳宝生长老。与九成了照首座等。相继由大沩山来。恳请兴修大沩。意以此宗居五家之长。惜乏后嗣。致祖庭息焰。现系济宗钟板。此次遭匪焚毁。尽为灰烬。决议改弦更张。恢复沩仰一脉。大众以予寿高腊长。为诸山敬信。请余继振沩仰宗。余因南华未能谢责。情不获已。勉循记载。查此宗是露佑祖师起。四传至芭蕉慧清。其徒继彻起演二十字。继字下应是妙字。顺次以绍先宗。然书载宋三角志谦及兴阳词铎二公止。一说二公为昆仲。同嗣报慈韶祖作六世。一说志谦为六世。词铎为七世。今因此宗传承甚少。故双存之。以兴阳词铎嗣三角志谦为七世。以后已无考据。兹以词公与余各摘上一字。继演五十六字。以待后贤。绍续无穷。偈曰。</p>
<p>词德宣衍道大兴　戒鼎馨遍五分新　慧焰弥布周沙界　香云普荫灿古今</p>
<p>慈悲济世愿无尽　光昭日月朗太清　振启拈花宏沩上　圆相心灯永昌明</p>
<p align="right" style="text-align:right;text-indent:24.0pt;">虚云德清谨识<span>&nbsp; </span></p>
<p>又余在南华。因悉云门祖庭。香灯断续无定。勉为兴复。查此宗起于文偃祖师。十一传至南宋末温州光孝己庵深净禅师止。后失典籍。原派是偃祖下八世优鸿曾演二十字。后不知谁又出二十字。古派分三。今欲重继。不知从何字起。故惟从己庵净公与余各摘上一字。继演五十六字。期之后贤。传灯无尽。偈曰。</p>
<p>深演妙明耀乾坤　湛寂虚怀海印容　清净觉圆悬智镜　慧鉴精真道德融</p>
<p>慈悲喜舍昌普化　宏开拈花续传灯　继振云门关一旨　惠泽苍生法雨隆</p>
<p align="right" style="text-align:right;text-indent:24.0pt;">虚云演彻谨识<span>&nbsp; </span></p>
<p>癸酉春。有明湛禅者。由长汀到南华。谓在长汀创建八宝山。志愿欲绍法眼一宗。不知所由。恳授其法眼源流。因嘉其志。乃告之曰。此宗发源在金陵清凉山。早废。兹时不易恢复。从宋元来。绍化乏后。查诸典籍。自文益祖师七传至祥符良庆禅师止。其后无考。旧派益祖六世祖光禅师立二十字。后不知何人立四十字。虽有二派。子孙停流。鲜有继起。又查益祖出天台德韶国师。与清凉泰钦禅师。传载韶钦二公下五世良庆禅师。其中秉承。有继韶公者。有嗣钦公者。纷纭不一。有记益韶寿胜元慧良为七世。有记益钦齐照元慧良为七世。今欲继起。艰于考证。惟有秉承韶公。续从良庆禅师与余各摘上一字。继演五十六字。以待后贤继续。传之永久。偈曰。</p>
<p>良虚本寂体无量　法界通融广含藏　遍印森罗圆自在　塞空情器总真常</p>
<p>惟斯胜德昭日月　慧灯普照洞阴阳　传宗法眼大相义　光辉地久固天长</p>
<p align="right" style="text-align:right;text-indent:24.0pt;">虚云古岩谨识<span>&nbsp; </span></p>
<p>［附记］谨案虚云和尚出家鼓山。鼓山自明代以来。临济曹洞并传。妙莲老和尚。即以临济而接曹洞法脉者也。莲老以两宗正脉付之老人。</p>
<p>由临济至虚老人是四十三代</p>
<p>由曹洞至虚老人是四十七代</p>
<p>沩仰近百年来。无人承嗣。由宝生和尚等请虚老人嗣沩山。自山祖师下七代兴阳禅师起。续承之故。</p>
<p>虚老人为继沩仰第八代祖。</p>
<p>法眼失嗣更久。八宝山青持大师。请虚老续法眼源流。良庆禅师为七代。虚老人应继为法眼第八代。</p>
<p>云门亦久无继嗣。偃祖下第十一世为光孝己庵。今虚老人中兴云门。应继己庵为十二代祖。</p>
<p>至若联芳集中。列虚老人为百三十代等等。系指历代住持而言。非正脉也。合附识之。</p>
<p><a name="a10"></a><span style="color:#333399">重建福建鼓山涌泉寺回龙阁募缘启<span lang="EN-US"></span></span></p>
<p>鼓山为闽中重镇。而涌泉寺又若为石鼓灵秀之所寄。何以故。从来名公钜卿。骚人雅士之游兹山者。莫不以敝寺为憩息之所。山以人而益灵。人得山而弥秀。而其间之枢钮。寺适当之。寺有回龙阁。鱼池亭。岁寒寮。游者称便。不意去岁九月间。旅客不慎于火。致寮阁亭榭均付焚如。设不亟谋恢复。则络绎来游者。不其减煞清兴欤。至寺与此高阁。尤有相依之势。盖寺之巽方稍缺。非建崇宇。不能与右方相称。寺之兴盛。即山之兴盛。亦即闽之兴盛。是闽中之山川与人物。欲其珠联璧合贯为一气者。敝寺寮阁之重建不可缓也。又岂仅为游人逆旅计哉。区区之见。想为诸大君子所赞许而乐助者矣。爰为序陈于大雅宏达之前。幸垂鉴焉。</p>
<p>民国二十四年岁次乙亥正月虚云启</p>
<p><a name="a11"></a><span style="color:#333399">建筑鼓山寺各堂寮胜缘疏<span lang="EN-US"></span></span></p>
<p>敬启者。老衲承乏鼓山。于兹已三年矣。窃念此千年名刹。自唐灵峤祖。降龙开山。至后梁兴圣神晏国师重兴。递代相承。列祖列宗。缔造精神。于今未泯。而绍续佛祖慧命。端赖后贤。继起有人。培植未来主法之责耳。虚云自受事以来。竭蹶进行。虽次第兴复禅堂。念佛堂。学戒堂。佛学院。延寿堂。如意寮。涅槃堂。以及各处下院。然以地方贫瘠。常住清苦。规模粗备。已大不易。今者十方禅德。来寺日多。禅房湫隘。居处难安。且禅堂位置。向与放牲园毗连。禽畜粪秽。混杂薰蒸。清修静养。咸不合宜。今拟将此放牲园移置罗汉台以下。开辟旧址。为增拓禅堂地基之用。询谋佥同。咸以为允。又鼓山年来传戒。亚堂独缺依止之所。窃维女界二众。参学各省皆少。丛林风规。既无闻见。尘俗习气从何脱离。修学无地。实堪悯念。今并拟就本山平楚庵故址。在山麓接近廨院之处。建筑女修院一所。俾令来山求戒。发心参学之辈。得由本山常住照应。可以安心净修。于培植尼众道风。不无补益。综此二事。筹划建筑之费。计非十余万金不辨。今拟合集善信。襄此义举。兹值戒徒观本赞助任劳。持疏募捐。祈诸大护法。长者居士。为法随喜。广为传述。同心协力。种此福田。培此道种。成此无尽藏不可思议功德。无任顶祝企祷之至。</p>
<p>民国二十一年壬申虚云启</p>
<p><a name="a12"></a><span style="color:#333399">申书启<span lang="EN-US"></span></span></p>
<p>屡荷眷顾殊私。未能寸答。昨过扰二刹。愧甚愧甚。即辰授衣。应阜积雪祛寒。闲道人正好翻灰拨火。想必道范弥尊。清修益茂。十方渴仰。二刹欣瞻。贺贺。但近日法门衰替。多因戒律不精。与世浮沉。大乖法体。思得一持戒头陀。维挽振作。诚如古人所言。‘老死丘壑。不如领众丛林’之愿。缅想师前在常住时。必欲坐破铁壁银山。即千驷万钟亦有所不顾。其志何勇猛坚固耶。今一旦住持二刹。为法门栋梁。作人天眼目。起衰救弊。力挽颓风。虽法门之庆。亦常住之光也。必须得人劻勷。随材器使方妙。然爱众之心不可不溥。容众之量不可不宽。以众人之心为心。以众人之耳目为耳目。不可偏听。误信小人言语。要紧要紧。且立法贵严。待人宜恕。严则事无废弛。恕则人能改过。不可因一言一事以弃人。用伸管见。幸为采行。法门幸甚。临颖不胜翘盼之至。谨启。</p>
<p>［附注］按申书者。申请嗣法书也。启者。答其申请之文也。查禅宗门下。向有嗣法之习惯。如得法弟子。既为丛林住持。例向传法之师。申请嗣法。而其师又例答允之。以书启证明其派系之关系而已。日久弊生。十方选贤之制。变为子孙继承。今世有所谓剃派者。不问其贤不肖。祗顺人情。嗣法继位。何殊买卖。此师所不愿为者也。师未应鼓山四众邀请之前。在昆明重建两寺。兼任住持。迨决意往闽之时。曾召集诸护法与僧众。欲选继任之人。然四众挽留甚坚，以任期未满为词。不肯另选。师行期已定。暂使弟子某代理其任务。乃得成行。既去。任期亦满。诸护法者。仍请某继任住持。某具申请嗣法书。寄至鼓山。一请再请。均未见许。致启人疑。且亦有谋夺其位者。疑谤交兴。以某之果为不肖也。然诸护法者。以师临去时。尝付托于某。则某为贤能。堪任住持可知矣。争持不决。群议恳请师回滇。勉为一行。风潮寝息。乃以此书启答之。而文内无年月。亦无地名人名。不叙嗣法之事。但诫其宽和处众。原稿标题删余申书启三字。忆昔云公再由滇回闽。从海舶过港。曾到广州数日。此民十八年事也。此启当作于是年。</p>
<p>民国十八年己巳</p>
<p><a name="a13"></a><span style="color:#333399">为六祖请赐加封谥号呈文<span lang="EN-US"></span></span></p>
<p>尝闻崇德报功。历代著褒扬奉祀之典。前贤往哲。盛世重追封加谥之文。故我<span>&nbsp; </span>六祖慧能禅师。生于唐代。得衣钵真传。大显法化。唐中宗神龙元年。遣内侍驰诏迎请不赴。惟于曹溪。（即今南华寺）阐扬心地般若法门。嗣法者四十三人。闻法而不失宗旨者。万千之众。其后分为五宗。曰临济。曰曹洞。曰沩仰。曰云门。曰法眼。皆一脉相承。普遍南北。法眼一宗。远传于泰国高丽。曹洞亦盛行于日本。教化广被。渊源深远。古今鲜见。玄宗光天二年。六祖示寂。留肉身于曹溪。宪宗谥曰大鉴禅师。至宋朝太宗加谥曰大鉴真空禅师。仁宗加谥曰大鉴真空普觉禅师。神宗加谥曰大鉴真空普觉圆明禅师。宋以后地方有司。未为请谥。故无闻焉。然曹溪禅道愈久而弥著者也。宋儒周濂溪。参学于东林聪禅师。得心性之传。并得竹林寿涯禅师所授易学。而二师皆渊源于曹溪。二程朱陆性理之学。又皆出于濂溪。考其法脉源流。宋明两代言性理之学者最著。其于曹溪。则犹古之洙泗也。至于道家。如唐之吕洞宾。参学于黄龙禅师。而得悟道。元之张紫阳。得雪窦祖英禅师语录启发。始开妙悟。此道家犹龙一派。称为纯正者。以得闻曹溪之禅法。而中兴其宗派焉。故曹溪不独为禅门之祖庭。亦儒道两家之大宗师也。盖其源远则其流长。佛教传入中国。始于汉而盛于唐。法师如林。惟我　六祖远绍直指单传明心见性之宗。化行中外。朝野尊崇。得不谓一代之人杰。三教之师表耶。兹更就其与粤东文物关系论之。相传曲江张九龄于童年时。尝随其家长参礼曹溪。&nbsp; 六祖为之摩顶授记。谓‘此子器量不凡。他日必束带立朝。身为大臣。’曲江风度。脍炙人口。而不知已于龆龀之年。早得　祖师为之印证矣。岭南文化落后。自　六祖得衣钵后。教化普施。从此粤人不再以獦獠见嘲于中原矣。粤东文物之盛。亦自此始。未几而有黄巢之乱。黄巢曾率兵。取道曹溪。以不礼于祖庭。风雨晦冥。迷途失路。终日不能出山。乃慑栗礼敬。始解昏厄。后将其屯兵之营田。尽舍于南华。供奉祖庭香火。志书名其地为黄巢庄。是以魔王而转为护法。尤为奇事。又韩愈以谤佛被贬为潮州刺史。三致书于大颠禅师。亲入山敬礼。为大颠所折服。唐尚书孟简。作韩愈别传。记其问答之言。宋欧阳修跋其别传。则曰。‘反复读之。知大颠果非常僧也。’又曰。‘若非深达先王之法言者。莫之能为也。’大颠为曹溪第四传弟子。其见韩愈之年已八十八岁。韩愈未至潮时。潮人早受法化久矣。后人谓潮州赖有韩愈开辟草莱。不知其功乃种因于大颠禅师也。曹溪弟子分化各方。蛮烟瘴雨之乡。咸沐其化。其与广东文化关系之深。殊未易殚述。自唐迄今千有余年。各地禅寺类多颓毁。独曹溪一寺。（初名宝林后名南华。）巍然独存。香火绵绵。　每年六祖诞降之期。曲江近县善信之士。咸来晋香顶礼。络绎于道。其德泽感人。灵显佑世。千年如一日。政府对于蒙藏之喇嘛班禅。既尝颁给封号矣。此固怀柔深意。若特择其道义精纯。化行中外。如六祖者。追封谥号。尤见遐迩一体。天下归仁。或虑当兹非常时期。奚暇及此。第考唐太宗时。崇奉佛法。开元二年。诏凡兵灾之处。悉建寺供佛。十五年再下诏。凡战地皆立佛寺。至于太原旧第。亦施以奉佛。果被法鼓所震。变炎火为青莲。梵音所闻。易苦海如甘露。此殆其所见者大。所知者深也。今岁首陪都开护国息灾大悲法会。抑见弘济万品。典御十方。尊崇佛法。庆洽人天。济济群公。共修福业。永作善缘。同心同德。护法宏教如此。理合呈请钧府。敬祈转呈政府主席明令颁给　六祖禅师封号。以垂久远。光昭万代。福荫邦家。谨呈</p>
<p><a name="a14"></a><span style="color:#333399">代弘法寺募塑西方三圣引<span lang="EN-US"></span></span></p>
<p>闻夫唯心净土。非土木之可成。自性弥陀。岂形像之能拟。惟由不识衣宝故尔。然而拈草成形。法华授记。优填设像。亦感殊恩。弘法寺。乃明代所建也。年深寺圮。有僧景宗者。住持多年。竭力募建大殿。内塑西方三圣。以佛切于度生。人勤于念佛故也。但以财力维艰。叩化宰官善信。发心善舍。逗针合斧。集腋攒裘。共植良因。完结胜果。更愿以念佛之心塑佛。本具天真。以塑佛之念念心。自性恒在。若谓念无可念。施无可施。则山河俱是净体。土木无非法身。其功德岂可思议哉。各请广种福田。幸勿当面错过。代陈数语。莫鄙丰干。</p>
<p><a name="a15"></a><span style="color:#333399">鼓山募刊佛祖道影及三坛传戒正范小引<span lang="EN-US"></span></span></p>
<p>盖闻木本水源。千样枝流是发。慎终追远。万世孙嗣应知。世出世间。理原一致。人子佛子。道亦相同。昔世尊遗教。谓佛在世。以佛为师。佛灭度后。以戒为师。故拈花悟旨。祖祖相传。五篇三聚。戒戒守固。皆是佛子之师也。而诸祖道影。三坛传戒正范二书。为佛子者。其可忽乎。云尝检阅旧板。诸祖道影百余尊。甚多缺漏。乃搜集诸山所藏。几经年月。共得四百余像。精绘题赞。虽未大成。不无小补。又三坛正范鲜有刊本。诸方传戒。多属手钞。未能普遍。鲁鱼亥豕。错误尤多。今欲以诸祖道影。及此正范。付之梨枣。以广流传。此虚云寸衷。敢陈于大德长者之前。计刻二书约费千百余元。深望　仁人君子。踊跃乐助。速成善举。传之永古。则佛祖深恩。不图报而能报。戒法宏施。转暗传而明传矣。是为引。</p>
<p>民国二十年辛未春</p>
<p><a name="a16"></a><span style="color:#333399">劝造华严经引<span lang="EN-US"></span></span></p>
<p>诸佛出世。无非度生。然度一时之众生以言语。度万劫之众生以经书。所以有三藏十二部类。开八万四千法门。历来中土受持最盛者。不过法华金刚楞严圆觉。至于华严一乘之圆教。见性之秘典。以卷帙数多。流通未广。余于云山静悟之余。间览华严。其玄妙非口舌所能宣。今欲与上善诸公游华藏之世界。入毗卢之性海。作真实之功德。种无上之良因。攒修华严大法。各各随喜布施。或一部半部。一函半函。一卷半卷。其功德不可以言喻也。伏冀　宰官长者。居士先生。广植福田。同登觉路。勿借口时艰。勿视为无益。宝山既到。切莫空回。报佛祖之深恩。植菩提之道树。其在斯乎。是为引。</p>
<p><a name="a17"></a><span style="color:#333399">讽华严经游海放生小引<span lang="EN-US"></span></span></p>
<p>自有天地而人位乎其中。有阴阳即有善恶。理也数也。理极数极。圣贤特生。扶天常。植人纪。奠地维。为之格言。皆使人为善不为恶也。但至言虽多。佛言为量。三藏至切。而华严尤精。旷观宇宙一华严也。川岳一华严也。古往今来在在无非华严也。竖超三际。横贯十虚。大哉华严。岂可心思语测哉。然极大无外。不仅罗世界之广阔。极小无内。匪特敛一己之身心。天赖以清。地赖以宁。人赖以安。以至四生六道。靡不赖以克济也。奈浊劫渐增。人心不古。上天谴罚。或旱潦。或饥馑。皆以灾异示人。使为善不为恶也。然为善固多。而不善亦有。回心虽众。而愚昧时闻。某寂念禅关。蒲团消人间岁月。携杖尘表。衣钵度劫外春秋。目击时艰。不忍闻见。于时募化十方。鸠约同志。清净三业。披沥一心。讽华严于海上。放生命于渊中。冀风调而雨顺。祈岁稔以年丰。祖祢超度。眷属泰宁。更愿嗣续繁昌。禄位增荣。商者富。农者丰。处处乐春台。人人跻寿域。普照佛日。远扇仁风。将见人心转而天意回。劫运消而灾异殄。经之利益。善之益人。讵浅鲜哉。是为引。</p>
<p><a name="a18"></a><span style="color:#333399">游昆明湖放生小引<span lang="EN-US"></span></span></p>
<p>民国九年庚申月日。某与善信诸君游于昆明湖。藉放生以广慈悲心焉。是日也。天朗气清。水波不兴。平湖如镜。仰观俯察。山川人物。乃知榆郡所以为西南都会也。台峰巍峙。鹤渚锁流。龙池又史城之西湖也。自南而北。峰十九而溪十八。溯流而源。洲则四而岛则三也。连奇峰。环玉带。排翠闼。列画图者。苍山之胜概也。回狂澜。喷珠玉。映澄清。照明镜者。洱水之渊渟也前临鸡足。问消息于饮光。后倚台峰。聆佛音于宗宝。左则龙华石室。右则威宝天衙。以致飞来拱瑞。天桥锁峰。罗荃呈贡。集福排筵。一塔三塔。高耸云间。五楼十楼。点缀湖畔。晴川溪雨。山雪海风。万井星罗棋布。两关天堑云封。盛矣哉。苍洱为宇内之奇观也。凝眸焉。苹白蓼红。参差于水面。凫飞鸥跃。出没乎波心。纵目焉。水连天一色。风与月双清。一豆一觞。琴瑟笙歌。忘乎帝力。或有词山青使。泛掉而歌。或有渔家者流。抛罾以俟。吾何意于斯乎。是游而以放生名。意者其鼋鼍乎。巨身吞舟。吾知其为介也。何得而市之。意者其蛟龙乎。能飞能潜。吾安得而目之。意者其鱼鳖乎。类不同而名亦异。吾知其为鳞介。市以易之苏而释之者。何也。大不过数斤。细不加权秤。其为物微。其为命多。一钱可活数命。百钱可赎万千。勿以其为物而可轻也。勿以为数多而可忽也。吾安得尽水族而放之。其力有能有不能。吾亦竭其力之可能而已。嗟乎。吾何幸而游也。生何幸而放也。昔孔子钓而不网。寓仁于取也。予游焉而放。扩慈于心也。虽钓与放不同。而仁与慈曷异乎。盖尝观之流水长者矣。以象载水而活鱼。永明窃钱以活物。自颜鲁公而至云栖。昭昭耳目。仁人君子履行而获感应者多矣。嗟乎。游有道焉。游于身者江湖。游于心者道义。子知吾之游乎。虽终日游焉可也。</p>
<p><a name="a19"></a><span style="color:#333399">佛法省要序<span lang="EN-US"></span></span></p>
<p>诸家圣贤立言。繁如恒星。其主旨无非利生。然流行之有通塞。弘化之有广狭。全在义之浅深。益之大小。又如湖海广狭之不同耳。季同王居士发菩提心。述佛法省要。标名为唯一真理宗教。世界和平保障。意盖谓于今疮痍满目。皆因众生不识真理。述妄为真。酿成恶业。今欲免脱劫难。非洞明真伪。彻证真理。别无妙术。故特拣百家之言。实无有逾佛者。夫惟佛表显圣凡不二。慈悲普遍。妙化三乘。天堂地狱苦乐情亡。乃至一切众生皆我父母。冤亲平等。如是以观。佛实如日光之普照。海涵之无涯。举世果能家家信受。人人奉行。何处更有恶劫来临。奈鲜信行。招来自作自受之报。佛说为可怜悯者。悲哉。夫佛典广有三藏。不下万余部。自非久习不可。一时初学难以入门。故王居士特会纲要。问序于余。云困老病。耳目失用。加之力弱。搦管无能。对于诸方函件。早经谢绝。今因居士著述。不远由滇寄来。恐阻居士之大心。聊赘数言。以应悲愿。普劝天下万世众生嗣后勿再造杀因。庶免召杀机果报。即古德云。诸恶莫作。众善奉行。天下太平矣。岂不乐哉。至末段述祖师机缘。功行明心。所说不虚。依此行持。得大法益。证者知焉。是为序。</p>
<p>民国三十一年岁次任午曹溪南华祖庭幻游虚云</p>
<p><a name="a20"></a><span style="color:#333399">重刊三坛传戒仪范后跋<span lang="EN-US"></span></span></p>
<p>法运秋晚。魔强难支。戒行不严。道风不振。察其原因。盖由滥设戒坛之过咎。病弊丛生。慧命丝悬。危如累卵。纵有一二以传戒名者。至其半满时机。止作不审忖思。一味执我人牛迹之见。如近某法师与天津徐某居士书称。律可方便。佛前受戒。不必坛仪。谓今佛法概被丛林抹杀。按不假坛规之说。本出梵网经云。千里内无授戒师。可于佛前自誓受戒。或七日至一年。要见好相若无好相。不得戒。法师前受戒。不必好相。即得戒故。六祖古佛再来。尚须领戒于法性智光律师。况于他人乎。佛命近执尊者制坛。宣祖宏阐。今人不明祖祖相承之婆心。藏有明文。不肯信任。妄矫私意。信笔雌黄。沆瀣一气。各相默许。岂免自瞎瞎人哉。既称知识。身负其责。尚轻忽如是。余诸冒名师德。安有不作狮虫者耶。屡见诸方传戒之处。虽递年照列。三五十日者。实则先圣授受之美范。早已废尽。更有招贴四布。煽诱蛊惑。买卖戒师。不尊坛处。即淫祠神社。血食宰牲之区。妄作戒坛。十师数目证成足否。于主法师不知死活。或无僧行。结期或七日三日。乃至一日三坛俱毕。至于说戒不分僧尼。缁白混杂。甚或卖牒于四众。捏名寄戒。不知律仪为何事。将佛无上妙法。变为鸩蛊恶毒。一盲引众盲。相牵入火坑。宁不悲夫。至若新戒。虽属不知究竟。不思我之出家。原为生死。今欲何图。岂可不择清浊。贪图方便。或闻成就衣具。如蝇集腥臭。吞饵上钩。彼此迷惑。窃名网利。相袭如贸易。如儿戏。本是清净佛土。翻为地狱深坑。闻见所及。谁不痛心。诚如经云。犹三百矛刺心者也。云逢斯末季。障深慧浅。岂敢饶舌。由于昔年驰驱中外。历皖豫鲁晋。陕甘川藏。滇黔闽浙粤桂。亲所经过之实在情弊。目击心伤。不得已略举一二。用晓同志。供诸来贤。自今以往。祈当世知识。诸山长老。共振嘉猷。同瞻佛日。开诸冥暗。勿复以世尊大法。草率相传。稗贩苟且。贻误初心。断人慧命。庶足以补过去之漏。匡未来戒法之疏。幸甚幸甚。</p>
<p>民国二十三年岁次甲戌安居日　幻游比丘虚云识于圣箭堂</p>
<p><a name="a21"></a><span style="color:#333399">滇南大鸡足山钵盂峰勒赐护国祝圣禅寺同戒录序<span lang="EN-US"></span></span></p>
<p>盖闻慈尊设化。循顺机宜。妙演三乘。尽该三学。欲冀正法恒远。舍戒律则无所依。定慧双严。匪僧伽而莫能立。是故波罗提木叉。为众善之洪机。群灵之所依怙者也。故我迦叶尊者。愍济末来。亲受遗嘱。严净毗尼。佛赞第一。法流震旦。三学互辉。六和安静。世出世法。无越梵网。诸祖授受。悉以毗尼。至唐道宣律师。宏兴戒学。海内缁侣。悉依其模范。遂称南山宗焉。自是继承不绝。分灯天下。拯拔诸有。所以楞严经云。一切世间。诸修学人。若不持戒。出三界者。无有是处。呜呼。同滞末流。去圣时远。情多懈怠。难证圣因。余自鼓山行脚。云水诸方。自顾不才。潜身秦岭。藏迹未密。又离兰若。驰谒鼻祖。于清光绪三十年甲辰岁。至鸡峰。幸遇腊德绅耆等。请余于石钟梵刹传戒讲经。再三难辞。勉受众请。至乙巳戒场会毕。更蒙诸山长老。以钵盂院古名迎祥寺者。命云支撑。奈寺院颓败。以募修故。远驰海外。又于丙午春。诣京祝寿。蒙赠额曰护国祝圣禅寺。钦赐龙藏衣钵。迎经回山。遵敕修建戒坛。虚云谬承恩宠。薄德鲜慧。何能堪任。幸逢规范有在。敢不勉力遵奉律制。开坛演戒。伏愿佛日重辉。法轮常转。汝诸佛子。既已发心。乞获戒珠。自今已往。仰体圣恩。崇隆正法。克尽真乘。俾圣教昌明。均沾福慧。上报四恩。下益群品。汝等得戒和尚。梵语邬波陀耶。此云力生。成三乘道力。生五分法身。羯磨师涤除惑业。成就庄严。教授师训诲规模。整肃威仪。尊证师举检七非。圆成三聚。白四羯磨。诸师印可。得成比丘。比丘者。华言乞士。为乞内外法喜。滋养身心。至大觉岸。皆从坛上诸师。获证道体。恩莫大焉。每逢戒师节腊。当虔焚献遥礼。须知众师有生长圣胎之厚德。庶不负国恩拥护之深意。云尔。</p>
<p>宣统三年岁次辛亥四月佛诞日石鼓四十七世头陀德清虚云谨识</p>
<p><span style="color:#333399">［附录］云贵总督李经羲撰同戒录序<span lang="EN-US"></span></span></p>
<p>盖闻先圣留迹。每于名山洞府标帜为古。利益群生。余阅释典所载。鸡山乃迦叶守衣入定道场。名著寰区。心向已久。惜未得亲历其境以为憾。后奉命来滇。荣经两任。每阅滇志及游山记。并赞此山为全滇形胜之区。而此山当中有钵盂峰。形势圆秀。尤为灵贶所钟。则昔传迦叶至恬钵信不谬也。前人于此创大招提。名曰迎祥寺。俗呼钵盂庵。已久历年所。几于无人振起。今幸余于光绪三十二年丙午冬。接奉上谕。有大沙门虚云。道业孤高。振锡各国。由东洋回北阙。请龙藏全部。赐额护国祝圣禅寺。及光明如来镇山宝印。銮驾衣钵。回山传戒。地方官绅。均悉崇护。今学部叶公。太守陈公。各赠碑序。均称以地灵则人杰。兹山兹寺。灵气久毓。故高僧代兴。而龙光宠锡。佛国增辉。实近代所希有也。自今已往。虚云法师于祝圣道场。开坛演戒。将见法从缘起。道以人宏。凡诸末学。各亦尽心。精持梵戒。使如来宏通大教。明烛于世。人人知所率由。实为庆幸。余于戒律虽未谙习。然略闻戒有轻重。法有开遮。能达心乃无体之体。斯持戒于不持之持。所谓尘垢尽除光始现。心法双忘性即真。则如来之金刚宝戒。即自性之金刚宝觉也。余虽未能亲至名山。获登讲席。然千里之外。赞以片言。与名山诸上座。结一段文字因缘。庶不负虚云大法师苦心大力。而国恩佛法当与此山此寺。永垂不朽云。</p>
<p align="right" style="text-align:right;text-indent:24.0pt;">云贵总督臣李经羲拜撰<span>&nbsp; </span></p>
<p><a name="a22"></a><span style="color:#333399">滇湖碧鸡山华亭峰靖国云栖寺同戒录序<span lang="EN-US"></span></span></p>
<p><span lang="EN-US">......（上略）余于光绪壬寅循藏至滇。守死关于兴福。甲辰谒鼻祖到鸡峰。被请于榆之三塔。讲法华。至石钟演木叉戒。承众檀那推主钵盂峰。驰驱中外。重新故址。于丙午春。恭趋北阙。蒙赐护国祝圣之额。及龙藏銮印紫衣钵杖等。奉旨回山。遵敕修建戒坛。以挽颓风。值共和成立。设佛教会以应时机。蒙孙袁二总统。及滇督蔡任。照历朝尊崇圣教。各赠匾额。命宏戒法。于庚申岁。屡奉督军唐。暨各长官令来省。命修建水陆道场。蒙允赦狱拯饥。提倡慈善。斋事既毕。本欲遂云水初心。嗣因唐帅与各长官。重兴此山名靖国云栖禅寺。坚请住持。以保古迹。屡辞未获。勉承其意。然滇之名胜虽多。惟碧鸡金马为冠。文献足征。至元时。有铉峰禅师。传中峰国师嫡脉。于斯结茅。名曰华亭。明有禅师相晟者。请额名圆觉。清代以来。虽略修缮。但叠遭兵燹。久成荒坞。至云来日。清风两袖。一钵虚悬。若畏怯不前。恐辜檀越信念。由是勉力。仿效祝圣旧约。遵奉律制。开坛演戒。愿冀佛日重辉。汝诸佛子。既已发心。乞获戒珠。自今已往。仰体国仁。崇隆正法。克尽真乘。俾圣教以昌明。均沾福慧。上报四恩。下益群品。汝等得戒和尚。梵语邬波陀耶。此云力生。成三乘道力。生五分法身。（下略）云云</span></p>
<p>民国十年辛酉四月　佛诞日石鼓四十七世头陀德清虚云谨识</p>
<p><span style="color:#333399">［附录］靖国云栖禅寺同戒录序<span lang="EN-US"></span></span></p>
<p>戒可传乎。则无始菩提涅槃。元清净体。从何处开。复从何止。戒无可传乎。则刹那一念。因果昭然。持之便登彼岸。犯之则入无间。此波罗提木叉。所以佛佛相传也。予少受儒书。每喜诵王阳明天泉桥四句教法。后得泛览六祖坛经。及古祖师语录。益恍然悟善恶之本。与宗律之趣。戊午夏。迭丁先王母与先父之忧。丧中茕茕。顿念‘诸行无常。是生灭法’之语。适幕友王竹村君。省亲归省。为予道鸡足祝圣戒坛之胜。及虚云上人之行。己未七月。因追悼阵亡官兵。并超荐历代先亡。乃延上人来省讲经。主斋醮事。事竣。请上人驻锡西山华亭。为十方云水。开建禅席。上人许之。将于辛酉起。每逢春季。宏传戒法。振正僧规。嘱序于予。予识上人久矣。然闻其妙悟秦岭以来。所至东海南洋诸邦。道俗咸仰。复宣法于暹罗王宫。道感乎清帝阙下。敬礼有加。法物屡赐。意上人之定行内秘。慧光外朗。止观双严。无假律仪。而上人必兢兢于传戒者何哉。则以去圣时遥。人根陋劣。若不持戒。欲出三界。无有是处。况内之则缁流悭文字之缘。外之则白衣尽名相之事。求其止作一乘律仪。心念准乎轨范者。盖戛戛乎其难得。呜呼。僧败法末。仪表且疏。世衰道微。矩矱难得。深悲人天之多放逸。而服上人之专宏戒律者。其用意为不可及。故乐为戒录之序。而愿同戒者之微尘菩萨众。由是成正觉。则岂独上人之惠。盖诸佛之本意也。若夫华亭一寺。建始于元。赐名于明。铉峰禅师因感梦而倡建。相晟纲司得黎都监沐国公诸巨公之提倡而重兴。中经镜清普照诸师。兴废迭更。至于今则断瓦颓垣。栖禅无所矣。然其地背山临海。实足以安身发慧。历代产名僧。若通禅师之高僧传。最近岩栖之诗冢。盖彰彰可考者。上人者。其诸师之乘愿再来乎。愧予军书旁午。不能从上人游。而连年用兵。抒轴告空。仅稍发帑。为上人助。聊弁数语。以志吾歉。而表上人之功。异日者。戒香普薰。若云满太虚。以成华藏世界。则上人之功益著。而予之所日夕默祷者。因重题其寺曰。靖国云栖寺。徇上人之意也。</p>
<p>民国九年庚申冬十月靖国联军总司令官会泽唐继尧撰</p>
<p><span style="color:#333399">［附录］靖国云栖禅寺同戒录序<span lang="EN-US"></span></span></p>
<p>戒如大明珠。能消长夜暗。戒如真宝镜。照法尽无遗。离世速成佛。惟此法为最。此弥勒菩萨语也。昔者释尊将灭度。阿难请问。如来灭后。以何为师。佛告之言。若我灭后。以戒为师。等与如来在世无异。呜呼。戒之贵也。璎珞经云。又复法师。能于一切国土中。教化一人出家。受菩萨戒者。是法师其功德胜造八万四千塔。况复二人三人乃至百千。其福果不可称量。呜呼。倡戒者之又足贵也。虽然难言之矣。方真谛三藏之初来此土也。拟将菩萨律藏来。后于南海上船。船便欲没。省去余物。舟仍不起。及去律本。船乃得进。真谛叹曰。菩萨戒律。汉土无缘。深可悲也。后沙门法进等。投诚礼祷。梦感弥勒菩萨亲与授记。自梦觉诵出别行地持戒本。与昙无谶三藏校之悉合。大秦姚兴宏始二年。西域三藏法师鸠摩罗什来。诵出梵网菩萨心地法门。此土乃得戒学。吾滇古称西域国土。代诸先德。当不至受此厄难。即唐宋时间。梵刹丛林弥望皆是。或亦易沾戒法。明清以后。递降寖衰。今有虚云上人者。楚产也。本世家子。自少出家。行头陀行。历征灵感。后于终南深入禅定。彻悟自心。光绪季年来礼鸡足。见梵宇倾颓。释子废惰。恻然悯之。乃乞钵盂庵旧址。结茅栖身。旋赴京请经。时清帝命稽典册。以明时鸡足最盛。颁藏三次。至清请经则自虚云始。又以上人戒行威仪。迥超凡表。乃颁赐龙藏。玉印仪杖衣钵。并颁敕赐十方护国祝圣禅寺匾额。敕守臣李经羲保护。优礼有加。自是以来。上人于祝圣禅寺。每岁传戒说法度生。去年秋会泽唐公。以滇省连年兴师。死伤甚众。欲追悼之。乃请上人来省。建水陆斋醮事竣。复延往西山华亭。开十方丛林。更名为靖国云栖禅寺。今年春三月。上人将开戒于云栖。嘱序于予。予惟戒法之兴。不独有益于缁流也。且亦有益于俗众。凡今之人。一语言一动作。一思想一合念。无不挟贪嗔痴三业以俱来。救此贪嗔痴者。其不可以贪嗔痴救之欤其当以清净慈悲救之欤。呜呼。吾读其文。何其言之深切也。虽然近时求佛法者亦伙矣。上焉者以佛学为哲学。求名相之渊深。中焉者。以佛学为文学。求文字之广博。下焉者。则香花香饭以作佛事。礼祷在口。祸福迷心。比比皆是。求其自作身心性命之薰修。他作世道人心之救正者。渺不可得。佛学昌矣。国事如故。人心如故。何哉何哉。则戒学之不昌。戒学之不昌。则戒师之难得。戒师者。梵语阿阇黎。此云轨范师。谓其戒行可师。禅定可师。智慧可师。绝非泛泛缁流可以语此。虚云上人。甫来时道行内秘。声誉不兴。惟吾师石禅老人游鸡足山归。尝亟称之。民国初元。上人来省倡佛教会。始得常相过从。至去年来。又数与上人会于省。至是缘益深。交益久。钦重上人之清修梵行。而叹吾师亟称之者。为不谬矣。今上人宏开觉路。续此戒灯。使社会人心徐资涵育。或者教育所不及之地。宗教当能补救之。故予乐为之词。予久堕世网。于佛学未有所得。而孱病频年。饱经忧患。亦欲屏百事而从之游也。</p>
<p>民国十年三月　云南省长周钟岳谨述</p>
<p><span style="color:#333399">［附录］滇省碧鸡山华亭寺同戒录序<span lang="EN-US"></span></span></p>
<p>碧鸡山为滇会胜地。其得名自汉祀碧鸡之神始。山有华亭寺。则元僧铉峰实创建焉。年久倾圮。清康熙间重修。咸丰间复毁于兵燹。光绪九年重修。苍岩环抱。林木幽深。下瞰昆池。一碧万顷。予每游其间。徘徊瞻顾。意必有高僧。如慧远道生辈说法谈禅开人觉悟者。而未之见也。庚申冬。虚云法师应当道请。自鸡足山来驻锡于此。予久耳法师名。遂随喜送之入山。接其议论。望其颜色。深远静穆。使人意消。予于佛学涉猎甚浅。私心窃喜净土一门。方便修持。效果极大。法师闻而印之。一日枉过。赠以佛像佛书。为予说净修之法。予以法师之不我弃也。益决其精进之志。法师又约予住华亭寺。续开莲社。予固愿为刘遗民者。早晚当践此约也。法师将以辛酉三月开坛传戒。嘱予为同戒录序。予惟佛学以戒定慧三字扼其要。戒律不严。则禅心不定。禅心不定。则智慧不生。欲智慧到彼岸者。必自持戒始。法师于光绪丙午。曾谒阙蒙赐龙藏衣钵。并护国祝圣禅寺额。回鸡足山拓宝刹启戒场。信从者甚众。鸡足为迦叶入定之所。厥后名僧无虑数十。然如法师之大振宗风者。何可多得。今又演戒于华亭。华亭在省会之地。四方闻风。奔走而来受戒者。当倍蓗于鸡足。戒学盛兴。既有以拔众生出三界。而人杰地灵。兹山亦因以生色焉。故乐为之序。他日莲社宏开。予更将濡笔赞扬净业。而续晋人高贤之传矣。</p>
<p>民国十年辛酉二月朔昆明陈困叟谨撰</p>
<p><a name="a23"></a><span style="color:#333399">敕赐鼓山白云峰涌泉禅寺同戒录序<span lang="EN-US"></span></span></p>
<p>尝闻渡海须凭筏。到岸不须舟。盖众生心。因地具足佛果。为拯迷故。特开方便。从一实相。权说三学。广及恒沙法门。皆不出乎此也。法华云。诸法从本来。常自寂灭相。佛子行道已。来世当作佛。故知法虽寂灭。必须行于有作有为之戒。而趣于无作本有之无上菩提而后已。则上根利智。一言之下。悟得戒相如空。当体无作。何有持犯之名言哉。独是惑业苦三。如海无涯。若无戒航。将安渡越而诸佛大悲。如月印水。数数示生。无有穷已。我释迦世尊于菩提场。示成正觉。先开心地。以拯迷流。欲令一切众生。咸知本源。自性清净。但以权小不任。曲隐尊特。脱珍著弊。俯应群蒙。保证解脱。因缘制戒。其为利也溥矣。故优波离尊者。愍念来今。严净毗尼。亲承佛赞。独标第一。外现内秘。其实一乘。迄于唐之道宣律师。宏兴戒学。海内悉遵。嗣续不绝。分灯寰宇。拯拔诸有。其惟南山宗乎。所以楞严经云。一切世间。诸修学人。若不持戒。出三界者。无有是处。呜呼。同滞末流。去圣时遥。佛法生疏。人多懈怠。虽有智者。其如澎湃何。虚云薙戒兹山。勉身以道。潜迹秦岭。</p>
<p>冀极心宗。旋以慕访圣迹。于光绪壬寅。循藏至滇。掩关于昆湖兴福。甲辰谒鼻祖于鸡峰。经榆城。僧俗请讲法华于三塔寺。时鸡足戒法音沈响寂。复请余于石钟寺。传演木叉。戒期圆满。承众推举钵盂峰。勉为之事。驰驱中外。募缘重辟故址。丙午春恭趋北阙。蒙赐护国祝圣之额。及龙藏銮印紫衣钵杖各法物回山。遵建戒坛。期振颓风。值共和成立。倡设佛教会以应时机。蒙孙袁二总统。及滇督蔡锷。仍照前朝尊重教。各赠匾额。命弘戒法。庚申岁。受唐省长继尧之聘。主修水陆。荷蒙依佛等慈。赦囚拯饥。事毕欲隐。复请余主持云栖。缘弗能屏。己巳夏以塑像因缘。游化沪上。归山扫塔。为众讲经。奈因前住持。达公和尚归西。首众联袂到沪。请余维持。而海军部长兼闽省主席杨幼京先生。前主席方声涛先生。率同官绅。亦极敦促主持。责以兴利除弊。弘隆正法。缘熟若此。谊弗辞焉。查本寺自圣晏国师开山以来。绪衍无替。迄宋成平二年。敕赐白云峰涌泉寺。诏建戒坛。延及明末。永觉贤祖秉戒莲池。大弘法化。丕振宗风。时号杰出。迨清季。先戒和尚妙莲老人。中兴本寺。全山焕然复兴。漳郡南山寺。槟屿极乐寺。两颁龙藏。化洽一时。然以人根昧劣。未能祖率。虽奉旨传戒。八日即完三坛。法体如是。固无增减。而悬揣老人未尝不无慨叹焉。矧五夏专律。犹有未逮。数日三坛。岂范来学。今特商同大众。改为五旬。庶几依法羯磨。方堪授受。仍遵旧例。开坛演戒。愿冀佛日重辉。法轮常转。汝诸佛子。既已发心。乞授具戒。果能圆信圆持。则戒体具足无余矣。自今以往。仰体国恩。崇隆正法。克尽其能。务俾圣教昌明。均沾福慧。上报四恩。下益群品。惟坛仪既观。名相须识。汝等戒和尚。梵语邬波陀耶。此云力生。谓成三乘道力。生五分法身也。羯磨师涤除惑业。成就庄严。教授师训诲规模。整肃威仪。尊证师举检七非。圆成三聚。白四羯磨。诸师印可。得为比丘。比丘者。华言乞士。谓乞内外法喜。资养身心。至大觉岸。皆从坛上诸师。获全道体。恩莫大焉。每逢戒师节腊。当虔焚香遥礼。以报生长圣胎之厚德。以不负国恩拥护之深意。各人出家之本愿云尔。</p>
<p>民国十九年庚午　佛诞日司律四十七世头陀古岩虚云述于鼓山圣箭堂</p>
<p><a name="a24"></a><span style="color:#333399">南华寺同戒录序<span lang="EN-US"></span></span></p>
<p>末法既敝。毗尼久衰。不独新进四众。不知戒律为何物。即当世之号称善知识者。亦多言而不行。行且不密。坐使世尊宏法范世之悲愿。古德高贤阐教度人之苦心。如崦嵫落日。不绝如缕。云投足桑门。栖影佛域。岁月电逝。倏七十余年。既道业之无成。又行持之多缺。在山门为赘人。在佛祖为不肖。每念及此。如矛刺心。往岁粤中仁士。谬采虚声。迎来南华。付以重任。嗟乎。六祖示寂。至今垂千三百年。五叶云礽。遍于震旦。何曹溪源头反塞而不流。南华门庭倾而不振。追溯其故。皆往昔之人不审毗尼。一往放逸。有以致之。使悉能严净戒律。仰体祖意。则何至有今日乎。窃南华之衰。不自今始。憨祖当日。中兴录已慨乎言之。矧云去憨祖日远。才力更逊。侈言重兴。难于往日。本年冬复经四众请求。结坛说戒。道德才位。俱属忝窃。第为道场。及晚近法门计。亦不容峻辞。于是于十月朔始。至十一月终。五十余日之中。日与求戒弟子。切磋开导。尽云所知。而领导诸师。启发备至。愿戒弟子辈。今而后时日凛若在坛。持之终形寿。如居浮囊。而渡瀛渤。则定慧因之日增。法门因之日盛。云老矣。愿若辈念如来慧命所寄之戒法。祖师形神所栖之道场。勉之毋或忘焉。</p>
<p>民国二十四年乙亥　无量寿佛诞日南华司律沙门虚云序于信具楼</p>
<p><span style="color:#333399">［附录］南华寺同戒录序<span lang="EN-US"></span></span></p>
<p>佛教入中国垂二千余年。其为教之经典法规。礼仪戒律。久已深入人心。与中国原有儒道两教融合贯通。因为国民信仰。思想之支柱。是故历代佛法之盛衰兴替。与国政之治乱得失。饶有关系。此凡稍治国史者能言之。晚近佛法衰微。吾粤特甚。僧规不整。尼行不修。木腐虫生。丛林制毁。于是民间对于佛法之信仰。失其重心。世道人心。遂多缺憾。政府于宗教一律保护。人民信仰之自由。尤不愿轻加抑制。顾为风化治安。杜渐防微起见。僧尼细行。有为成法清规所不许者。自不得不以干涉为保护。藉正歧趋。其有真实修行。精严戒律者。则有护持而无抑制。此为吾粤四众所共明者也。惟是宗教之事。何等庄严。立于主持地位者。教中弱点。倘不急起自谋改善。以一定规制。约束信众。则宗门多事。信仰奚存。此其关系于僧尼善信者为轻。而关系整个社会者为重。故就吾粤今日论。欲求复兴佛法。将舍提倡戒律。末由挽救。良以戒律不讲。则善信无从整齐。僧伽无从纠正。丛林之制。固难复起。佛法亦正未易重光也。今虚云和尚以僧界大德。来主南华。第一事即注重传戒。可谓老眼无花。知所务矣。济棠治军理政于南服。敬恭桑梓。想望升平。对兹稀有盛事。敢不竭其诚恳。为吾粤三千万喁喁望治之父老昆弟诸姑姊妹。祷祝和平。祈求康乐。爰为叙其缘起如左。</p>
<p align="right" style="text-align:right;text-indent:24.0pt;">广东绥靖主任陈济棠撰<span>&nbsp; </span></p>
<p><span style="color:#333399">［附录］南华同戒录序<span lang="EN-US"></span></span></p>
<p>曹溪至智药而始著。南华至卢祖而法传。由是道被大千。宗流五派。法轮常转。法席常温。洙泗禅林。相沿一脉。虽令韬法师以后。寂寂罕闻。历五代迄宋垂数百年。始见重辩禅师一轰毒鼓。递明憨山禅师继起。重振南宗。一时海内弁冕。皆以导扬佛法为己任。厥后智丙宝缘朝宗大休。法法相承。心心密付。距憨师七十余载。又有雪樵为之阐扬。二百年来。虽不乏人相继。然传授持之举。未有如今日虚老和尚之盛者也。虚老和尚为严净毗尼。宏范三界之大德。悲晚近佛法之衰微。愍吾粤僧伽之蒙谤。掬涌泉法水。甘露遥颁。振曹洞宗风。梵莲重茁。徇广州佛教居士林之请。传四众大戒。俾三学圆成于刹那。三昧之中。示劫海菩提之业。诚以一切有心者。皆应摄佛戒。众生受佛戒。即入诸佛位。故佛子闻虚老卓锡南华。已种求戒因矣。大道之门。尚无拙工。况天人师乎。戒如宝镜。照法无遗。持此宝镜。谁愿失坠。憨师当日寄示禅堂弟子。亦殷殷以佛言。尊重波罗提木叉。盖能守戒。虽千里外如在左右。若不奉戒。对面犹千里。虚老法号原与憨师吻合。盖大权菩萨。乘愿再来。求戒诸子。想已共体前旨矣。汉魂曩以绥靖是邦。瞻依梵宇。感传灯之席黯。承法驾以垂光。大觉门开。永留广荫。华严会启。同证前因。汉魂方以典军北鄙之身。又拜绥靖东区之命。未遑参学。总觉缘悭。惟一瓣心香。五尘俱净。是则汉魂得序斯录与有光也。</p>
<p align="right" style="text-align:right;text-indent:24.0pt;">广东省东区绥靖委员李汉魂序<span>&nbsp; </span></p>
<p><a name="a25"></a><span style="color:#333399">云门山大觉禅寺同戒录序<span lang="EN-US"></span></span></p>
<p>正遍知之垂化。真霖雨于苍生。慈悲等应。甘苦咸沾。法门宏开。三根普利。真如妙体。本无言说。觉海波腾。非航莫渡。劳我觉皇。兴慈运悲。无说中显说。无修中说修。权开方便。巧运悲怀。应病施方。无药优劣。对症者良。法门无量。透机者当。先唱梵网。持此戒者。如暗遇明。如贫得宝。如病得瘥。如囚出狱。如远行得归。离世速成佛。惟此法为最。佛言汝是当成佛。我是已成佛。常作如是信。戒品已具足。楞严谓三决定义。成无漏学。四种明诲。赞扬毗尼。一切世人。若不持戒出三界者。无有是处。四分律谓此经久住世。佛法得炽盛。若不持此戒。世间皆暗冥。直至金河顾命。以波罗提木叉为师。故知一代时教。总以戒为入道之本。成佛作祖之基础也。勿轻小罪以为无殃。刹那造罪。殃堕无间。一失人身。万劫不复。一息不来。便是来生。既为佛子。须知戒之妙义。造律仪之渊深。三聚五篇之半满。性遮互环之重轻。法体行相之幽玄。若不明晰。受之何益。法者。佛为罗□罗初制十支净戒。二十四门仪则。十二年中。为无事比丘制二百五十学处。及比丘尼三百四十八戒。并一切随律威仪三千。八万无量细行是也。体者。即临坛时。十师座前。正受戒时。运想一切尘境。亦是得戒之因。念念不忘。时刻守护。以戒为能依。心为所依。心法和合。名为戒体也。行者。即依所受之戒体。二六时中。或读或诵。或礼忏安禅。不越毗尼而行。名为戒行也。相者。佛制二百五十具戒。一百八十四种羯磨。一一戒相中。轻重开遮。成坏两缘。此即法相也。一切善业等事。如法当行不行。此名止犯。如法当行即行。此名作持。若一切恶业等事。不当行而行。此名作犯。若不当行即不行。此名止持。若罔知止犯作持。则开遮全晦。故律制比丘。五夏以前。专精戒律。五夏以后。方可听教参禅。如能依教奉行。守持无染。可名真净道器。稍有违犯。则失僧仪。故云护戒如护浮囊。不可破裂。否则丧身失命。被烦恼罗刹所吞矣。而今去圣时遥。人心浇漓。甘堕沉沦。藐视律仪。妄言解脱。著如来衣。甘作狮虫。毁詈指责。能不痛心哉。欲求菩萨净戒。作将来眼。宜须慎重遵行。各处传戒者众。未审以何为怀。徒盗其虚名。不虑其后患。求戒者多。守戒者少。若贼香疤作饭票用。哀哉哀哉。结果二俱失益。盗名者自误误人。贼法者不但不明法体行相之义。究不知出家为何。以此盲盲相牵。把兹无上妙法。变成砒鸩恶毒。世讥寄生草。蛀米虫。良深慨叹。冀诸来学。仰体佛祖弘规。勿忘诸师训诲。造成法门栋梁。庶使人天有归矣。本山是偃祖首创。阐拈花旨。妙衍嘉猷。糊饼畅明。向上一字。显露真机。道震寰区。龙天拥护。王臣钦崇。化超群表。世称云门宗。自元以后。信根薄弱。淳风寖息。嘉音停响。整理乏人。遂成荒坞。真身虽存。知者渺矣。云因重修南华。追慕灵树遗踪。探悉乳源有肉身。躬亲访觐。得瞻真容及南汉御碑。始悉为云门启源道场。礼毕旋南华。即向当道宣布。请其保护。蒙李公任潮。李公伯豪等发起重兴。令云主其寺。义不容辞。虽勉负责。即于癸未岁。腊月十日就事。鞠躬尽瘁。八易寒暑。略获端绪。金容完成。拟设祈祷世界和平法会。恭奉圣像升座。以酬檀那庄修善愿功德。不料好事难成。无故罹难。使事搁置。直至炎暑。请求戒者。恳请以路远跋涉为念。请施方便。传受戒法。情不得已。悯彼哀诚。遵佛仪范。循序授之。戒虽顿受。各须克志薰修。从今已往。仰体国恩。崇隆佛法。俾正法流通。均沾福慧。上报四恩。下济三有。庶不负如来悲愿救世之至意云尔。</p>
<p>岁次辛卯六月　幻游比丘虚云序于云门丈室</p>
<p><a name="a26"></a><span style="color:#333399">高鹤年恒松居士游山记叙<span lang="EN-US"></span></span></p>
<p>昔世尊礼塔。善财南询。垂范河沙。后昆以轨。法至华夏。四山五岳。鸡足天台。胜境名蓝。在处恒有。凡所参谒。或为宏法。或为结缘。或求忏悔。或祈疑难。利己益他。各乘其愿。总皆不出引人入胜。古圣先贤。四方云水。赵州行脚。三登九到。事昭日月。岂在枚举。不过聊叙前贤。以启后进。凡奉佛者。孰不铭心哉。因有鹤年高居士者。为道心殷。不辞劳瘁。跋涉山川。足迹天涯。遍寻圣迹。或礼名山而修忏悔。或访知识而决疑问。或住兰若而行佛事。或随大众而结良缘。任处优游。真正解脱。实为难得。兹因沪上从佛诸贤。钦居士风。令叙历览各处名胜。集为游记。启发往事。问序于予。予自光绪二十二年。识居士于金山。次于秦之终南。及滇之鸡足。今偶遇于沪。间数十年。瞻其道貌。始终不异。卓卓可风。诚为可仰。故尔聊弁数言。遗诸来者。用昭事实云尔。</p>
<p>偈　曰</p>
<p>游山游海游江湖　游尽江湖一物无　两袖清风谁著价　满怀明月自歌呼</p>
<p>狞龙望钓徐冲浪　彩凤瞻罗欲下梧　石头路滑苍天也　吸尽西江笑野狐</p>
<p>芒鞋走遍天涯　不落有家无家　处处澄潭古月　时时觉地仙花</p>
<p>琴弹无字之曲　步踏白牛之车　随缘无遮净界　在处出水莲花</p>
<p><a name="a27"></a><span style="color:#333399">星洲居士林特刊序<span lang="EN-US"></span></span></p>
<p>己亥六月。转道弟子广义以书来。言星洲佛教居士林。将举行廿五周年纪念。乞云一言。云老且病。境缘身心。均不堪任。第念居士林。为转道法师暨李居士俊承创建。转道曩与予有同参因缘。李居士夙有组护法团之弘愿。而星洲居士林。经二十五年之发扬光大。以有今日。云又乌得无一言哉。夫佛本无言。言即乖道。而何以三藏十二部灵文。光涵宇宙。即千七则公案。亦信古传今。不过欲因其显道耳。今之学者。只欲多知多见。转为法缚。昔临济祖师于三顿棒后。始说出佛法无多子。何以无多子。只明白见此心性而已。无多子一言。历尽甘苦之言也。云今亦以无多子贡献诸君。试看诸经中。如心经。“观自在。”金刚经。“应无所住而生其心。”楞严经。“歇即菩提。”圆觉经。“诸幻皆灭。非幻不灭。”弥陀经。“执持名号。一心不乱。”择一二句。或于公案中取一则。精研覃思。于用力之久。一旦豁然贯通。道在是矣。四大海水。皆同此味。一滴净蜜。中边皆甜。愿与诸君子共之。今星洲居士林创建历二十五年矣。回溯此二十五年间。转道法师与俊承居士。几历辛劳。乃能转法轮于异域。流芳誉于南州。立卓然不拔之基。树千秋不朽之业。二十五年光阴。岂易易哉。东坡句云。居士居士。莫忘小桥流水。</p>
<p><a name="a28"></a><span style="color:#333399">亳园集序<span lang="EN-US"></span></span></p>
<p>丙戌夏以粤省当局。为求减国民浩劫。举办祈福消灾荐灵法事。邀云到穗。筹酌一切。是时云因幻质欠宁。适汤雪筠居士。亳园集稿成。嘱云寓目并为之叙。自惭文字缘薄。加之老眼昏花。勉强披阅。叹为希有。何也。如来不扬化。世间皆暗暝。佛日既普照。幽暗悉光明。故佛以大事降世。为度众生。演妙法音。欲令苍生。咸出苦轮。同登智地。如霈霖弥布。草木蒙润。无如世变日亟。法道垂秋。于大觉正道。怨谤迷信。匡扶挽救。有赖诸贤。居士深鉴于此。发菩萨心。成此著述。标曰亳园集。志期普利。其功德不可思议也。</p>
<p><a name="a29"></a><span style="color:#333399">劫外余音序<span lang="EN-US"></span></span></p>
<p>嗟乎。世衰道微。唯物是尚。三毒横流。五欲狂炽。佛言末劫。此其时欤。欲拯救之。端赖宗教。宗教者。所以导引人心。趋于至善。足以移风易俗。补政治之不周。其宜提倡也明矣。世界无论何教。总是导人为善。为治心之法。如佛则济度众生。使众生脱苦。儒则重伦常。使人各尽份。本无异致。所不同者。儒则著重世间法。佛则世间法外。更有出世间法。深浅不同耳。今滇南郑永熙居士。集佛儒两教之精义。融冶一炉。编成名曰劫外余音。简而显。精而微。真救世之宝筏。可谓阿伽陀药矣。乐为之序。</p>
<p>民国三十六年丁亥春　幻游比丘虚云识于韶乳云门丈室</p>
<p><a name="a30"></a><span style="color:#333399">卓庵诗集序<span lang="EN-US"></span></span></p>
<p>余朝峨山归来。翠峰过夏。有卓庵不知何许人。遍历诸山。遇之数数。一日出其诗集乞序。余曰。西来直指。教乘尚扫。何有于诗。况叙乎。卓曰。非敢传世。仅以传家。余曰。若认得家。则不须传。卓曰。事是这个。其如辛苦何。余曰。如是也可叙焉。禅曷为而有诗也。自行人单刀直入。一念相应。吐词拈韵。往往为士大夫所诮。世以文字难僧。僧亦遂以文字应世。或驰骋世典。殚心杂学。将无上妙法。视为具文。正法眼藏。沦乎声色。甚而寻章摘句。四六精详。处处驴唇马舌。噫。法门一至此耶。一变而语录。再变而辞赋。三变而为诗文。佛法何可言哉。虽然。亦不可概论也。当观其人。为何如耳。其人见谛真。则言言至理。语语明宗。假山水以寓其怀。借时物以舒其臆。如远公之招陶刘。佛印之契苏黄。大慧之于子韶。诗亦何妨于禅哉。但不以见长。若以此见长。诗精则亦诗僧而已。而况以之为名利之阶。攀缘之具。其言虽工。其行不可问。行不可问。心更不可知矣。言至此。卓庵点首点胸而已。余曰。子名卓庵。处伦类之中。而有以自立乎。出风尘之表。有以自致乎。非庵无以见卓。非卓无以名庵。行住坐卧无非庵。无一非卓。如是则能诗也可。即不为诗也可。则余之所以叙者。非叙其诗。叙其庵。叙其能卓也。更进一解曰。不堕悄然机。</p>
<p><a name="a31"></a><span style="color:#333399">弘一大师全集序<span lang="EN-US"></span></span></p>
<p>刘居士绵松。辑弘一大师全集成。屡书问序。余以老病衰朽。视听失用。服役云门。遭逢世乱年荒。工未及半。心力尽瘁。笔砚荒芜。欲辞却而居士请益坚。乃为之序曰。昔本师释迦如来。将欲示寂。语群弟子。我灭度后。汝等比丘。当以波罗提木叉为师。如我住世无异此也。波罗提木叉者。华翻名戒。戒为德本。能生定慧。成就万行。比丘无戒。势如醉象。狂奔乱蹴。不仅伤身。亦且害物。是故戒住则僧宝住。僧宝住则佛法永住。世尊又言。狮为百兽王。威力无比。为敢犯者。惟毛中虱。方渐羸耗。终乃灭亡。吾法在世间。其威力有如狮王。毁戒比丘。无异狮身之虱。毁吾法者。乃此辈也。金口所宣。警惕备至。千载以下如闻謦欬。晚近世衰道微。忘本逐末。明于责人。昧于律己。如法修持。千难得一。佛法凌夷。有自来矣。弘一大师。未出家前。固世所称为翩翩俗世佳公子者也。及既受具。诸缘顿息。灵顶赤足。动止循律。以身作则。追导师之芳踪。振坠绪于末造。影衾无愧。明德在躬。令闻四溢。海宇从风。于是世之知大师者。无不知有戒法。敬大师者。无不知敬佛法。荷担如来家务。师非其人欤。今距师之殁。将十年。无问识与不识。问师名靡不叹息向慕。其为世重如是。岂偶然哉。读斯编者。倘能求师于艺林之外。庶乎近之。</p>
<p>民国三十七年戊子佛诞日　幻游比丘虚云序于云门山大觉寺丈室</p>
<p><a name="a32"></a><span style="color:#333399">弘一大师事略序<span lang="EN-US"></span></span></p>
<p>道本无为。法惟见性。知诸佛菩萨。历代祖师之应迹。皆随机指引。俾各明本心。除此更无余蕴。古今诸善知识之言行。或权或实。无非欲学者就路归家。当下了悟。脱去枷锁。本无实法与人。末法以来。世风日下。水鸟法音。遂成隐晦。木叉不振。师范日稀。能无悲乎。是以诸佛菩萨。垂大慈悲。乘大誓愿力。而不休息。弘一律师。乘愿再来者也。观机合宜。志弘南山宗旨。以救时弊。躬行实践。行持是尚。终身无懈。闻见生钦。今师弟子僧睿等。将师事略刊而行之。自利利他。以报师恩。属予为记。予曰予非能文者也。何能记。因仰大师律行。述其行愿以劝世。若能体大师之心。如律行持。则大师在世。无法可施。如或不然。虽建恒沙宝塔。以纪念之。于事何补。纵使律师再来。恐亦对面不相识也。</p>
<p>民国三十七年戊子　幻游比丘虚云序于云门山大觉寺丈室</p>
<p><a name="a33"></a><span style="color:#333399">弘一大师传<span lang="EN-US"></span></span></p>
<p>师讳演音。字弘一。别号晚晴。又称二一老人。原籍浙江平湖李氏。寄籍河北天津。父筱楼公。以进士官吏部。母王太夫人。光绪庚辰。父年六十八得师。诞时雀衔树枝降其室。乃师应世之吉兆。天资颖异。甫就傅。过目成诵。才弱冠。凡诗文篆刻。悉皆通达。戊戌政变。奉母南下。侨沪滨。庚子肄业南洋公学。乙巳东渡日本。于上野学校习美术。旁究音乐。中国学生入上野美专者。自师始也。试辄冠军。声名杨溢。人皆称之。在沪创办文化社。强学会。海上书画公会。与名士袁希濂。许幻园穆恕济等。互相和唱于沪滨。文名大著。旋主教图书音乐于浙江师范学校。辛亥革命后。应陈英士聘。主太平洋报笔政。加入南社。及同盟会。其爱国之心。无时或已也。师初好研宋元理学及道书。曾诣虎跑大慈寺。断食三星期。身心愉乐。始倾志佛乘。戊午。师年卅九岁。丁艰。奔虎跑礼了悟和尚出家同年具戒于灵隐寺。从兹尘缘顿断。归悟本来。破衲芒鞋。随处自在。然观苦起悲。不违所乘愿。度诸有情。不辞劳瘁。丁丑驻厦万石岩时。战云弥漫。人皆劝其内避。师以护法念固。不避艰险。题其室曰。殉教堂。于此见师入无畏之境矣。先是辛未春。师以护教心切。维法情殷。叹兹时丁末季。魔强法弱。木腐虫生。欲图挽救。非严整佛戒。别无良策。于白湖法界寺。佛前发誓愿。弘南山律宗。夏应朱子桥将军之请。在慈溪五磊山。办南山律学院。无何因魔事辍。后即随处讲律。循机说法。但有益于世者。靡不倡导。每怀中国律宗。慨自南山宣祖重兴。至宋灵芝照祖继起。以后七百余年。虽代有提倡。其中尚有未尽南山精微。盖因南山三大部。早失于扶桑。迨至清末。由海盐徐居士。始将三大部。从东瀛请归。刊于天津刻经处。多有遗漏。不少错谬。师不辞殚精竭力校正之。取正续藏等。广寻披究。潜心研讨。遍考中外律丛之幽微。分科标点。纲举目张。表列注释。使条分缕析。微者著。隐者显。续佛慧命于垂尽。編著有四分律比丘戒相表记本。羯磨随讲别录。弥陀义疏撷录。律钞宗要随讲别录。南山宣祖略谱。晚晴集等书。又尝订正科文。点阅行事钞等书。嘉惠后学以无穷。厥功不可思量也。壬午驻锡温陵养老院。中秋后渐感微疾。但力拒医药。惟专念佛。寻且绝食。遗嘱后事。付其高足妙莲法师。遂于九月初四晚八时。念佛声中安详西逝。荼毗后。获舍利无数。灵骨分塔于承天开元二寺供养。距生纪元前三十二年庚辰九月二十三日。俗名息霜。字叔同。春秋六十有三。戒腊二十有四。师之积修胜德。智慧高远。允为近代南山律宗师范。其弟子僧睿等。以师生前著述欲刊行于世。用益自他。而报师恩。以书请传于余。云因僻处西南。未亲师座。故对师之道德。密行幽深之事。诚难尽识。加之暮年多病。笔砚久疏。何敢妄作。但久仰师高行。恨未能见。忽闻噩耗。不禁悲恸。痛为法门不幸也。故不敢辞。至于文字颠倒。笔墨参差。咎莫能辞。但望阅兹传者。以师之律身道德自重。因慕其矩范。笔其大概。难免摸象之诮。遗笑大方尔。</p>
<p><a name="a34"></a><span style="color:#333399">立誓参禅不看经律广记博闻<span lang="EN-US"></span></span></p>
<p>凡看一切经书。虽云广记博闻。反塞自己悟门。不如一门深入。尽空所有。自有相应处。决不赚人。只要坚心。此事旷劫难逢。我与诸人。多生错过。今不努力。便待何时。挨舍身命。毕竟乐讨个分晓。若不如此。永堕地狱。倘或见谛。上宏下化。以报佛恩。若不如此。亦永堕地狱。</p>
<p><a name="a35"></a><span style="color:#333399">因博奕有感寄劝念佛<span lang="EN-US"></span></span></p>
<p>慨自五欲染濡。人心颠倒。有耳目误用其聪明。有心思妄生其念虑。当为者不为。不当为者胡为。比比然也。即以博奕论。帝尧作围棋以教丹朱。所以使之奕通也。武王作象棋以示子孙。所以使不忘武备也。其意善。其虑深。迨传之后世则不然。以之比礼。则不能检束身心。以之比乐。则不能怡悦意志。以之比诗。则不能涵养性情。奕之为事。其无关于风教也明矣。而庸愚之辈。沉酣于中。贤智之流。亦为所惑。竭目力焉。竭心思焉。喜怒见于色。饿体肤焉。空乏身焉。胜负蕴于衷。废时妨业。莫此为甚。古帝王以之化愚。今反以之诱智。古圣人以之示警。今反以之自荒。所以陶侃投之荆江。而不失为贤士。此举世不宜为之。而偏多好乐。可为深长太息者也。乃若身列缁流。名称释子。上思奉事诸佛。下思济度众生。静则默会弥陀。动则正言直行。以及行住坐卧。常常收摄其身心。证道歌云。行也禅。坐也禅。语默动静体安然。不为八风转。不被五欲牵。何等解脱。何等自在。矧夫樗蒲围棋。骰掷陆博。皆乱道心。妨废正业。为佛深戒。而乃贪之好之。如世间膏梁子弟。旷荡庸夫。可耻甚矣。沉沉以思。吾人共生五浊。苦多乐少。寿短业长。纵使今朝成佛去。乐邦教主已嫌迟。安得不火急修持。宴然自安乎。然人类之不能无老幼男女贵贱贤愚者。理也。亦势也。老者光阴有限。时不待人。若不修省。转眼就是来生。故偈云。此身不向今生度。更向何时度此身。是老者所当念佛也。少者岁月深长。前程远大。若不修省。则少年夭折者。不知凡几。故偈云。莫待老来方念佛。古坟多是少年人。所以少者当念佛也。无论男身女身。内具贪嗔痴。外缘杀盗淫。若不修省。未免沉坠。况不信因果罪福。不达三藏经文。若不修省。三途难免。所以大道不分男女相。菩萨曾现女人身。是男是女。不可不念佛也。经云。为人豪贵。从礼事三宝中来。若不修省。则贪得一家饱暖。而反招来千家怨嗟耳。经又云。为人贫贱。从不信因果中来。若不修省。必受贫穷下贱之报。更恐丧失人身之苦。惟智者能觉照早修。愚者不信覆藏。故不论男女智愚之人。只要急早精诚念佛。自然灭罪消愆。须知生死事大。无常迅速。又何有博奕云夫哉。惟愿由一家之人信佛。更能劝一乡之人念佛。一国之人多信佛。更可劝尽大地之人念佛。深望同志之伦。切切回心念佛。不作无益害有益也。</p>
<p><a name="a36"></a><span style="color:#333399">示禅人请益三不是随拈数语<span lang="EN-US"></span></span></p>
<p>不是心。不是佛。不是物。愚智悟人同一宿。愚者不知佛是心。向外徒劳空碌碌。空碌碌。不见佛兮只见物。终日茫茫无了期。堕在贪嗔无明窟。智者知心即是佛。看见影响少回护。功夫作辍石压草。春来依旧山水绿。山水绿。楚歌不似江东曲。捉风捕影贼为子。六六原来三十六。悟人悟佛即是心。是心无非是见佛。抖擞枯肠只这是。不安名号与湾曲。销有归无惟一真。从空起色万象纷。放去也。言即心是佛。收来也。非心亦非佛。若是铁蛇把要津。不是心。不是佛。不是物。老汉忒糊涂。诸人随意画葫芦。</p>
<p><a name="a37"></a><span style="color:#333399">戒灵通侍者酒并偈<span lang="EN-US"></span></span></p>
<p>甲戌岁秋。云初入山礼祖殿。见祖坐龛内。一金色须发状如欧人之像者。名曰灵通。虽坛经未见纪载。而诸籍中称侍者。为波斯太子慕道而来。性好酒。于祖在日许其偷饮云云。又于龛之右。设一酒亭。金碧檀栾。备极工致。中具香炉花瓶酒缸杯箸。余怪以问香火僧。僧曰。侍者好酒。不献则不利。余谓尔辈欲饮。以侍者为雉耳。僧曰。和尚若不信。请验之。乃命其注酒缸内。守视之不数时。而酒化水矣。三日如是。怪矣。溯劝灵通侍者戒酒。以达观可公为第一次。憨山清公。为第二次。撤其酒器。为文祭告。越今已三百余年矣。侍者当时已戒酒。岂已后又再饮耶。悟后仍迷。无是理也。余重思之。恍然有悟。侍者于侍祖日。饱尝法味。必不嗜酒。即使偶尔偷饮。经达观憨山之劝。亦必断除。何以至今。仍有烈酒化水之异。其必野狐精怪之辈嗜饮。以侍者为凭籍。此一念之邪也。以邪招邪。于是一班闲神野鬼。感应其邪念而来。侍者不饮。而野狐精怪及闲神野鬼皆大醉。酒乃化水。理不当有。事则无疑。于是余毅然撤其酒亭。毁其杯酌。奉侍者于伽蓝殿。重塑其像。使两手空空。不复提壸。因为之偈曰。</p>
<p>侍者有德号灵通　誓辅祖庭众所尊　人多讹传师好酒　师奉千佛无此风</p>
<p>想是佞恶窃尊誉　嫁罪自饰将无同　今为拈出雪此耻　长伸两手振吾宗</p>
<p>再告灵通侍者文</p>
<p>丁丑秋。寺内僧俗多病。众议纷纭。以格侍者酒供为词。因再为文以告之曰。维岁丁丑。维月庚戌。是月之朔。壬申之日。南华禅寺住持虚云。率领监院合山大众等。虔备清斋酥酡妙供。沐手焚香。上禀祖师。奉告尊侍曰。云以不德。入侍祖庭。举坠兴废。三年于兹矣。各事进行。均称顺利。正当恢宏殿宇。百工斯勤。惟自本年入夏以来。僧众匠工多病。百般医治。效果殊微。岂以云改建殿宇。重新祖庭。而未禀命乎。云朝干夕惕。鞠躬尽瘁。此心当为祖师所谅也。谓为禁格侍者饮酒乎。则佛制戒律甚严。以酒器过人者。五百世无手。云不敢以害侍者。及祸僧众也。因之曾为偈以戒侍者。今僧众工匠。又因病而涉及禁侍者饮酒问题。云不得不上禀祖师寂光加被。再告侍者绝酒耽禅。并以解一般僧人之惑。我中国自仪狄作酒。禹饮而甘曰。后世必有以亡其国者。其旨深哉。延及周初。世人皆中于酒。其时流风所被。必有极扰乱社会秩序者。于是周公作酒诰曰。酗于酒者。系归周杀无赦。可谓严厉之极。降至唐宋元明诸代。无不时有酒禁。而禁终不能绝。此何故也。必有所至矣。夫酒之性有二。一日麻醉。二曰兴奋。世俗人以之合欢。以之解愁。诚以世俗之人。处五浊恶世。八苦交煎。借酒浇愁。其中固似别有天地。何也。中酒有三。大醉则狂。狂斯乱。中醉则昏。昏斯沈。微醉则酣。酣斯畅。昏狂皆足戕己害人。不必论。即以酣畅而言。亦不过麻醉神经。奋兴血脉。使其微适。将平时烦恼焦闷。抑郁恐怖暂忘却耳。及其醒时。则借酒浇愁愁更愁也。世俗人不知禅悦。乃以醉乡为世外桃源。故千里禁之而不绝。若乎灵通侍者。亲侍祖师。必得甚深禅悦。即今日僧众禅堂坐香。试问到初地定时。百骸调适。身心俱忘。万象如如。孤明历历。此时境界。以视哺糟啜粝而为酣畅。不亦天渊也哉。初地尚如此。甚深禅定可知也。明夫此则不戒而自戒矣。自今以后。不许滴酒入祖庭。如有疹厉。云自当之。用是禀我祖师。启我侍者大师。告我僧伽。从兹共励。维护祖庭。侍者功德。福济无穷。内外清净。顿消滓尘。灵源迸溢。枯木逢春。山门宁静。共转法轮。</p>
<p><span style="color:#333399"><a name="a38"></a>自祭告以后疹厉渐消大众安然少病少恼<span lang="EN-US"></span></span></p>
<p><span style="color:#333399">为妙法禅人刺血书法华楞严经书后<span lang="EN-US"></span></span></p>
<p>光遍河沙。随处无非般若。量等法界。拈来总是法华。柱杖转法轮。非空非色。脚跟流藏典。何幻何真。拶破虚空。露那边消息。辟开尘土。出大地经文。四十九年无字而演半字满字。五十余轴。一乘而谈大乘小乘。漫猜大海扬沙。休认虚空定橛。本自现成。不假贝叶。森罗万象。墨迹天然。只因不了即心即佛。故尔将经觅经。所以析骨剥皮。大开生面。刺血沥胆。永作芳型。本寺化主妙法依云。戒律精严。雅慕五宗。归心三藏。血染长毫。点画昭本来面目。神凝楷体。挥洒露无位真人。字字白牛放光。圆成八万。行行红莲现瑞。灿烂三千。法华经。楞严经。霞漫纸背。心地品。行愿品。光溢经文。以此传家。消历来之习气。将兹劝世。回虚幻之妄心。榜样津梁。舍此其谁。岩也禅关未暖。教海何亲。异国归来。一肩明月。睹血迹之灵文。伟哉迦叶起舞。观实心之苦行。允矣须弥低昂。索文以纪始终。序跋以志岁月。由是思夫一乘奥典。无上经王。名尚难闻。何况受持书写。必须亲历宝所。施如意以济生。得见衣珠。驾白牛以度世。所以微心显见。证圆通以消魔业。运粪出宅。得记□以成菩提。见闻随喜。俱沾利益。法界众生。同圆种智。其血迹与海墨无殊。苦心同二经并载矣。特书其后。</p>
<p><a name="a39"></a><span style="color:#333399">大乘妙法莲华经后跋<span lang="EN-US"></span></span></p>
<p>妙法莲华经者。大乘无上一切众生成佛之妙典也。这一卷经具在当人。当人只因不能辟尘得见。所以历劫漂沈。轮回不休。故我世尊慈悲。开示悟入。无非指点本具。其奈愚钝不信不悟何。故重重譬喻。种种宣扬。寓无为于有为之中。假有言阐无言之化。深信者高超三界。悟入者永脱轮回。以至一香一花。礼念举手。创垂功德。无不解脱。大矣哉。不可思议之极致也。生某归诚三宝。痛念双亲。未卜升沉。欲报劬劳。请僧书此大法。祈先亡脱化。七祖超升。并祈嗣禄繁昌。功名显达。余曰。此诚追远之大孝也。略举大概跋之。此经大而无外。小而无内。度尽一切世间。天地以之清宁。家国以之康泰。人物以之安阜。亡灵以之超升。只在当人信受奉行之如何耳。若止获福度幽。则亦渺乎小矣。普愿随喜见闻。得睹是经者。悟本具之真经。识未生之面目。自利利他。情与无情。均沾法化。则佛恩已报。又安有过去之不脱化。现存之不迪吉也哉。书此以告见闻者。</p>
<p><a name="a40"></a><span style="color:#333399">云南开建华亭寺常住所置山场田地分处分院记<span lang="EN-US"></span></span></p>
<p>大元至正时。元峰玄通禅师。于天目山中峰和尚处。发明心要。于此开建碧鸡山华亭寺。至明天启楚僧相成。感沐国公黎护法。疏赐圆觉寺。历元明清碑记可考。贤哲间出。几经隆替。清末劣僧辈出。被豪劣将田地山场侵占已尽。民国八年。寺僧圣缘等。将寺概行卖与华侨设为游场。云自光绪三十二年。丙午奉疏请藏经。创建鸡山十方护国祝圣寺。适政变。毁寺逐僧。云即会商海内大德。奔走南北。设佛教会。立僧学。及办理各慈善事业。力护僧产。挽回教权。遂退养鸡足。至民国九年。联帅唐继尧。请于五华山讲经修水陆忏。命重兴本寺。名靖国云栖禅寺。云视旧基向申寅不佳。移向坤艮。因挖土得古残碑。亦名云栖。不知起于何朝。碑存海会塔内门之上。将寺基重挖去土一丈八尺深。培堆左手青龙。填平右手深坑。创修天王大殿。经楼。大悲阁。各殿堂。各僧寮。凿放生池。堆供养山。七佛塔。海会塔。灵泉岩。云霞洞。山下招堤寺。松隐寺。净耳山。善觉寺。山邑村潮圣庵。西门胜因寺。各处庄田下院。各寺圣像。买回金山田地界址。东从寺下山脚至海水。左顺海至冷水塘底。母猪龙箐。右顺海刺桐沟。顺苏家村。松隐寺前山脚为界。南至三华山顶。左大箐与太华山毗连。直下牛鼻村。大箐口。右从太华望海山顺大山路。直下太华寺青龙山顶。至松隐寺右山神庙箐。与太平寺山毗连。抵苏家村学堂后路为界。西从背光山顶直下白华山箐。法毕尧上山神庙山顶。左上西坝山顶。与碧鸡关高峣山毗连分水为界。右顺岭直下牛鼻村。大箐口分水为界。北至母猪龙箐与普贤寺山毗连。左顺水下冷水塘底海水。右顺箐上祭祀台。从过龙岗随碧鸡关大路。西坝山岭分水为界。前山脚至海自冷水塘至刺洞沟。共用去银圆二万四千九百八十余元。建开山祖塔于三华山。净耳开山祖塔在牛鼻村大箐口大贲山。雪窗和尚塔在祭祀台。岸栖和尚塔在白华山。大义和尚塔在西坝山。福兴庵塔在老太山。道桂和尚塔在燕子沟青龙山。相成和尚塔在刺桐沟。松隐开山塔在松隐石虎岗。广永和尚塔在苏家村学堂后。月轮和尚塔在松隐山前。全山周围。共载有省公署告示碑四十八块。连修寺塔圣像。买各处田产庄房下院。共费百万余金。复愿丛林永懋。历遂古而镇常。佛法长兴。经尘劫而不朽。是为记。</p>
<p>民国十六年岁次丁卯谷旦福建鼓山幻游虚云重建并题</p>
<p><a name="a41"></a><span style="color:#333399">曹洞宗四十五世妙莲老和尚塔铭<span lang="EN-US"></span></span></p>
<p>和尚讳地华。字妙莲。别号云池。生于道光四年甲申七月十二日子时。福建归化冯氏。父书泰。出家福州长庆。离尘后请龙藏奉怡山。母杨氏。受菩萨戒。师年二十一甲辰。礼鼓山量老和尚出家。得戒于怀公。助量老建鼓山大殿。经营一切。威丰甲寅。量公老和尚退席。以师继。时堂宇倾颓。佛粮缺乏。师募于台湾及南洋群岛。回建法堂大寮回龙阁。及阖山各殿堂寮塔院岩洞茅棚下院。暨城内白石两塔。焕然一新。又筑下院河道硚路。置田供众。复以钵嚫祀父于长庆。奉母老于千佛庵。助监院达本觉空古月等。兴雪峰崇福林阳各寺。创建槟榔屿极乐寺。漳州南山寺。光绪甲辰。请龙藏二。一安南山。一供极乐。丙午兴宁德龟山。丁未功毕。七月十二日。趺坐谓侍者曰。寄语监院。护持常住。时至吾行矣。合掌向西念佛数声。瞑目宴寂。逾时顶尚热。入龛数日。面色如生。身发异香。荼毗后。分骨于鼓鹤二山塔院。　铭曰　维兹窣堵。钦怀祖德。妙法莲华。名实不忒。忆昔南溟。逍遥鹏翼。入海文殊。涌现异域。庄严极乐。上荷帝敕。邑注相需。为道蕃植。既护祖庭。又维众食。美轮美奂。六和藏息。非师之功。谁有其力。勒文贞玟。同瞻屴崱。</p>
<p align="right" style="text-align:right;text-indent:24.0pt;">孙古岩虚云敬题<span>&nbsp; </span></p>
<p><a name="a42"></a><span style="color:#333399">南洋槟榔屿极乐寺祭妙莲老和尚塔<span lang="EN-US"></span></span></p>
<p>拈香云第一瓣香。匪从天降。不假地生。第二瓣香。六处收不得。遍界不曾藏。第三瓣香。非空非色。不断不常。爇向炉中。专申供养。</p>
<p>白灵堂上。圆寂师祖。泉涌发秀。极乐启祥。性悬慧日。道悟真常。裔孙岩自滇池还山。千山泥水。几处炎凉。清风满袖。皓月盈荒。罗太虚以作供。即法界以为餐。伏愿　出那伽定。来格来尝。佑我后人。枝叶流芳。</p>
<p>偈　曰</p>
<p>自从航海入山来　烁破虚空没点埃　万里风涛凭定力　多生福慧总兼赅</p>
<p>灯传古佛家声远　法演三乘祖域开　窣堵波前呈一偈　光辉回照灿三台</p>
<p><a name="a43"></a><span style="color:#333399">祭戒尘法师文　维<span lang="EN-US"></span></span></p>
<p>佛历二千九百七十有五年。岁次戊子六月初二日。幻游比丘虚云。谨以香华素馐之仪。致祭于　戒尘老法师之灵而告之曰。呜呼哀哉。吾道其穷兮。闻法师之殁。奚不伤悲。吾道其未穷兮。何大师弃我之速。而与世长辞。呜呼哀哉。法门没落。僧德颓废。不惧因果。不畏清仪。放僻邪侈。靡所不为。披时代之锦衣。盖掩护之有辞。惟我大师。有德有守。不为世移。嶙嶙其骨。岩岩其仪。行住坐卧。惟戒是师。僧德在戒。戒住道丽。正法久住。道在于斯。舍兹不求。非吾所知。呜呼哀哉。忆昔逊清末叶。我避居于终南兮。师万里而来窥。讫掩关于滇池兮。复朝夕之将护。护龙藏于京师兮。胼手胝足而不辞。兴教育以育才兮。师靡役而不与我俱。念卅余载之胜侣兮。几形影而未离。独砥柱于南天兮。续慧命之如丝。忽凶耗之骤降兮。不觉老泪之潸湿。痛哲人之已逝兮。吾道穷矣。吾将安之。呜呼哀哉。尚飨。</p>
<p><a name="a44"></a><span style="color:#333399">祭太虚大师文　维<span lang="EN-US"></span></span></p>
<p>中华民国三十六年。岁次丁亥仲春之月日。幻游比丘虚云。谨以香花清供。遥祭太虚大师之灵曰。月黯吴江。波生法海。顿归兜率。谁挽狂澜。嗟夫大师。怀智而来。忍悲而去。来也何迟。去也何疾。大愿未成。我怀何极。中外缁素。莫不哀伤。况属法门同根同气者耶。予每赞叹菩萨现应化身。庄严佛土。以般若之慈舟。渡众生于苦海。燃炬烛于昏衢。宣义谛于上国。古人云。每见善知识如优昙花开。甚言其希有也。大师荷如来家业。为末法津梁。住世期长。天人有赖。又何期去之速耶。予耄年入曹溪。勉为六祖奴郎。舂米负石。手胼足胝。日月如迈。衰病渐侵。其精神远不及三十一年在重庆相见时也。今大师舍筏先登彼岸。其乐可知。而况大师弟子。济济多才。灌溉灵根。使其抽条发干。敷花秀实。复散为金刚种子。遍满三千世界。即所以慰大师之灵。即所以报佛祖之恩也。夫复何悲。尚飨。</p>
<p><a name="a45"></a><span style="color:#333399">祭载居士传贤文　维<span lang="EN-US"></span></span></p>
<p>年月日。幻游比丘虚云。谨以香花之仪。致祭于故戴公季陶之灵曰。呜呼。公生于艰屯。秉董笔而兴邦兮。拯我元元。方汉业之未半兮。遽夺主而宾喧。慨国事之不可为兮。乃效汨罗之自沈。顺流千里终未膏乎江鱼之腹兮。自谓托佑命于观世音。由是朝夕礼诵。而发无上胜心。披法铠。振法鼓。为法界之干城兮。亦为众生之南针。昔吾如来。付护法大业于国王大臣。公其不忍三武之祸重见于今。方期天假之年兮。永为北辰。忽动悲心。行真法供养。继药王而焚身。呜呼哀哉。我将永怀于斯人。尚飨。</p>
<p><a name="a46"></a><span style="color:#333399">挽郑茂岗有序<span lang="EN-US"></span></span></p>
<p>辛未冬。妙知居士率瀛眷。奉其太翁茂冈老居士。南归中山。次于镜海。以弥陀诞辰西归。寂于莲华峰下。云叹曰。茂公莲华国中人也。即其生平行谊。所植善因。已超人天果德。况其家子孙眷属。多归依三宝。勤修净业。经云。西方佛号一历耳根。永为道种。茂公宿根深厚。今者机熟。故超出人天。令见闻之者。当亦知所勉欤。为具挽章。申敬遥礼。　词曰</p>
<p>百年大事都如梦　一瞥春秋九十年　此日翻身归觉位　往生直指示前缘</p>
<p>信知净业成家业　离却人天入佛天　子职若真全孝德　为亲当植火中莲</p>
<p>曩者鼓山方丈室　君家老少曾促膝　知君南返郑公乡　未遑慰问维摩疾</p>
<p>忽惊天末老人星　放光却在弥陀日　吁嗟尘世本无常　百年一觉亦非实</p>
<p>唯有西归安乐土　得瞻瑞相为第一　人子事亲道在斯　记取法华一声佛</p>
<p>若入无生不二门　方知非物非无物　我今遥礼莲华峰　心香一瓣波罗蜜</p>
<p><span style="color:#333399">［附录］兴修云栖禅寺七众海会塔碑记<span lang="EN-US"></span></span></p>
<p>塔之名义。汉梵不同。或云塔婆。此云方坟。或支提。翻为灭恶生善。或云窣堵波。此云庙。或云斗薮波。此云护赞。唐音或称浮图。安塔有其三意。一表人胜。二令地信。三为报恩。凡比丘有德望者。亦得起塔。阿含经云。有四种人应起塔。一如来。二辟支佛。三声闻。四轮王。又十二因缘经云。有八人得起塔。一如来。二菩萨。三缘觉。四阿罗汉。五阿那含。六斯陀含。七须陀洹。八轮王。轮以下安一露盘。见之不得礼。以非圣塔故。初果二露盘。乃至如来安八露盘。又僧伽律云。初起僧伽蓝时。先规度好地。将作塔处。不得在南。不得在西。应在东。应在北。不侵佛地僧地。西南作僧房佛塔。应高显处作。不得塔内外染洒衣唾地。佛说如是安塔。必有一定之制。法道东来。天下丛林作之。滇垣华亭寺之门外平冈。正当本山脉唇口。遍安祖塔。殿阁门向反偏斜。靠山不正。形家之说。虽不足信。然亦不合佛制。考其修塔年月。皆清嘉庆。意古代必不如是。又往往三祖共一塔。又有叠土成俗家坟式者。虚云禅师来住此寺。以改殿阁门向为先务。诸祖之塔必另择吉壤。兹卜得寺东后山。别抽一枝。下结佳城。兴修七众普同塔院。院之下层周围竁窀。如寮房。每窀可安二罐。中为过去诸祖灵骨。左为比丘沙弥优婆塞。右为比丘尼式叉末那沙弥尼优婆夷。计七行各五层。可窆一千二百五十人。院中立大塔。上耸至楼顶。上层塑弥陀接引像。中安全部华严。下肖地藏菩萨像。周围安七众牌位。如下窀顶后开三大圹。备将来塔满众骨之所。纯用石砌成。额书海会塔三字。取莲池海会之义。院两廊各三楹。以应自修净业者。亦便守塔。师意在使先亡后逝者。无不摄归安养。塔院告成。诸祖觉灵与现未念佛七众。皆当来净土圣贤。塔满千二百五十人。皆得生西。由此千二百五十人。展转相劝。乃至百千万亿人。复展转相劝。乃至无量无边。善男子善女人。皆知信愿念佛。皆得往生安养。法师如是。当得不可称不可量。无有边不可思议功德。石门两傍砌以碑。师嘱余记其颠末。师曰。非但欲记其年月也。有一可为世劝者。不可不附记。方迁诸祖灵骨。有依法荼毗者。有依俗棺葬者。有道明贯公和尚。其棺完好。上有蚁聚沙土。叠成塔式。中并无蚁虫。众羡之。试启棺。见公全体皆白金色。祥光可爱。衣履全化。面如生时。考公塔铭。为其徒岩西所作。记公行业语焉不详。但记其生于乾隆壬寅三月。并不记僧腊几何。世寿几何。考道光三年。重修寺碑。有觉贯立字。则公于道光中尚在本寺。公与前辈妙相师名本空者。皆持大悲心咒。而护灵感者。公幼时伤足出家。后朝夕礼大悲宝忏。廿余年不辍。一夕梦入池洗浴。觉而通身流汗。足疾全愈。后又开建兴源寺。中兴潮圣庵。又不载地名。今亦无考。但就廿年受持大悲心咒一语。已足知公平生修持早入大悲菩萨大誓海中。临圆寂时。蒙佛菩萨接引。往生品位必高。至今已近百年。忽示现色身光相。令人喜欢感叹。更足证三业无瑕。六根清净。四大幻化之身。竟成金刚不坏之体。从上诸祖。所不易见。当时见者闻者。皆获四悉檀益。后续滇高僧传。公其居首。公名觉贯。道明其字也。其聚沙作塔之蚁。果何处去。亦如五百猕猴戏笑作塔。旋绕作礼。福报忉利乎。亦如千千游鱼。沾流水长者之法施。而得度生天乎。事虽无征。而理有必然者。经云菩萨观于蝼蚁。皆是过去父母。未来诸佛。于此益信。蜎飞蠕动。佛性宁有差别。其余诸祖各有塔铭。兹不赘。</p>
<p>民国十三年甲子四月圣诞日　张璞谨撰并书</p>
<p><span style="color:#333399">［附录］游昆明云栖寺记略<span lang="EN-US"></span></span></p>
<p align="right" style="text-align:right;text-indent:24.0pt;">郑子健<span>&nbsp; </span></p>
<p>华亭寺距昆明城西三十里。左枕美人太华之峰。右带碧鸡玉案之岫。前俯昆池。航舶往来。如游大圆镜中。东望虹山。一峰独秀。蜿蜒入城。五华瑞云。排空若盖。万木萧森。双塔掩映。其秀丽殆难言状。灵宫梵宇之所托也固宜。元延祐庚申。元峰玄通和尚栖止是山。募捐建寺。遂成巨刹。继主者皆明清高僧。精修苦行。咸同以降。佛法渐衰。此山名华亭。殆自鄯阐匡国侯高氏建楼台华顶。云鹤翔空。取华表鹤归之意。故名华亭。并以名寺。民国九年。虚云禅师应唐公继尧之请。由鸡足山祝圣寺飞锡来兹。易名靖国云栖禅寺。乃竭数年精力。以兴云栖。金碧嵯峨。遂为全省佛寺之冠。今寺内大殿共五楹。高百尺。广数十丈。佛像庄严。所塑五百罗汉。栩栩如生。此外有天王殿。观音殿。藏经楼。雨华台。放生池。海会塔。祖堂。方丈。钟楼。鼓楼。其宏阔可知。寺中修竹成林。绿阴蔽日。夏日不暑。冬令不寒。茶花万株。红映云表。玉兰之大。杏花之茂。为省会之冠。寺中题咏。多属孙铁州。钱南园所书者。寺门悬明代杨升庵（慎）一联云。‘一水抱城西。烟霭有无。柱杖僧归苍巘外。’‘群峰朝阁下。雨晴浓淡。倚栏人在画图中。’可见兹山之胜矣。</p>
<p><a name="a47"></a><span style="color:#333399">记高鹤年居士<span lang="EN-US"></span></span></p>
<p>佛法西来最上一乘者。直指明心见性。令人当下成佛。真为生死事大。决志割爱离亲。实行寻师访友。超出妙庄严路。余于清光绪间。发心仰慕金山。参学习禅。不知生从何来。死从何去。嗣朝五台。终南嘉午后谷。住小茅蓬。一齐放下。杂毒扫尽。摄念归心。颇得自在受用。时有高鹤年居士。访道而来。一见相契。大有因缘。叩问参禅功夫。余云穷参力究。终能发悟。古人终日行脚。未尝动著一步。终日吃饭。未尝吃著一粒。君可能否。居士随向翠微茅蓬。亲近法忍上人而去。余觉有未了因缘。往峨嵋。朝鸡足。礼迦叶尊者。见有十方僧众。来山朝拜。无食宿处。因此发意。就钵盂庵破坏旧址整理。开单接众。蒙我佛加被。龙天护持。建造大殿经楼。各堂等百余间。春来传戒。夏时习学。秋间坐禅。冬天打七。民二往北京。请大藏经。道出沪江。居士与月霞法师。办讲经会。宏法利生。听者甚众。法会殊胜。创佛经流通处。佛学丛报等事。利益群众。余奉藏经回山后。于民九。居士来滇相聚。到我鸡山。九重岩下。狮子林间。七里松阴。熊猿巢窝。住一残破茅蓬经夏。深受瘴毒。由余派人请来滇池。时省主及诸公。送余主持华亭寺。由余改名云栖。开办道场。法侣希少。居士发菩萨心。即赴江浙。邀约戒成修静诸法师等。源源而来。相助宏扬法化。居士后返故里。舍家归公。与沪上简玉阶诸慈善家。合创妇女安老救济院。净土道场。规模宏大。远道来学者颇众。兼办各种慈善。及上海义赈会。救济水旱灾。放赈等事。民十四年。寺中人众缺粮。航海来沪。时居士救灾未回。叠函邀请来申。介绍与王一亭狄楚青等诸公相见。高谈无佛之世。直指当人之心。皆大欢喜。承诸老捐助。不下二千元。其时福州鼓山。首座二人。与省主代表。前来邀余复兴涌泉寺。居士再四相劝。诸公与我送行余亦劝居士集稿。速印名山游访记。引人入胜。余说在家居士。为道数十载。游访名山。参寻知识。稀有之事。若我等出家人。发上品心。行脚参访。千里不带柴和米。万里不费半文钱。随在院堂能赶斋。到处寺庙好挂单。化小缘可补零用。还有一钵千家饭。在家居士。真正行脚磨练身心。参访知识。则大不容易。有钱不能带。无钱不能行。寺庙难借宿。无钵亦无饭。冲风冒雨。露宿风餐。受寒暑。忍饥渴。历尽诸苦。言难尽也。明代徐霞客。游山玩景数十载。富有之士。现时高鹤年。游山访道三十余年。无钱之人。余与居士。同舟共济。此段因缘。不得不记。余不会文。但记事实一二而已。庚申初夏昆明云栖兰若虚云客于沪江观音静室略记。</p>
