<p align="center" style="text-align:center"><b><span style="font-size:36.0pt;color:#FF6600"><font face="标楷体">大佛顶首楞严经卷十译解</font><span lang="EN-US"></span></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">唐天竺沙门般剌密帝　译</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">乌苌国沙门弥伽释迦　译语<span lang="EN-US"></span></span></p>
<p align="center" style="text-align:center"><span style="color:#003300">菩萨戒弟子前正议大夫同中书门下平章事清河房融　笔受<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">卷十<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:purple">正文</span><span>&nbsp; </span><b><span style="color:teal">阿难！彼善男子，修三摩提想阴尽者。是人平常梦想销灭，寤寐恒一。觉明虚静，犹如晴空。无复粗重前尘影事。观诸世间大地山河，如镜鉴明，来无所黏，过无踪迹。虚受照应，了罔陈习，唯一精真。生灭根元，从此披露。见诸十方十二众生，毕殚其类。虽未通其各命由绪。见同生基。犹如野马熠熠清扰。为浮根尘究竟枢穴。此则名为行阴区宇。</span></b></p>
<p><span style="color:purple">译文</span><span>&nbsp; </span>阿难！彼善男子，修三摩提〈注一〉，想阴尽后，动念全销，浮想亦除，故昼则无想，夜亦无梦〈注二〉，平常梦想销灭，寤寐如一，觉明虚静〈注三〉，犹如晴空，故无复粗重前尘影事，此时观世间大地山河，虽万象俱现，而无所分别，故如镜鉴明，来无所黏，过无踪迹，境现识中，不过虚受照应，绝六尘之杂染，故来无所黏，了无陈习，知六识之伪妄，故过无踪迹。故说唯一精真，其实即是第八本识，并不是究竟，生灭根元，即是第八识中所含七识种子，以有微细生灭名为根本行阴，一切行阴，都依此而起，前为动相所覆，故虽有不见，故后文称为幽隐妄想，现在想阴既尽，动相已销，显出七种，故说生灭根元，从此披露，十方十二类众生，生生灭灭，不出乎此，故皆能见，且能毕尽其类，各命由绪，即是识阴，尚为行阴所覆，故说：未通同生基，同生基即是七识种于。此是生灭根元，十二类生，一切行阴，莫不由此，故说为同生基。犹如野马，野马为田间游气，光如焰，以是七识种子，熠熠清扰，以有微细生灭义故，为浮根尘究竟枢穴，浮根尘即是众生之身，十二类生，各各不同，转变之机，唯依行阴，故为究竟枢穴，此相不尽，生死难脱，故为行阴区宇。</p>
<p><span style="color:purple">注一</span><span>&nbsp; </span>常住性定，魔来便能觉知，无坏本修，故仍说修三摩提。</p>
<p><span style="color:purple">注二</span><span>&nbsp; </span>此时动念既销，浮想亦除，寤时无想如寐之静，寐时无梦如寤之觉。</p>
<p><span style="color:purple">注三</span><span>&nbsp; </span>已离想阴，则前六识空寂，故第八识既虚且静。</p>
<p><span style="color:purple">正文</span><span>&nbsp; </span><b><span style="color:teal">若此清扰熠熠元性。性入元澄，一澄元习。如波澜灭，化为澄水，名行阴尽。是人则能超众生浊。观其所由，幽隐妄想以为其本。</span></b></p>
<p><span style="color:purple">译文</span><span>&nbsp; </span>若此清扰熠熠元性，性入元澄〈注一〉，一澄元习〈注二〉如波澜灭，化为纯水，至此即名为行阴尽〈注三〉，此时即能超众生浊〈注四〉，超越之后，回观行阴之所由生，由于第八识中七识种子，幽深隐微，生灭妄想以为其本。</p>
<p><span style="color:purple">注一</span><span>&nbsp; </span>至此定力转深，生灭根元之性，无复清扰熠熠，入于元本澄清之际，后文所谓湛不摇处是也。</p>
<p><span style="color:purple">注二</span><span>&nbsp; </span>乍入元澄，犹有无始生灭妄习，名为元习。</p>
<p><span style="color:purple">注三</span><span>&nbsp; </span>若更一澄清，则元习亦无，唯余第八识海，澄停湛寂。</p>
<p><span style="color:purple">注四</span><span>&nbsp; </span>此正当耳根圆通中空所空灭之时，前文众生浊为想行相织妄成，今想阴先空，行阴后除，无复相织，故能超越。</p>
<p><span style="color:purple">正文</span><span>&nbsp; </span><b><span style="color:teal">阿难！当知是得正知奢摩他中诸善男子，凝明正心，十类天魔不得其便。方得精研穷生类本。于本类中生元露者，观彼幽清圆扰动元。于圆元中起计度者，是人坠入二无因论。</span></b></p>
<p><span style="color:purple">译文</span><span>&nbsp; </span>阿难！当知是得正知，不立知见，仍修深止，此诸善男子，定慧相资，不起十种邪求，故凝明正心，十类天魔，无隙可乘，故不得其便，方得精心研究妙明本体，奈为行阴所障，故须于异生类中，遍穷行阴深本，次于本类之中，求其生灭根元，若生灭之根元露者，即是行阴露出，前想阴分别，显而浊，行阴任运，幽而清，圆扰即是同生基，圆含诸动，动元者，诸行本生灭元，如是观察，执为胜性，既唯于圆扰动性起计，则于不扰不动处全无所知，以此故坠入二无因论。</p>
<p><span style="color:purple">正文</span><span>&nbsp; </span><b><span style="color:teal">一者、是人见本无因。何以故？是人既得生机全破。乘于眼根八百功德，见八万劫所有众生，业流湾环，死此生彼。只见众生轮回其处。八万劫外，冥无所观。便作是解，此等世间十方众生，八万劫来，无因自有。由此计度，亡正遍知，堕落外道，惑菩提性。</span></b></p>
<p><span style="color:purple">译文</span><span>&nbsp; </span>一者，是人见本无因，何以故？是人既得生机全破〈注一〉，乘于眼根八百功德〈注二〉，见八万劫所有众生〈注三〉，业行迁流，湾转循环，死而在此，生而趣彼〈注四〉，只见众生，轮回其处，八万劫外，冥无所观〈注五〉，便作是解，此等世间十方众生，八万劫来，无因自有，由此计度，亡正遍知，堕落外道〈注六〉，惑菩提性。</p>
<p><span style="color:purple">注一</span><span>&nbsp; </span>生机即是行阴，破即是露义，上文所谓生灭根元，从此披露，即此。</p>
<p><span style="color:purple">注二</span><span>&nbsp; </span>因想阴尽行阴现之时，更加研究欲穷其本，因而眼根清净，获得八百功德。</p>
<p><span style="color:purple">注三</span><span>&nbsp; </span>获得眼根八百功德，乘此极尽其量，见于八万劫中，所有众生，即八万劫中，所有行阴之境。</p>
<p><span style="color:purple">注四</span><span>&nbsp; </span>此即所谓业运每常迁于国土。</p>
<p><span style="color:purple">注五</span><span>&nbsp; </span>见性未至极圆，分量只能如此，岂知如来见量，竖入三世而无碍，横通十方而无尽乎。</p>
<p><span style="color:purple">注六</span><span>&nbsp; </span>外道拘舍离等，昧为冥谛，即同此见。</p>
<p><span style="color:purple">正文</span><span>&nbsp; </span><b><span style="color:teal">二者、是人见末无因。何以故？是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形，亦复如是。而我本来不见菩提。云何更有成菩提事。当知今日一切物象，皆本无因。由此计度，亡正遍知，堕落外道，惑菩提性。</span></b></p>
<p><span style="color:purple">译文</span><span>&nbsp; </span>二者，是人见未无因，何以故？是人于生，既见其根，无因自有，知道人还从人生，悟到鸟是从鸟生，乌从来就是黑的，鹄从来就是白的，人和天人本来是竖立在地上，畜生本来是横生在地的，从八万劫来，没有什么改易，足见其各各自生，没有不同的因，以此为例，足知我尽此形命之后，还生于我，依于此例，则知如来教我修因，成菩提道，是为诳妄，何以故？我本来不见菩提，云何更有成菩提之事？当知今日一切物象，从昔已来，皆本无因，自今而后，枝末岂有因乎！以本例末，故称为见未无因，外道等执此以为自然，故惑菩提性。</p>
<p><span style="color:purple">正文</span><span>&nbsp; </span><b><span style="color:teal">是则名为第一外道立无因论。</span></b></p>
<p><span style="color:purple">译文</span><span>&nbsp; </span>这就是名为第一外道立无因论。在印度的外道中，口力论师，无因见论等都属于此类。</p>
<p><span style="color:purple">正文</span><span>&nbsp; </span><b><span style="color:teal">阿难！是三摩中诸善男子，凝明正心，魔不得便，穷生类本，观彼幽清常扰动元。于圆常中起计度者，是人坠入四遍常论。</span></b></p>
<p><span style="color:purple">译文</span><span>&nbsp; </span>阿难！是三摩中诸善男子，凝明正心〈注一〉，魔不得便，穷生类本〈注二〉，观彼幽清，常扰动之根元，于圆常中，妄起计度之念，故致坠入四遍常论。</p>
<p><span style="color:purple">注一</span><span>&nbsp; </span>此时在三摩中，凝即是定，明即是慧，不起邪求，名为正心，是故魔不能得其便，于是想阴破矣。</p>
<p><span style="color:purple">注二</span><span>&nbsp; </span>想阴既破，欲穷行阴，须于十二类生中，一类一类，究其根元，故说穷生类本。</p>
<p><span style="color:purple">正文</span><span>&nbsp; </span><b><span style="color:teal">一者、是人穷心境性，二处无因。修习能知二万劫中，十方众生，所有生灭，咸皆循环，不曾散失，计以为常。</span></b></p>
<p><span style="color:purple">译文</span><span>&nbsp; </span>一者，是人穷究心之与境，以求行阴之性，穷至无所观处，则谓二处无因，依此修习，能知二万劫中，十方众生，兼心与境，所有生灭，都是循环不已，不曾散失，故以为心境二性都是常。</p>
<p><span style="color:purple">正文</span><span>&nbsp; </span><b><span style="color:teal">二者、是人穷四大元，四性常住。修习能知四万劫中，十方众生，所有生灭，咸皆体恒，不曾散失，计以为常。</span></b></p>
<p><span style="color:purple">译文</span><span>&nbsp; </span>二者，是人穷四大元〈注一〉，见四性常住〈注二〉，修习能知四万劫中所有生灭〈注三〉，咸皆体恒，不曾散失，故计以为常。</p>
<p><span style="color:purple">注一</span><span>&nbsp; </span>欲穷究行阴，以逐类研究过详，以心境研究过略，故以内外四大研究。</p>
<p><span style="color:purple">注二</span><span>&nbsp; </span>以内外四大研究，究至冥无所见处，遂以为行阴之元，而又目其为四大之性，又以不见其生灭故，名为常住。</p>
<p><span style="color:purple">注三</span><span>&nbsp; </span>内四大为众生身根，外四大为众生器界，皆为知阴所迁，皆有生灭，生灭正是无常，而彼但以四万劫外，体恒不失，遂计四大之性，以为是常。</p>
<p><span style="color:purple">解</span><span>&nbsp; </span>前文以现前循环不失为常，是从用而言，此处以过去不见生灭为常，是从体而言。</p>
<p><span style="color:purple">正文</span><span>&nbsp; </span><b><span style="color:teal">三者、是人穷尽六根末那执受，心意识中本元由处，性常恒故。修习能知八万劫中，一切众生，循环不失，本来常住。穷不失性，计以为常。</span></b></p>
<p><span style="color:purple">译文</span><span>&nbsp; </span>三者，是人已破想阴，欲究行阴，故于六根末那识执受〈注一〉心意识中〈注二〉，本元由处，如是研穷，穷至无所觉处，不见生灭，便谓其性常恒，更加功用，故能知八万劫中，一切众生，循环不失〈注三〉，穷不失性，遂计以为常。</p>
<p><span style="color:purple">注一</span><span>&nbsp; </span>末那即是第七识，此处意为思量，执受即是第八识，以其能执持根器种子，领以为境，令生觉受。</p>
<p><span style="color:purple">注二</span><span>&nbsp; </span>六根中性为心，恒审思量为意，了别诸法为识。</p>
<p><span style="color:purple">注三</span><span>&nbsp; </span>见八万劫中众生，生灭灭生，循环不失，故以为常。</p>
<p><span style="color:purple">正文</span><span>&nbsp; </span><b><span style="color:teal">四者、是人既尽想元，生理更无流止运转，生灭想心，今已永灭。理中自然成不生灭。因心所度，计以为常。</span></b></p>
<p><span style="color:purple">译文</span><span>&nbsp; </span>四者，是人既尽想元〈注一〉，生理更无流止运转生灭〈注二〉，想心今已永灭，理中自然成不生灭，因心所度，计以为常。</p>
<p><span style="color:purple">注一</span><span>&nbsp; </span>此时根本想阴已尽，根本想阴，即是第八识中动相。</p>
<p><span style="color:purple">注二</span><span>&nbsp; </span>动相既销，露出行阴本元，名为生理，因不知其更有微细流注，谬谓更无流止运转生灭。</p>
<p><span style="color:purple">正文</span><span>&nbsp; </span><b><span style="color:teal">由此计常，亡正遍知，堕落外道，惑菩提性。是则名为第二外道，立圆常论。</span></b></p>
<p><span style="color:purple">译文</span><span>&nbsp; </span>因不达行阴唯心所现，故亡正知，行阴所覆，不见真心，故亡遍知，执此为常不信别有真常菩提，故堕落外道，此则名为第二外道立圆常论。</p>
<p><span style="color:purple">正文</span><span>&nbsp; </span><b><span style="color:teal">又三摩中诸善男子，坚凝正心，魔不得便，穷生类本，观彼幽清常扰动元。于自他中起计度者，是人坠入四颠倒见，一分无常，一分常论。</span></b></p>
<p><span style="color:purple">译文</span><span>&nbsp; </span>又三摩中诸善男子，坚凝正心〈注〉，魔得不到机会，穷尽众生十二类之深本，深本既现，而乃观彼幽而不显，清而不浊，常时清扰，为诸动之根元，自他身心皆依之而建立，于是于自他法中，起诸妄计，此人即堕入四种颠倒见中，一分无常，一分常义。</p>
<p><span style="color:purple">注</span><span>&nbsp; </span>定力益深，坚而且凝，邪求不作，故魔得不到机会。</p>
<p><span style="color:purple">正文</span><span>&nbsp; </span><b><span style="color:teal">一者、是人观妙明心遍十方界，湛然以为究竟神我。从是则计我遍十方，凝明不动。一切众生，于我心中自生自死。则我心性名之为常。彼生灭者，真无常性。</span></b></p>
<p><span style="color:purple">译文</span><span>&nbsp; </span>一者，是人观妙明心〈注一〉，遍十方界，湛然〈注二〉以为究竟神我〈注三〉，从是则计我遍十方，凝明不动〈注四〉，一切众生，皆在我心中，自生自死，于是计为无常，而我凝明不动之心性，则计为常。</p>
<p><span style="color:purple">注一</span><span>&nbsp; </span>不知常扰，为诸动元，正是根本行阴，谬谓妙明真心，不出乎此，故依此观妙明心，久久观成，见此心遍十方界。</p>
<p><span style="color:purple">注二</span><span>&nbsp; </span>见此心清扰不觉，妄谓湛然。</p>
<p><span style="color:purple">注三</span><span>&nbsp; </span>自计最胜日究竟，此即外道所计二十五谛中最后一谛，彼谓从冥生觉大，觉大生我心，我心生五微，五微生五大，五大生十一根，最后立一神我，谬计冥性为能生，中间二十三法为所生，神我为能受用，中间二十三法为所受用，如彼论云：神我有知，能思虑故。我以思为性，受用大等二十三法。此是以第八识中，所含七识种子为神我也。</p>
<p><span style="color:purple">注四</span><span>&nbsp; </span>以我遍十方，凝明不动，故湛然以为真常。</p>
<p><span style="color:purple">正文</span><span>&nbsp; </span><b><span style="color:teal">二者、是人不观其心，遍观十方恒沙国土。见劫坏处，名为究竟无常种性。劫不坏处，名究竟常。</span></b></p>
<p><span style="color:purple">译文</span><span>&nbsp; </span>二者，是人不观其心，遍观十方恒沙国土，见劫坏处，名为究竟无常种性。劫不坏处，名究竟常。</p>
<p><span style="color:purple">解</span><span>&nbsp; </span>须知界性无二，成坏随缘，若因有坏而执无常，则菩萨灰严土之心。若因不坏而执为真常，则凡夫增变世之志。邪见误人，不可不知。</p>
<p><span style="color:purple">正文</span><span>&nbsp; </span><b><span style="color:teal">三者、是人别观我心，精细微密，犹如微尘。流转十方，性无移改。能令此身即生即灭。其不坏性，名我性常。一切死生从我流出名无常性。</span></b></p>
<p><span style="color:purple">译文</span><span>&nbsp; </span>三者，是人别观我心，精细微密〈注一〉，犹如微尘，依此运用，起惑造业，流转十方，性无移改，能令此身，即生即灭〈注二〉，其不坏性，名我性常，一切死生，从我流出，名无常性。</p>
<p><span style="color:purple">注一</span> 言精细微密，即指根本行阴，是七识种，故日精；藏于八识，故曰细；若有若无，故曰微；粗心不见，故曰密。此即前文所谓幽隐妄想。<span lang="EN-US"></span></p>
<p><span style="color:purple">注二</span><span>&nbsp; </span>虽性无移改，而业运常迁，能令此身，刹那变坏，故云即生即灭。</p>
<p><span style="color:purple">正文</span><span>&nbsp; </span><b><span style="color:teal">四者、是人知想阴尽，见行阴流。行阴常流，计为常性。色受想等，今已灭尽，名为无常。</span></b></p>
<p><span style="color:purple;">译文</span><b><span>&nbsp; </span></b>四者，是人知想阴尽，见行阴常流，行阴常流不断，故计为常性。色受想等，现已灭尽，故计为无常。<span lang="EN-US"></span></p>
<p><span style="color:purple">正文</span><span>&nbsp; </span><b><span style="color:teal">由此计度一分无常一分常故，堕落外道，惑菩提性。是则名为第三外道一分常论。</span></b></p>
<p><span style="color:purple">译文</span><span>&nbsp; </span>由此计度，一分无常，一分常故，堕落外道，惑菩提性，此则名为第三外道一分常论。</p>
<p><span style="color:purple">解</span><span>&nbsp; </span>按大智度论说‘诸法不应执常，常即无罪无福，无所伤杀，亦无施命，无缚无解，则无涅槃。若执无常，即是断灭，亦无罪福，亦无增损功业因缘，果报亦失，是皆足以惑菩提性。’</p>
<p><span style="color:purple">正文</span><span>&nbsp; </span><b><span style="color:teal">又三摩中诸善男子，坚凝正心，魔不得便，穷生类本，观彼幽清常扰动元。于分位中生计度者，是人坠入四有边论。</span></b></p>
<p><span style="color:purple">译文</span><span>&nbsp; </span>又三摩中，诸善男子，坚凝正心，魔不得便，观彼幽清常扰动元，于时分方位中，起诸妄计，是人即坠入四有边论。</p>
<p><span style="color:purple">正文</span><span>&nbsp; </span><b><span style="color:teal">一者、是人心计生元，流用不息。计过未者，名为有边。计相续心，名为无边。</span></b></p>
<p><span style="color:purple">译文</span><span>&nbsp; </span>欲穷行阴，穷至初生心相，遂计为生灭之元，自此以来，直至一报终尽，中间迁流之用，曾不停息，生前尽后，曾不见迁流之用，不知此是自己心力不及，遂计过去未来无相续之用者，名为有边，现在有相续之心，名为无边，盖欲令人舍过未有边之心，前因后果，一并拨无。取现在无边之心，果非酬因，因不招果，依此论者，将必舍因缘而堕自然之计。</p>
<p><span style="color:purple">正文</span> <b><span>&nbsp;</span><font color="#008080">二者、是人观八万劫，则见众生。八万劫前，寂无闻见。无闻见处，名为无边。有众生处，名为有边。</font></b></p>
<p><span style="color:purple">译文</span><span>&nbsp; </span>二者，是人观八万劫，观彼以为生灭之元，自此则见众生生灭灭生，至八万劫前，则寂无闻见，遂以为无边之性，又见有众生处，生灭灭生，不知惟是众生业缘，虚妄现起，遂名其为有边之性，此欲令人舍现前有边之性，离于生灭，取劫前无边之性，证于真常，依此论者，将必怖生死而入断灭之见。</p>
<p><span style="color:purple">正文</span><span>&nbsp; </span><b><span style="color:teal">三者、是人计我遍知，得无边性。彼一切人现我知中。我曾不知彼之知性。名彼不得无边之心。但有边性。</span></b></p>
<p><span style="color:purple">译文</span><span>&nbsp; </span>三者，是人自觉心量遍于一切，遂谬称我得无边之性，又见彼一切人，现于我知之中，我惟知其死此生彼，各有方位，曾不能知彼无方位之知性，故名彼不得无边之心，但有边性。且亲见其死此生彼，各有方位，其为有边可匆。</p>
<p><span style="color:purple">正文</span> <b><span>&nbsp;</span><font color="#008080">四者、是人穷行阴空。以其所见心路筹度一切众生一身之中，计其咸皆半生半灭。明其世界一切所有，一半有边，一半无边。</font></b></p>
<p><span style="color:purple">译文</span><span>&nbsp; </span>四者，是人穷行阴空〈注一〉，以其所见，心路筹度〈注二〉，一切众生，一身之中，计其咸皆半生半灭〈注三〉，明其世界，一切所有，一半有边，一半无边。</p>
<p><span style="color:purple">注一</span><span>&nbsp; </span>想阴既尽，觉行阴流，以三昧力，穷之欲空。</p>
<p><span style="color:purple">注二</span><span>&nbsp; </span>用妄想心路筹度。</p>
<p><span style="color:purple">注三</span><span>&nbsp; </span>正在三昧时，觉行阴灭；出离三昧时，觉行阴生。于是谬谓众生身中，咸皆半生半灭。</p>
<p><span style="color:purple">正文</span><span>&nbsp; </span><b><span style="color:teal">由此计度有边无边，堕落外道，惑菩提性。是则名为第四外道，立有边论。</span></b></p>
<p><span style="color:purple">译文</span><span>&nbsp; </span>因此计度有边无边，堕落在外道中〈注一〉，述惑了菩提性〈注二〉。这就名为第四种外道，立有边论。</p>
<p><span style="color:purple">注一</span><span>&nbsp; </span>这种说法正同于印度外道，数论师的说法。</p>
<p><span style="color:purple">注二</span><span>&nbsp; </span>菩提是以中道为体，边则非中，故迷惑了菩提性。</p>
<p><span style="color:purple">正文</span><span>&nbsp; </span><b><span style="color:teal">又三摩中，诸善男子，坚凝正心，魔不得便，穷生类本，观彼幽清常扰动元。于知见中生计度者，是人坠入四种颠倒，不死矫乱，遍计虚论。</span></b></p>
<p><span style="color:purple">译文</span><span>&nbsp; </span>又三摩中诸善男子，坚凝正心，魔得不到机会，穷生类本，观彼幽清，常扰动之根元，于知见中〈注一〉，生计度者，是人坠人四种颠倒不死矫乱〈注二〉遍计虚论〈注三〉。</p>
<p><span style="color:purple">注一</span><span>&nbsp; </span>行阴既为诸动根元，而诸动中，随时随地；所知所见不同，由此计度，就坠入四种颠倒见中。</p>
<p><span style="color:purple">注二</span><span>&nbsp; </span>据毗婆沙论说‘外道计天常住，名为不死。计不乱答，得生彼天。若实不知而辄答者；恐成矫乱，故有问时，答言秘密言词，不应皆说，或不定答，佛法诃云：此真矫乱。’</p>
<p><span style="color:purple">注三</span><span>&nbsp; </span>灌顶大师疏云‘邪分别性，故名遍计。都无实义，故名虚论。’</p>
<p><span style="color:purple">正文</span><span>&nbsp; </span><b><span style="color:teal">一者、是人观变化元。见迁流处，名之为变。见相续处，名之为恒。见所见处，名之为生。不见见处，名之为灭。相续之因，性不断处，名之为增。正相续中，中所离处，名之为减。各各生处，名之为有。互互亡处，名之为无。以理都观，用心别见。有求法人，来问其义。答言：我今亦生亦灭。亦有亦无。亦增亦减。于一切时皆乱其语。令彼前人遗失章句。</span></b></p>
<p><span style="color:purple">译文</span><span>&nbsp; </span>一者，是人想阴既尽，行阴披露，进观行阴为变化之元，既为变化之元，其体即是迁流，有迁流即有变更，故即名之为变。虽有变更，而却前后相续，有相续则无断绝，故见相续处，即名之为恒。此变与恒对也。于八万劫内，能见所见之处，似有众生生，故名之为生。八万劫外，不见所见之处，似是众生灭，故名之为灭。此生灭对也。有众生即有生灭，此又于众生生灭中，别起中间有因之计，如前阴之行阴已灭，后阴之行阴未生，中间必有相续之因，相续之因即中阴身，其体即是识阴，因不知行阴之外，别有识阴，但见其性不断处，似多出一法，故名之为增。正相续中，即中阴相续之中，亦有微细行阴，然是人心粗不见，但见其中所离之处，似少一行，故名之为减。此增减相对也。各各生处，有众生即有差别，众生差别中，各有生处之计，如人还生人，鸟还生鸟，一类一类各有相生之处，虽各各相生，其间亦有改形易报，因是人不知，妄谓各类定有生处，即以此义名之为有。又加人不生鸟，鸟不生人；虽人不生鸟，而人中亦有鸟性，鸟不生人，而鸟中亦有人性，以是人不知，妄谓此定是互亡，以此之故，名之为无。此有无对也。初对犹是以行阴之理，总相观察，故说以理都观，若不遍执，即成正见，以于迁变处见恒常之性，恒常处而见迁变之相故，后三对乃是用妄想心，各别异见，若更偏执，则展转支离，以于正见中而生邪见，邪见中仍生遍执之见故，有求法人者，欲求佛法以修三摩人也，来问其义者，问其所证之义，答以各别异见，恐堕偏执，故言亦生亦灭等，盖亦者持疑两可，意显不堕偏执，不知中无主宰，正堕矫乱论议，不言亦变亦恒者，以别代总故，又四对中初对犹为近理，而反遗之，正见其中无主，于一切时，皆乱其语，故以持疑两可之言，答现前来问之人，答言者既惟蒙混，听者意自含糊，过耳成空，岂有章句可忆，故曰遗失，又遗失章句者，不惟遗失现闻，从前所习章句，亦皆遗失，是不惟无益，而反有损。</p>
<p><span style="color:purple">正文</span><span>&nbsp; </span><b><span style="color:teal">二者、是人谛观其心，互互无处，因无得证。有人来问，唯答一字，但言其无。除无之余，无所言说。</span></b></p>
<p><span style="color:purple">译文</span><span>&nbsp; </span>二者，是人于诸类众生中，谛观其行阴之心，互互无处〈注一〉，因无得证〈注二〉，有人来问，唯答一字〈注三〉，但言其无，除无之余，无所言说〈注四〉。</p>
<p><span style="color:purple">注一</span><span>&nbsp; </span>但见人不生鸟，鸟不生人，遂于互互无处，谬谓自心无异类性。</p>
<p><span style="color:purple">注二</span><span>&nbsp; </span>且自谓因无得证，当知此所谓证者，是非理谬证，非入理实证也。</p>
<p><span style="color:purple">注三</span><span>&nbsp; </span>有人来问，唯答一字，是因怕招问难，不敢多说故，又欲欺人以秘密言词，不应多说故。</p>
<p><span style="color:purple">注四</span><span>&nbsp; </span>但言其无者，即就其自所谬见，含糊而答，也不言因何说无，无是何义？正见其为矫强混乱之语。</p>
<p><span style="color:purple">正文</span> <b><span>&nbsp;</span><font color="#008080">三者、是人谛观其心，各各有处，因有得证。有人来问，唯答一字，但言其是。除是之余，无所言说。</font></b><span lang="EN-US"></span></p>
<p><span style="color:purple">译文</span><span>&nbsp; </span>三者，是人谛观其心，各各有处〈注一〉，因有得证〈注二〉，有人来问，唯答一字，但言其是，除是之余，无所言说〈注二〉。</p>
<p><span style="color:purple">注一</span><span>&nbsp; </span>但见鸟还生鸟，人还生人，遂于各各有处，谬谓自心中有自类性。</p>
<p><span style="color:purple">注二</span><span>&nbsp; </span>自谓因有得证，其实亦谬证非实证也。</p>
<p><span style="color:purple">注三</span><span>&nbsp; </span>既言各各有性。则人自是人，鸟自是鸟，但又不敢明明说出，是为何义，因何说是？故除是之余，无所言说，益见其矫乱论议。</p>
<p><span style="color:purple">正文</span><span>&nbsp; </span><b><span style="color:teal">四者、是人有无俱见，其境枝故，其心亦乱。有人来问，答言：亦有即是亦无，亦无之中，不是亦有，一切矫乱，无容穷诘。</span></b></p>
<p><span style="color:purple">译文</span><span>&nbsp; </span>四者，是人有无俱见〈注一〉，其境枝故〈注二〉，其心亦乱，有人来问，答言：亦有即是亦无，亦无之中，不是亦有〈注三〉，一切矫乱，无容穷诘。</p>
<p><span style="color:purple">注一</span><span>&nbsp; </span>如诸类生中，见其改形易报，如人变为鸟，鸟转为人等，人变为鸟，则人中无人性，有鸟性，鸟转为人，则鸟中无鸟性，有人性，由是于一一类中，有无俱见。</p>
<p><span style="color:purple">注二</span><span>&nbsp; </span>如一本岐而为二枝。</p>
<p><span lang="ZH-CN" style="color:purple;">注三</span><span>&nbsp; </span>不敢定执为有，以有无义故，不敢定孰为无，以有有义故，因不知转变随缘，故强以一体答也，设有难言，以何义故？而说有即是无，将必答言，亦无即是亦有，设又难言，云何无不是有？将必答言，亦有之中，不是亦无，总之，一切矫乱，无理可据，无义可凭，故无容穷诘。</p>
<p><span style="color:purple">正文</span><span>&nbsp; </span><b><span style="color:teal">由此计度，矫乱虚无，堕落外道，惑菩提性。是则名为第五外道。四颠倒性，不死矫乱，遍计虚论。</span></b></p>
<p><span style="color:purple">译文</span><span>&nbsp; </span>由此计度，矫乱虚无，堕落外道，迷惑菩提性〈注一〉，这就名为第五外道四颠倒性，不死矫乔〈注二〉，遍计虚论。</p>
<p><span style="color:purple">注一</span><span>&nbsp; </span>不知如来藏心，离一切相，即一切法，离即离非，是即非即，言语道断，心行处灭，此既异彼，故迷惑菩提性。</p>
<p><span style="color:purple">注二</span><span>&nbsp; </span>迷正知见，立邪知见，计生不死之天，答语无定，故为不死矫乱。</p>
<p><span style="color:purple">正文</span><span>&nbsp; </span><b><span style="color:teal">又三摩中诸善男子，坚凝正心，魔不得便，穷生类本，观彼幽清常扰动元。于无尽流生计度者，是人坠入死后有相发心颠倒。</span></b></p>
<p><span style="color:purple">译文</span><span>&nbsp; </span>又三摩中诸善男子，坚凝正心，魔不得便，穷生类本，观彼幽清，常扰动〈注一〉元，于无尽流，生计度者〈注二〉，是人即坠入死后有相〈注三〉，发心颠倒。</p>
<p><span style="color:purple">注一</span><span>&nbsp; </span>常扰则迁流无尽。</p>
<p><span style="color:purple">注二</span><span>&nbsp; </span>计此迁流为诸动之元，将来能生诸动，既将来能生诸动，则现前已灭者，将来必生，故坠入死后有相。</p>
<p><span style="color:purple">注三</span><span>&nbsp; </span>由于死后有相，转计烦恼菩提，二性俱常，迷唯识转染成净之正论，违起信不变随缘之妙旨，故发心颠倒。</p>
<p><span style="color:purple">正文</span> <b><span>&nbsp;</span><font color="#008080">或自固身，云色是我。或见我圆，遍国土，云我有色。或彼前缘随我回复，云色属我。或复我依行中相续，云我在色。皆计度言死后有相。如是循环，有十六相。从此或计毕竟烦恼，毕竟菩提，两性并驱，各不相触。</font></b></p>
<p><span style="color:purple">译文</span><span>&nbsp; </span>或见行阴无尽而身有尽，故存想保爱，而欲坚固其身，有身必有色，于是依色立我，故云色是我。或计我圆含遍国土，此是妄计我性广大，非实悟心包太虚，量周沙界。无我则色无由立，故云我有色，或彼前缘〈注一〉，随我回转往复，运用使作，色虽非我，而为我所用，故云色属我。或复我依行中〈注二〉相续，行阴托于色而显，故言我在色。这都是计度言死后有相，又行阴常流，为诸动之元，将来必生诸动，故计其四我，皆应死后有相，如是循环有十六相〈注三〉，从此或计毕竟烦恼，毕竟菩提〈注四〉两性并驱，各不相触。</p>
<p><span style="color:purple">注一</span><span>&nbsp; </span>前缘即是尘境，妄计随我回转往复，运用使作，非实能转物同佛，于色自在。</p>
<p><span style="color:purple">注二</span><span>&nbsp; </span>此中所计之我，即以行阴为体，以相续为相，却依于色阴。</p>
<p><span style="color:purple">注三</span><span>&nbsp; </span>对色计此四我，皆应死后有相，对受想行识亦然，故此循环有十六相。</p>
<p><span style="color:purple">注四</span><span>&nbsp; </span>我有善恶二性，恶则烦恼性，善则菩提性，我既死后有相，则烦恼性毕竟仍是烦恼，菩提性毕竟仍是菩提，烦恼性日进于恶，菩提性日进于善，故两性并驱，各不相触，恶性圆满，自然堕狱。善性圆满，自然成佛。彼此互不相妨，依此计则恶性终不能尽，善性终不能纯。</p>
<p><span style="color:purple">正文</span><span>&nbsp; </span><b><span style="color:teal">由此计度死后有故，堕落外道，惑菩提性。是则名为第六外道，立五阴中死后有相，心颠倒论。</span></b></p>
<p><span style="color:purple">译文</span><span>&nbsp; </span>由此计度，死后有故，堕落外道〈注一〉，惑菩提性〈注二〉，此就名为第六外道，立五阴中死后有相心颠倒论〈注三〉。</p>
<p><span style="color:purple">注一</span><span>&nbsp; </span>计死后有，即堕边见之中，常见一分，故云堕落外道。</p>
<p><span style="color:purple">注二</span><span>&nbsp; </span>计善恶二性各常，不信转染成净，故惑菩提性。</p>
<p><span style="color:purple">注三</span><span>&nbsp; </span>能对我相，体是行阴，并所对前三后一，皆言后有，故说立五阴中死后有相，又行阴为能有，以其性常扰动，是动本元，四阴为所有，依于行阴相续生故，能所合论，总言死后有相，岂知五阴不实，犹若空华，言华灭空，已是颠倒，况计更生，颠倒尤甚。</p>
<p><span style="color:purple">正文</span> <b><span>&nbsp;</span><font color="#008080">又三摩中诸善男子，坚凝正心，魔不得便，穷生类本，观彼幽清常扰动元。于先除灭色受想中，生计度者，是人坠入死后无相，发心颠倒。</font></b></p>
<p><span style="color:purple">译文</span><span>&nbsp; </span>又三摩中诸善男子，坚凝正心，魔不得便，穷生类本，观彼幽清，常扰动元〈注一〉，于已除灭之前三阴中，生计度想〈注二〉，是人堕入死后无相，发心颠倒〈注三〉。</p>
<p><span style="color:purple">注一</span><span>&nbsp; </span>乱动本元即是行阴。</p>
<p><span style="color:purple">注二</span><span>&nbsp; </span>计前之三阴先有而今已灭无，例知行阴现有，将来亦应灭无。</p>
<p><span style="color:purple">注三</span><span>&nbsp; </span>由于死后无相，转计一切皆空，立外道毁常为断之妄论，违佛教修因证果之诚言。</p>
<p><span style="color:purple">正文</span><span>&nbsp; </span><b><span style="color:teal">见其色灭形无所因。观其想灭，心无所系。知其受灭，无复连缀。阴性销散，纵有生理，而无受想，与草木同。此质现前犹不可得。死后云何更有诸相。因之勘校死后相无。如是循环，有八无相。从此或计涅槃因果，一切皆空。徒有名字，究竟断灭。</span></b></p>
<p><span style="color:purple">译文</span><span>&nbsp; </span>见其色灭则形所因，观其想灭则心无所系，知其受灭则身心无复连缀，纵有能生之理〈注一〉，而无受想〈注二〉，则与草木同此质〈注三〉，现前犹不可得，死后云何更有诸相？因此勘校，死后相无，如是循环有八无相〈注四〉，从此或计涅槃因果，一切皆空，徒有名字，究竟断灭〈注五〉。</p>
<p><span style="color:purple">注一</span><span>&nbsp; </span>能生之理即行阴。</p>
<p><span style="color:purple">注二</span><span>&nbsp; </span>所生者唯余识阴，然识阴假受想为用，既无受想，则识阴亦与草木同体。</p>
<p><span style="color:purple">注三</span><span>&nbsp; </span>不惟指色质，并指五阴和合而成之幻质。</p>
<p><span style="color:purple">注四</span><span>&nbsp; </span>前三阴已灭无相，后一阴无用无相，此四阴生前死后，理合有八，但辨其四阴俱无，则现前行阴，无所依托，不待言而自无。&nbsp;&nbsp;&nbsp;&nbsp; </p>
<p><span style="color:purple">注五</span><span>&nbsp; </span>从此计涅槃因果，一切皆空，徒有名字，故究竟断灭。</p>
<p><span style="color:purple">正文</span><span>&nbsp; </span><b><span style="color:teal">由此计度死后无故，堕落外道，惑菩提性。是则名为第七外道，立五阴中死后无相，心颠倒论。</span></b></p>
<p><span style="color:purple">译文</span><span>&nbsp; </span>由此计度，死后无故，堕落外道〈注一〉，惑菩提性。此就名为第七外道立五阴中死后无相〈注二〉心颠倒论〈注三〉。</p>
<p><span style="color:purple">注一</span><span>&nbsp; </span>堕落边见中断见一分，故堕落外道。</p>
<p><span style="color:purple">注二</span><span>&nbsp; </span>色受想灭，识阴无用，纵有行阴，无所依托，不久自尽。前三阴见无，识阴比无，行阴待无，故五阴皆无。</p>
<p><span style="color:purple">注三</span><span>&nbsp; </span>世相常住，物皆无迁，离相求常，即物说迁，已为颠倒，况计断灭，颠倒太甚，可谓邪见覆心。</p>
<p><span style="color:purple">正文</span><span>&nbsp; </span><b><span style="color:teal">又三摩中诸善男子，坚凝正心，魔不得便，穷生类本，观彼幽清常扰动元。于行存中，兼受想灭，双计有无，自体相破，是人坠入死后俱非，起颠倒论。</span></b></p>
<p><span style="color:purple">译文</span><span>&nbsp; </span>又在三摩中诸善男子，坚凝正心，魔不得便，穷生类本，观彼幽清，常扰动元，于行存中〈注一〉，兼受想灭，双计有无〈注二〉，自体相破〈注三〉，是人坠入死后俱非，起颠倒论。</p>
<p><span style="color:purple">注一</span><span>&nbsp; </span>行阴未破，现仍存在。</p>
<p><span style="color:purple">注二</span><span>&nbsp; </span>据楞严正脉说‘于行存中，见行阴未灭，区宇宛在也。兼受想灭者，见前三已灭，当体全空也。双计有无者，于存计有，于灭计无也。’又楞严经指掌说较为恰当，指掌说‘于已灭色受想中，计先有今无，于现存行阴中，计今有先无，正以先有者今无，例知今有者先时亦必是无，是则四阴中各具有无二义，故双计也。’</p>
<p><span style="color:purple">注三</span><span>&nbsp; </span>据楞严指掌说‘已灭之前三，与现存之行阴，各有自体相破之义，如已灭之前三，既各俱有无，若以自体之有，破自体之无，则无非真无，以有有义故，若以自体之无，破自体之有，则有非真有，以有无义故，已灭三阴既尔，现存行阴亦然，现在既尔，当来亦然，故日：是人坠入死后俱非。’</p>
<p><span style="color:purple">正文</span> <b><span>&nbsp;</span><font color="#008080">色受想中，见有非有。行迁流内，观无不无。如是循环，穷尽阴界，八俱非相。随得一缘，皆言死后有相无相。又计诸行性迁讹故，心发通悟。有无俱非，虚实失措。</font></b></p>
<p><span style="color:purple">译文</span><span>&nbsp; </span>色受想中，见有非有，因色受想现在虽无，将来必有，而亦非有。行阴现在迁流于内是有，将来必无。虽将来必无，而亦不是无。如此则从有而无者，无已还有；从无而有者，有已还无。故循环往复，穷尽阴界，有无无有，从色阴而至行阴，从生前而至死后，生前四阴，已有四个俱非，死后四阴，还有四个俱非，故成为八。于四阴中，随得一阴为所缘时，都言死后有相无相，又计诸行之性迁变，就悟到一切有为法都是如此，从有至无，从无至有，彼此混淆，有既非有，无亦作无。故有人问：谁是谁非，谁虚谁实？都无法答覆。</p>
<p><span style="color:purple">正文</span> <b><span>&nbsp;</span><font color="#008080">由此计度死后俱非，后际昏瞢无可道故，堕落外道，惑菩提性。是则名为第八外道，立五阴中死后俱非，心颠倒论。</font></b></p>
<p><span style="color:purple">译文</span><span>&nbsp; </span>由此计度，死后皆非，后际（即将来）昏懵〈注一〉，无理可说，无言可道，堕落外道，惑菩提性〈注二〉。此就名为第八外道立五阴中，死后俱非，心颠倒论〈注三〉。</p>
<p><span style="color:purple">注一</span><span>&nbsp; </span>有无不辨故为昏，虚实失措故为懵。</p>
<p><span style="color:purple">注二</span><span>&nbsp; </span>菩提之性，不堕有无，不离有无，今既有无俱非，故惑菩提性。</p>
<p><span style="color:purple">注三</span><span>&nbsp; </span>立五阴中，死后俱非，不知真空不碍妙有，妙有不碍真空，言语道断，心行处灭，今既有无俱非，违佛正论，故为颠倒谬论。</p>
<p><span style="color:purple">正文</span><span>&nbsp; </span><b><span style="color:teal">又三摩中诸善男子，坚凝正心，魔不得便，穷生类本，观彼幽清常扰动元。于后后无生计度者，是人坠入七断灭论。</span></b></p>
<p><span style="color:purple">译文</span><span>&nbsp; </span>又三摩中诸善男子，坚凝正心，魔不得便，穷生类本，观彼幽清，常扰动元，于后后无〈注一〉，起计度者，是人坠入七断灭论〈注二〉。</p>
<p><span style="color:purple">注一</span><span>&nbsp; </span>常扰则念念迁流，计此报断，再报还断，乃至后之又后，毕竟有尽。</p>
<p><span style="color:purple">注二</span><span>&nbsp; </span>按清凉国师疏钞合而为三，‘一，执我有色，粗四大所造为性，死后断灭，见身死后有而无故。二，我欲界天死后断灭。三，色空天死后断灭。初该狱鬼人畜为四。二，即欲天。三，即色空二天。三天合四趣为七。皆断灭故名七断灭论。’</p>
<p><span style="color:purple">正文</span> <b><span>&nbsp;</span><font color="#008080">或计身灭。或欲尽灭。或苦尽灭。或极乐灭。或极舍灭。如是循环，穷尽七际，现前销灭，灭已无复。</font></b></p>
<p><span style="color:purple">译文</span><span>&nbsp; </span>或妄计狱鬼人畜，依身而住，身死则灭。或计六欲天以欲为生因，欲尽则灭。或计初禅以厌苦为生因，苦尽则灭。或妄计二禅以欣乐为生因，极乐则灭。或妄计三禅以极乐为报形，极舍则灭。如是等循环穷尽七际〈注一〉，现报已灭，灭已则转受他报，无复更有此报，是此报则成断灭〈注二〉。</p>
<p><span style="color:purple">注一</span><span>&nbsp; </span>穷尽七趣边际。</p>
<p><span style="color:purple">注二</span><span>&nbsp; </span>阿含经说‘有沙门婆罗门，于末劫中，起断灭论，或计我身从因缘生，必归磨灭。或计我于欲天断灭。或计我于色天断灭。或计我于无色空处断。或计我于识处断。不用处断。非想处断。’与本经稍有不同。</p>
<p><span style="color:purple">正文</span><span>&nbsp; </span><b><span style="color:teal">由此计度死后断灭，堕落外道，惑菩提性。是则名为第九外道，立五阴中死后断灭，心颠倒论。</span></b></p>
<p><span style="color:purple">译文</span><span>&nbsp; </span>由此计度，死后断灭，堕落外道〈注一〉，惑菩提性〈注二〉。这就名为第九外道立五阴中死后断灭心颠倒论〈注三〉。</p>
<p><span style="color:purple">注一</span><span>&nbsp; </span>现报已尽，将来转受他报，不复再受此报，遂于此报生断灭想，如末伽梨等，即同此见。</p>
<p><span style="color:purple">注二</span><span>&nbsp; </span>穷尽七际，毕竟断灭，不复见有成菩提者，故惑菩提性。</p>
<p><span style="color:purple">注三</span><span>&nbsp; </span>自性本来无定，随业缘转，人固可以为天，天亦可以为人，他趣亦然，若执一报即断，已为颠倒，况惑菩提性，毕竟无有，岂不荒谬之极。</p>
<p><span style="color:purple">正文</span><span>&nbsp; </span><b><span style="color:teal">又三摩中诸善男子，坚凝正心，魔不得便，穷生类本，观彼幽清常扰动元。于后后有生计度者，是人坠入五涅槃论。</span></b></p>
<p><span style="color:purple">译文</span><span>&nbsp; </span>又三摩中诸善男子，坚凝正心，魔不得便，穷生类本，观彼幽清，常扰动元，于后后有，生计度者〈注一〉，是人坠入五涅槃论〈注二〉。</p>
<p><span style="color:purple">注一</span><span>&nbsp; </span>上文以念念迁流，迁流则不住，不住定有灭，故于后后无而生计度。此以念念相续，相续则不断，不断则一定是有，故于后后有而生计度。谓此报即有，再报还有，乃至后之又后，毕竟常住。</p>
<p><span style="color:purple">注二</span><span>&nbsp; </span>五涅槃论按清凉疏钞说‘一见现在受若天若人诸五欲乐，便谓涅槃，二厌五欲故，现住初禅以为涅槃。三厌寻伺故，现住二禅以为涅槃。四厌诸寻伺喜故，现住三禅以为涅槃。五厌喜乐乃至出入息，现住四禅以为涅槃。’论量此义，故云五涅槃论。</p>
<p><span style="color:purple">正文</span><span>&nbsp; </span><b><span style="color:teal">或以欲界为正转依，观见圆明生爱慕故。或以初禅，性无忧故。或以二禅，心无苦故，或以三禅，极悦随故。或以四禅，苦乐二亡，不受轮回生灭性故。迷有漏天，作无为解。五处安隐为胜净依。如是循环，五处究竟。</span></b></p>
<p><span style="color:purple">译文</span><span>&nbsp; </span>或以欲界为正转依〈注一〉，观见圆明〈注二〉，生爱慕心，或以初禅性无忧故〈注三〉，或以二禅心无苦故〈注四〉，或以三禅极悦随故〈注五〉，或以四禅，苦乐二亡不受轮回生灭性故〈注六〉，迷有漏天，作无为解，以五处为安隐之乡，乃最胜清净者之所依住〈注七〉，如是由劣向胜，生灭不停，如是循环由欲天以至四禅，各计最胜，名为五处究竟〈注八〉。</p>
<p><span style="color:purple">注一</span><span>&nbsp; </span>见四趣苦及欲天乐，遂计转四趣而依欲天，即是转生死而依涅槃，不复更转，纵再有所转，而此性不坏，故名为正。</p>
<p><span style="color:purple">注二</span><span>&nbsp; </span>见四王天邻于日月，忉利天超日月明，夜摩自有光明，兜率上升精微，化乐生越化地，他化出超化无化境，可知其光明益圆，尚未知其未超欲界，乐是苦因，拟之上界，光若萤火，使尔观见生爱，羡慕无已，而计为正转依。</p>
<p><span style="color:purple">注三</span><span>&nbsp; </span>见欲界苦，深以为忧，遂计初禅以为涅槃，以何义而作此计？以无忧故，不知初禅未出觉观，犹带忧悬，以为无忧，故计为涅槃。</p>
<p><span style="color:purple">注四</span><span>&nbsp; </span>见初禅忧悬，犹有觉观之苦，故计二禅以为涅槃，其实二禅无苦者，不过对有说无，并非真无苦，因以为无苦，故计为涅槃。</p>
<p><span style="color:purple">注五</span><span>&nbsp; </span>见二禅待苦为乐，其乐未极，遂计三禅以为涅槃，何义作如是计？极悦随故，少净天具大随顺，是随而未悦，无量净身心安隐，是悦而未极，遍净天得无量乐，乃极欢悦，极随顺，不知此但有为，便谓极乐，以极乐故，名为涅槃。</p>
<p><span style="color:purple">注六</span><span>&nbsp; </span>见三禅乐非常住，久必坏生，遂计四禅以为涅槃，四禅苦乐二亡，一切世间诸苦乐境所不能动，不受轮回生灭性，以有苦有乐，即有欣厌，有欣厌即有轮回生灭，今既苦乐二亡，欣厌不生，以为此即是不受轮回生灭之常住真性。不知但是有所得心，功用纯熟，正在生灭，便谓不受轮回，计为涅槃。</p>
<p><span style="color:purple">注七</span><span>&nbsp; </span>以五处为安隐之乡，乃最胜清净者之所依住，此不唯计五处为有余无余，亦且计自己为罗汉为菩萨为如来。</p>
<p><span style="color:purple">注八</span><span>&nbsp; </span>由劣向胜，生灭不停，有循环之义，自欲天以至四禅，各计最胜，名为五处究竟。</p>
<p><span style="color:purple">正文</span><span>&nbsp; </span><b><span style="color:teal">由此计度五现涅槃，堕落外道，惑菩提性。是则名为第十外道，立五阴中五现涅槃，心颠倒论。</span></b></p>
<p><span style="color:purple">译文</span><span>&nbsp; </span>由此计度，五时各现涅槃，堕落外道，惑菩提性〈注一〉，这就名为第十外道立五阴中五现涅槃〈注二〉，心颠倒论。</p>
<p><span style="color:purple">注一</span><span>&nbsp; </span>既以妄为真，必以真为妄，故惑菩提性。</p>
<p><span lang="ZH-CN" style="color:purple;">注二</span><span>&nbsp; </span>依行阴迁流，行阴既常，其他四阴亦然，已灭者自应还生，未灭者自应常住，遂计五阴性常，即涅槃性。但随五时显现，各就现前，说为最胜。</p>
<p><span style="color:purple">正文</span><span>&nbsp; </span><b><span style="color:teal">阿难！如是十种禅那狂解，皆是行阴用心交互，故现斯悟。众生顽迷，不自忖量。逢此现前，以迷为解，自言登圣。大妄语成，堕无间狱。</span></b></p>
<p><span style="color:purple">译文</span><span>&nbsp; </span>阿难！如此十种禅那狂解，都是行阴用心交互〈注一〉，故现此邪悟，众生顽迷，不自忖量，逢此现前，以迷为解，自言登圣〈注二〉，大妄语成，堕无间狱。</p>
<p><span style="color:purple">注一</span><span>&nbsp; </span>行阴未破之间，妄念正念，间杂而起，故说用心交互。</p>
<p><span style="color:purple">注二</span><span>&nbsp; </span>既以迷为解，必自言登圣。</p>
<p><span style="color:purple">正文</span> <b><span>&nbsp;</span><font color="#008080">汝等必须将如来语，于我灭后，传示末法。遍令众生觉了斯义。无令心魔自起深孽。保持覆护，销息邪见。教其身心，开觉真义。于无上道不遭枝歧。勿令心祈得少为足。作大觉王清净标指。</font></b><span lang="EN-US"></span></p>
<p><span style="color:purple">译文</span><span>&nbsp; </span>你们必须将如来的话语，在我灭后，传示于末法时期，遍令众生，觉了前文所说的十种邪解的道理，不要让心魔〈注一〉，自造深孽〈注二〉，保持覆护，消灭邪见，教其身心，开觉海常住之真义，于无上觉道，不要发生枝歧，不要因心中祈求速证，以致得少为足，作大觉王的清净标指〈注三〉。</p>
<p><span style="color:purple">注一</span><span>&nbsp; </span>心魔即是自心中所生邪见。</p>
<p><span style="color:purple">注二</span><span>&nbsp; </span>深孽即是造地狱的因。</p>
<p><span style="color:purple">注三</span><span>&nbsp; </span>清净即是扫清魔外，净治修途。标指即是标榜人天，</p>
<p><span style="color:purple">正文</span><span>&nbsp; </span><b><span style="color:teal">阿难！彼善男子修三摩提行阴尽者。诸世间性，幽清扰动同分生机，倏然隳裂，沉细纲纽。补特伽罗，酬业深脉，感应悬绝。于涅槃天将大明悟。如鸡后鸣，瞻顾东方，已有精色。六根虚静，无复驰逸。内外湛明，入无所入。深达十方十二种类，受命元由。观由执元，诸类不召。于十方界，已获其同。精色不沈发现幽秘。此则名为识阴区宇。</span></b></p>
<p><span style="color:purple">译文</span><span>&nbsp; </span>阿难！彼善男子，修三摩提，行阴尽后，诸世间性〈注一〉，幽清扰动〈注二〉，同分生机，倏然隳裂〈注三〉，沉细纲纽，补特伽罗〈注四〉，酬业深脉〈注五〉，感应悬绝〈注六〉，于涅槃天，将大明悟，如鸡后鸣，瞻顾东方，已有精色〈注七〉，六根虚静，无复驰逸〈注八〉，内外湛明，入无所入〈注九〉，深达十方，十二种类，受命元由，观由执元，诸类不召〈注十〉，于十方界，已获其同〈注十一〉，精色不沈，发现幽秘〈注十二〉，此则名为识阴区宇。</p>
<p><span style="color:purple">注一</span><span>&nbsp; </span>世间性即枝末行阴，凡世间有为之法，皆依行阴迁流，故行阴即世间中性。</p>
<p><span style="color:purple">注二</span><span>&nbsp; </span>此即根本行阴，深隐赖耶故日幽，离于想阴故日清，微细流动故曰扰，生灭不停故曰动，其体即阿赖耶中七识种子。</p>
<p><span style="color:purple">注三</span><span>&nbsp; </span>一切枝末行阴，皆依此起，行阴既尽，则诸世间性，及幽清扰动之同分生机，皆忽然隳裂破坏，则是本末俱尽。</p>
<p><span style="color:purple">注四</span><span>&nbsp; </span>沉细纲钮，指第八识，亲依无明曰沈，凡小不见曰细，为六性之总纲，是结解之元日纽，受生时先来补特伽罗，谓中阴身数取趣也。</p>
<p><span style="color:purple">注五</span><span>&nbsp; </span>深脉即命根，业未尽脉不断。</p>
<p><span style="color:purple">注六</span><span>&nbsp; </span>行阴既销，业不成感，空存八识，而用无所应，故感应悬绝。</p>
<p><span style="color:purple">注七</span><span>&nbsp; </span>涅槃性天，为五阴所覆，昏如长夜，前三阴尽，未见精色，此行阴尽，瞻顾东方，已有精明之色，识阴已露，妙性将现。</p>
<p><span style="color:purple">注八</span><span>&nbsp; </span>六根虚静，总括四阴尽相而言，以受阴尽故虚，无领纳故。</p>
<p>想阴尽故静，离分别故。行阴尽故无复驰逸，绝迁流故。<span lang="EN-US"></span></p>
<p><span style="color:purple">注九</span><span>&nbsp; </span>内之六性，既已湛然明净，况乎色阴先尽，外之六尘，岂更昏扰，如此则内根外境，同归湛明之一体，内外相尽，故入无所入。</p>
<p><span style="color:purple">注十</span><span>&nbsp; </span>此时十二入，皆无所入之相，惟显有八识为诸类众生之命根，故言深达十方十二类众生受命元由，此时行阴已尽，果报不牵，故诸类不召，以无行则无业故。</p>
<p><span style="color:purple">注十一</span><span>&nbsp; </span>因诸类果报，不能召牵，唯见十方世界，同一识性，故言于十方界，已获其同。</p>
<p><span style="color:purple">注十二</span><span>&nbsp; </span>识精元明，常得现前，如东方之精色，不复更沈，此时已能少见佛性，故日幽日秘。</p>
<p><span style="color:purple">正文</span><span>&nbsp; </span><b><span style="color:teal">若于群召，已获同中销磨六门，合开成就。见闻通邻，互用清净。十方世界及与身心，如吠琉璃，内外明彻，名识阴尽。是人则能超越命浊。观其所由，罔象虚无，颠倒妄想，以为其本。</span></b></p>
<p><span style="color:purple">译文</span><span>&nbsp; </span>若于群召〈注一〉已获同中〈注二〉销磨六门〈注三〉，合开成就〈注四〉，见闻通邻〈注五〉，互用清净〈注六〉，十方世界，及与身心如吠琉璃，内外明澈，名识阴尽〈注七〉，是人则能超越命浊〈注八〉，观其所由，罔象虚无〈注九〉，颠倒妄想以为其本〈注十〉。</p>
<p><span style="color:purple">注一</span><span>&nbsp; </span>群类果报，都有召牵八识之义。前此行阴已尽。</p>
<p><span style="color:purple">注二</span><span>&nbsp; </span>无业运故，虽召不召，已获同体识性。</p>
<p><span style="color:purple">注三</span><span>&nbsp; </span>此中永不见于根性，名为销磨六门。</p>
<p><span style="color:purple">注四</span><span>&nbsp; </span>六既非六，合时成就全体，一亦非一，开时成就大用，故言合开成就。</p>
<p><span style="color:purple">注五</span><span>&nbsp; </span>既合时一体，邻相不复更有。</p>
<p><span style="color:purple">注六</span><span>&nbsp; </span>开时成就大用，故互用清净，互用者，六根齐照。清净者，过而不留，以既含多用，则境界不复留。</p>
<p><span style="color:purple">注七</span><span>&nbsp; </span>境界既其不留，妙性自然圆湛，外器内根，全是自己心光</p>
<p><span style="color:purple">正文</span><span>&nbsp; </span><b><span style="color:teal">阿难！当知是善男子，穷诸行空，于识还元，已灭生灭，而于寂灭精妙未圆。能令己身根隔合开，亦与十方诸类通觉，觉知通泯，能入圆元。</span></b></p>
<p><span style="color:purple">译文</span><span>&nbsp; </span>阿难！当知是善男子，穷诸行空〈注一〉，于识还元〈注一〉，已灭生灭〈注三〉，而于寂灭，精妙未圆〈注四〉，能令自己之身，根隔合开〈注五〉，亦与十方诸类，根隔合开〈注六〉，亦与十方诸类，通觉觉知〈注七〉，通泯〈注八〉能入圆元。</p>
<p><span style="color:purple">注一</span><span>&nbsp; </span>即前所说熠熠元性，性入无澄。</p>
<p><span style="color:purple">注二</span><span>&nbsp; </span>行阴既尽，前七转识，皆悉反本还元，以前七转识，皆依行阴迁流而得成故。</p>
<p><span style="color:purple">注三</span><span>&nbsp; </span>凡有生灭之心，到此皆已灭尽。</p>
<p><span style="color:purple">注四</span><span>&nbsp; </span>唯有八识为所依，此识不尽，涅槃天未大明悟，故言于寂灭精妙未圆。寂灭即涅槃体，法身德，精即涅槃相，解脱德。妙即涅槃用，般若德。也可说寂即常德，离生死故。灭即净德，灭烦恼故。精即我德，有真体故。妙即乐德，具神用故。总为一涅槃，必须透过识阴，始得圆满。</p>
<p><span style="color:purple">注五</span><span>&nbsp; </span>若禅观精明，不见根相，则似根隔乍合。</p>
<p><span style="color:purple">注六</span><span>&nbsp; </span>若稍涉昏住，根相宛然，又似根隔乍开。非同前之销磨六门，永不见于根相。</p>
<p><span style="color:purple">注七</span><span>&nbsp; </span>此时诸类不召，故能与十方诸类，通一觉知，此即前文所说已获其同。</p>
<p><span style="color:purple">注八</span><span>&nbsp; </span>泯元是泯，因避唐太宗讳，故改其半，既已通泯，自能证入圆满识性，而为诸类之根元。</p>
<p><span style="color:purple">正文</span><span>&nbsp; </span><b><span style="color:teal">若于所归，立真常因，生胜解者，是人则堕因所因执。娑毗迦罗所归冥谛，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>若于所归〈注一〉，计识性为真常，堪可依住，故言立真常因，作殊胜之解〈注二〉，此人则堕入因所因执，娑毗迦罗〈注三〉所归冥谛成其伴侣，迷佛菩提，亡失正知正见〈注四〉。</p>
<p><span style="color:purple">注一</span><span>&nbsp; </span>以圆满识性为所归处。</p>
<p><span style="color:purple">注二</span><span>&nbsp; </span>执我为能依人，识性为所依果。</p>
<p><span style="color:purple">注三</span><span>&nbsp; </span>娑毗迦罗即印度黄发外道，以我为能为能归，冥谛为所归。其所计冥谛，为冥然莫辨之境，此所计圆元，为罔象虚无之心，与其完全相类，故为其伴侣。</p>
<p><span style="color:purple">注四</span><span>&nbsp; </span>既以识性为所依，则不知别有菩提佛果之可归，既以外道为伴侣，则不知本有正知正见之可守。</p>
<p><span style="color:purple">正文</span><span>&nbsp; </span><b><span style="color:teal">是名第一立所得心，成所归果。违远圆通，背涅槃城，生外道种。</span></b></p>
<p><span style="color:purple">译文</span><span>&nbsp; </span>此名第一立所得心，成所归果〈注一〉，违远圆通，背涅槃城，生外道种〈注二〉。</p>
<p><span style="color:purple">注一</span><span>&nbsp; </span>乍见根隔合开，遂立此识以为所得之心，才得觉知通泯，遂计此识以为所归之果。</p>
<p><span style="color:purple">注二</span><span>&nbsp; </span>才见根隔合开，圆通将近，忽而圆者遍，通者隔，反而违远。本来于涅槃天，将大明悟，却背涅槃城而不见。本来觉心欲发，将为佛子，却反而成外道种。此所谓失之毫匣，差之千里。</p>
<p><span style="color:purple">正文</span><span>&nbsp; </span><b><span style="color:teal">阿难！又善男子，穷诸行空，已灭生灭，而于寂灭精妙未圆。若于所归览为自体，尽虚空界十二类内所有众生，皆我身中一类流出，生胜解者，是人则堕能非能执。摩醯首罗，现无边身，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>阿难！又善男子，穷诸行空，已灭生灭，而于寂灭，精妙未圆，而于所归识性，揽为自体〈注一〉，故以识心为自体，观行稍亏，渐见类生，遂计尽空界十二类众生，皆我身中一类一类渐渐流出，此计已成，作殊胜解，必以我能生彼，而彼不能生我，故言是人则堕能非能执，摩醯首罗〈注二〉，现无边身，成其伴侣，迷佛菩提，亡失知见。</p>
<p><span style="color:purple">注一</span><span>&nbsp; </span>忘身观识，久久观成，唯见识体无边，不见有身，故以识心为自体。</p>
<p><span style="color:purple">注二</span><span>&nbsp; </span>即色界顶大自在天王，三目八臂，骑大白牛，竺法兰说‘西域梵志，常修梵行，事首罗天以为天尊。’此处说现无边身，即是说大自在天，自计于我身中，现无边众生之身，此处识阴行人，计我生彼十二类内所有众生，与彼计同，故言成其伴侣。</p>
<p><span style="color:purple">正文</span><span>&nbsp; </span><b><span style="color:teal">是名第二立能为心，成能事果。违远圆通，背涅槃城，生大慢天我遍圆种。</span></b></p>
<p><span style="color:purple">译文</span><span>&nbsp; </span>是名第二立能为因心，依此为观。久久观成，揽为自体，计其能为生众生事，遂谓成就能事之果，亡失本修，故言违远圆通，背涅槃城，生大慢天〈注一〉，我遍圆种〈注二〉。</p>
<p><span style="color:purple">注一</span><span>&nbsp; </span>即大自在天，自计能生一切，起祖先慢，故以大慢为名。</p>
<p><span style="color:purple">注二</span><span>&nbsp; </span>今既计自体周遍虚空，圆含一切，故以遍圆目我，是人计既同彼，故生于彼之种类中，不是实能生彼天。</p>
<p><span style="color:purple">正文</span><span>&nbsp; </span><b><span style="color:teal">又善男子穷诸行空，已灭生灭，而于寂灭精妙未圆。若于所归有所归依，自疑身心从彼流出。十方虚空，咸其生起。即于都起所宣流地，作真常身无生灭解。在生灭中，早计常住。既惑不生，亦迷生灭。安住沉迷生胜解者，是人则堕常非常执。计自在天，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>又善男子，穷诸行空，已灭生灭，而于寂灭，精妙未圆，若于所归，有所归依〈注一〉，自疑身心从彼流出。十方虚空，也都由此处生起，为身心等所宣流之处，以此为真常之身无生灭解。</p>
<p>〈注二〉在生灭中，早计常住〈注三〉，既迷不生之义，也不明白生灭〈注四〉，安住于沉迷中，反作殊胜想，这就堕入常非常执〈注五〉，计自在天，成其伴侣〈注六〉，迷佛菩提，亡失知见〈注七〉。<span lang="EN-US"></span></p>
<p><span style="color:purple">注一</span><span>&nbsp; </span>此是忘身观识，久久观成，唯见有识，不见有身，遂计自身归入识中，是我实有所归依处。</p>
<p><span style="color:purple">注二</span><span>&nbsp; </span>观行稍亏，复见自身及虚空等，遂自疑自身及虚空都从识中流出，故疑识即真常之身，无生灭之处。</p>
<p><span style="color:purple">注三</span><span>&nbsp; </span>不知识阴是由无明转变，依然在微细生灭中，须识阴尽后，始得常住真心，今识阴未尽，即以为已灭生灭，岂不是既迷不生，也迷生灭。</p>
<p><span style="color:purple">注四</span><span>&nbsp; </span>安住于沉迷中，反作殊胜想，既不了解真心的不生灭性，也不知识阴犹在微细生灭中。</p>
<p><span style="color:purple">注五</span> <span>&nbsp;</span>计识阴为常，身心为非常，故堕入常非常执。<span lang="EN-US"></span></p>
<p><span style="color:purple">注六</span><span>&nbsp; </span>计自在天，为万物之因，今既与彼见同，故成其伴侣。</p>
<p><span style="color:purple">注七</span><span>&nbsp; </span>既惑不生灭性，自应迷佛菩提，认妄为真，即堕邪知见。</p>
<p><span style="color:purple">正文</span><span>&nbsp; </span><b><span style="color:teal">是名第三立因依心，成妄计果。违远圆通，背涅槃城，生倒圆种。又善男子穷诸行空，已灭生灭，而于寂灭精妙未圆。</span></b></p>
<p><span style="color:purple">译文</span><span>&nbsp; </span>是名第三立因依心〈注一〉，作真常身，无生灭解，故成妄计果，流入邪见，违远圆通，与涅槃相背，未得圆满真心，颠倒妄计为圆，故言生倒圆种〈注二〉，又善男子，穷诸行空，已灭生灭，而于寂灭，精妙未圆。</p>
<p><span style="color:purple">注一</span><span>&nbsp; </span>计识能生我之身心为因，计识是我归处为依。</p>
<p><span style="color:purple">注二</span><span>&nbsp; </span>即计自在天之类。</p>
<p><span style="color:purple">正文</span><span>&nbsp; </span><b><span style="color:teal">若于所知，知遍圆故，因知立解。十方草木皆称有情，与人无异。草木为人，人死还成十方草树。无择遍知，生胜解者，是人则堕知无知执。婆吒霰尼，执一切觉，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>若于所知，观此知能遍知诸法，遂于所知之境，计知能遍圆，故因知立解，计十方草木，皆为有情，与人无异，草木为人，人死还成十方草树，无所拣择，遍谓有知，自谓深悟，以此理惟我能知，余无知者，故此人则堕知无知执，婆吒先尼〈注〉成其伴侣。</p>
<p>迷佛菩提，亡失知见。<span lang="EN-US"></span></p>
<p><span style="color:purple">注</span><span>&nbsp; </span>婆吒先尼，为二外道名，婆吒，亦名婆斯吒，先尼，或名西泥迦。此二外道，同执一切有情无情，皆有觉知，同于此计草木与人无异，故言成其伴侣。</p>
<p><span style="color:purple">正文</span><span>&nbsp; </span><b><span style="color:teal">是名第四计圆知心，成虚谬果。违远圆通，背涅槃城，生倒知种。又善男子穷诸行空，已灭生灭，而于寂灭精妙未圆。</span></b></p>
<p><span style="color:purple">译文</span><span>&nbsp; </span>是名第四计圆知心，成虚谬果，违远圆通，凡有修证，咸资魔业，堕入邪见，与涅槃相背，计无择遍知，自以为知，即颠倒知。又善男子，穷诸行空，已灭生灭，而于寂灭，精妙未圆。</p>
<p><span style="color:purple">正文</span><span>&nbsp; </span><b><span style="color:teal">若于圆融根互用中，已得随顺。便于圆化一切发生，求火光明，乐水清净，爱风周流，观尘成就，各各崇事。以此群尘，发作本因，立常住解。是人则堕生无生执。诸迦叶波并婆罗门，勤心役身，事火崇水，求出生死，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>若于圆融根互用中〈注一〉，已得随顺〈注二〉，便于圆化一切发生〈注三〉，求火光明，乐水清净，爱风周流，观尘成就〈注四〉，各各崇事，以此群尘，为发生造作之本因，立常住之解，是人则堕生无生执〈注五〉，迦叶波并婆罗门〈注六〉，勤心役身，事火崇水求出生死，成其伴侣，所立既非真常，所修岂有实果，故迷佛菩提，崇事无情，立常住解，故言亡失知见。</p>
<p><span style="color:purple">注一</span><span>&nbsp; </span>此即前文根隔合开。</p>
<p><span style="color:purple">注二</span><span>&nbsp; </span>随顺正根隔乍开乍合之义。</p>
<p><span style="color:purple">注三</span><span>&nbsp; </span>圆化即指根隔合开，根隔合开即略具圆融变化之义，变化发生，非止一缘，故言一切，此暗指地水火风为一切。</p>
<p><span style="color:purple">注四</span><span>&nbsp; </span>众尘所成为地，能生一切，故有成就之义。</p>
<p><span style="color:purple">注五</span><span>&nbsp; </span>以群尘（地水火风）为发生造作本因，一切所作，皆是无常，惟此常住，既立此为常住，必以此为无生，其他非常住，则为有生，故堕生无生执。</p>
<p><span style="color:purple">注六</span><span>&nbsp; </span>诸迦叶波，即指优楼频螺等，其先事火，后归佛化，并婆罗门，总该事水等诸外道。</p>
<p><span style="color:purple">正文</span> <b><span>&nbsp;</span><font color="#008080">是名第五计著崇事，迷心从物，立妄求因，求妄冀果。违远圆通，背涅槃城，生颠化种。</font></b><span lang="EN-US"></span></p>
<p><span style="color:purple">译文</span><span>&nbsp; </span>此即名为第五计著崇事邪业，迷自己一直灵觉之心，从四大无知之物，立虚妄求因，非果而计果，故不得圆通因心，不得涅槃实证，佛说三界唯心，万法唯识，是知唯识唯心，为能生能化，三界万法，为所生所化，是为生化正理，现在既执群尘为生化本因，崇火事火，颠倒化理，将来必堕颠化种中，如精神化为土木金石之类。</p>
<p><span style="color:purple">正文</span><span>&nbsp; </span><b><span style="color:teal">又善男子穷诸行空，已灭生灭，而于寂灭精妙未圆。若于圆明，计明中虚，非灭群化，以永灭依，为所归依生胜解者，是人则堕归无归执。无想天中诸舜若多，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>又善男子，穷诸行空，已灭生灭，而于寂灭，精妙未圆，若于圆明，计明中虚〈注一〉，非灭群化，以永灭依，为所归依〈注二〉，自以为胜解，是人则堕归无归执〈注三〉，无想天中诸舜若多〈注四〉成其伴侣，迷佛菩提，亡失知见。</p>
<p><span style="color:purple">注一</span><span>&nbsp; </span>虽言圆明，不过乍开乍合，于乍开时，则计以为明，乍合时，则计以为虚，不唯计明中虚，且计明从虚发，以虚为胜。</p>
<p><span style="color:purple">注二</span><span>&nbsp; </span>非灭其群根中变化之性，令其永灭。其意以永灭所依诸根，唯余罔象虚无之识，为所归依处。</p>
<p><span style="color:purple">注三</span><span>&nbsp; </span>以我入中虚为有归，彼在正明为无归，故言归无归执。</p>
<p><span style="color:purple">注四</span><span>&nbsp; </span>无想天即四禅天中诸外道天，舜若多意为空，计虚无为所归依处。穷空不归。</p>
<p><span style="color:purple">正文</span><span>&nbsp; </span><b><span style="color:teal">是名第六圆虚无心，成空亡果。违远圆通，背涅槃城，生断灭种。</span></b></p>
<p><span style="color:purple">译文</span><span>&nbsp; </span>此即名为第六于圆明中计为虚无之心，穷空不归，迷漏无闻，最后仍入轮回，故言成空亡果，远违圆通，背离涅槃，必堕断灭之种，如迦旃延毗罗胝子之流。</p>
<p><span style="color:purple">正文</span><span>&nbsp; </span><b><span style="color:teal">又善男子穷诸行空，已灭生灭，而于寂灭精妙未圆。若于圆常，固身常住。同于精圆，长不倾逝，生胜解者，是人则堕贪非贪执。诸阿斯陀求长命者，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>又善男子，穷诸行空，已灭生灭，而于寂灭，精妙未圆，若于圆常〈注一〉，固身常住，同于识精圆常，内外相保，长不倾逝，自以此计为是，以此为可贪，余皆非可贪求，故此人则堕贪非贪执，诸阿斯陀〈注二〉求长命者，皆与此相类，成其伴侣，现为识阴所覆，不知更求真常，故言迷佛菩提，亡失知见。</p>
<p><span style="color:purple">注一</span><span>&nbsp; </span>自计识阴为圆为常，以为众类所归故圆，以是各命由绪故常。既圆且常，妄计得此者可以保形，可以永年。</p>
<p><span style="color:purple">注二</span><span>&nbsp; </span>意为无比，长寿仙名，凡寿命极长，世无能比者，皆可称之。</p>
<p><span style="color:purple">正文</span><span>&nbsp; </span><b><span style="color:teal">是名第七执著命元，立固妄因，趣长劳果。违远圆通，背涅槃城，生妄延种。</span></b></p>
<p><span style="color:purple">译文</span><span>&nbsp; </span>计识阴为各命由绪，故言执著命元，立固妄因〈注〉趣长劳果〈注二〉，亡失本修，不出生死，故违远圆通，与涅槃背离，将来必堕在妄延种中。</p>
<p><span style="color:purple">注一</span><span>&nbsp; </span>执著命元，以此为因，愚者谓之坚固，智者谓之虚妄。</p>
<p><span style="color:purple">注二</span><span>&nbsp; </span>依此趣果，迷者谓为长寿，悟者谓为徒劳。</p>
<p><span style="color:purple">正文</span><span>&nbsp; </span><b><span style="color:teal">又善男子穷诸行空，已灭生灭，而于寂灭精妙未圆。观命互通，却留尘劳，恐其销尽。便于此际坐莲华宫，广化七珍，多增宝媛。恣纵其心生胜解者，是人则堕真无真执。吒枳迦罗成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>又善男子，穷诸行空，已灭生灭，而于寂灭，精妙未圆，观命互通〈注一〉，却退留住于尘劳烦恼中，恐识阴销尽，命根即断，故于此际，坐莲华宫〈注二〉，广化七宝，多增美女，纵放其心，以此为胜，此人即堕在真无真执中〈注三〉，吒枳迦罗〈注四〉成其伴侣，故迷佛菩提，亡失知见。</p>
<p><span style="color:purple">注一</span><span>&nbsp; </span>因见我与诸类通一觉知，觉知即识阴，为各命由绪，故言观命互通。</p>
<p><span style="color:purple">注二</span><span>&nbsp; </span>莲华宫庄严富丽，微妙香洁之宫。</p>
<p><span style="color:purple">注三</span><span>&nbsp; </span>欲求真则识尽命断，而反无真，故言真无真执。</p>
<p><span style="color:purple">注四</span><span>&nbsp; </span>吒枳迦罗，天魔之异名，梵语吒枳意为结缚，梵语迦罗意为我所作，意为三界结缚，唯我能作，今却留尘劳，与被计同，故成其伴侣。</p>
<p><span style="color:purple">正文</span><span>&nbsp; </span><b><span style="color:teal">是名第八发邪思因，立炽尘果。违远圆通，背涅槃城，生天魔种。</span></b></p>
<p><span style="color:purple">译文</span><span>&nbsp; </span>是名第八发邪思因〈注一〉，立炽尘果〈注二〉，是故违远圆通，背弃涅槃，生天魔种。</p>
<p><span style="color:purple">注一</span><span>&nbsp; </span>不知识尽真现，反恐命根断绝，故言发邪思因。</p>
<p><span style="color:purple">注二</span><span>&nbsp; </span>穷奢极欲，故言立炽尘果。</p>
<p><span style="color:purple">正文</span><span>&nbsp; </span><b><span style="color:teal">又善男子穷诸行空，已灭生灭，而于寂灭精妙未圆。于命明中分别精粗，疏决真伪，因果相酬，唯求感应，背清净道。所谓见苦断集，证灭修道。居灭已休，更不前进，生胜解者，是人则堕定性声闻。诸无闻僧，增上慢者，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>又善男子，穷诸行空，已灭生灭，而于寂灭，精妙未圆。观一切凡圣，皆依命根发明，于命根发明中，分别精粗，同一命根发明，圣位则精，凡位则粗，故须分析辨别，精粗之所由。又同一命根发明，圣道则真，外道则伪，故须疏通决择真伪之所由异。而精粗真伪，皆是以因感果，自相酬答，既知如此 ，欲易粗为精，舍伪从真，惟求感应，感应速成，滞窒小果，背离佛道，所谓见苦断集，（世间果因）证灭修道，（出世果因）此即所谓得少为足，更不前进者，以此为胜，于菩萨法，不生好乐之念，故堕在定性声闻中，四禅无闻比丘，非果计果。佛会增上慢流，未得谓得，与此相类，故成其伴侣。滞寂沈空，灰知灭见，故言亡失知见。</p>
<p><span style="color:purple">正文</span> <b><span>&nbsp;</span><font color="#008080">是名第九圆精应心，成趣寂果。违远圆通，背涅槃城，生缠空种。</font></b></p>
<p><span style="color:purple">译文</span><span>&nbsp; </span>此即名为第九圆观四谛，精诚以求感应，事与愿违，居灭已休，不思进求而作胜解，甘居沉空守寂，不得圆通因心，莫臻究竟，背弃涅槃，永缠于空，不思超脱之志。</p>
<p><span style="color:purple">正文</span><span>&nbsp; </span><b><span style="color:teal">又善男子穷诸行空，已灭生灭，而于寂灭精妙未圆。若于圆融清净觉明，发研深妙，即立涅槃而不前进，生胜解者，是人则堕定性辟支。诸缘独伦不回心者，成其伴侣。迷佛菩提，亡失知见。</span></b></p>
<p><span style="color:purple">译文</span><span>&nbsp; </span>又善男子，穷诸行空，已灭生灭，而于寂灭，精妙未圆，若于圆融清净觉明〈注一〉，发研深妙〈注〉，立即涅槃，不知更求性海圆融，缘起无碍，及真如不动寂灭场地，以缘生无性而立涅槃，计同缘觉，以纷扰寂静而立涅槃，计同独觉，故此人则堕定性辟支，诸缘独伦，不回心者，成其伴侣，迷佛菩提，亡失知见。</p>
<p><span style="color:purple">注一</span><span>&nbsp; </span>觉明即是识阴，故前言觉明真识，识阴诸境，至此已极，故特举所依觉明以显胜。前言能令己身根隔合开，即略具圆融之义。又言亦与十方诸类通觉，觉知通泯，即略具清净之义。</p>
<p><span style="color:purple">注二</span><span>&nbsp; </span>发心研究，以悟二种深妙，一者依于圆融而悟缘生无性之理。二者依于清净而悟纷扰寂静之义。</p>
<p><span style="color:purple">正文</span><span>&nbsp; </span><b><span style="color:teal">是名第十圆觉泯心，成湛明果。违远圆通，背涅槃城，生觉圆明不化圆种。</span></b></p>
<p><span style="color:purple">译文</span> <span>&nbsp;</span>是名第十圆觉泯心〈注一〉，成湛明果〈注二〉，违远圆通，背离涅槃，生觉圆明〈注三〉，不化圆种。<span lang="EN-US"></span></p>
<p><span style="color:purple">注一</span><span>&nbsp; </span>根隔合开为圆，觉知通泯为泯，言觉言心皆指识阴，结根名觉，有觉知故。当体名心，能集起故。</p>
<p><span style="color:purple">注二</span><span>&nbsp; </span>寂静名湛，即独觉果，无性为明，即缘觉果。</p>
<p><span style="color:purple">注三</span><span>&nbsp; </span>觉即缘觉独觉，二理圆，二智明，故言觉，言圆，言明。自计圆满果德，而不能化，故依然为定性种。</p>
<p><span style="color:purple">正文</span><span>&nbsp; </span><b><span style="color:teal">阿难！如是十种禅那，中涂成狂，因依迷惑，于未足中生满足证皆是识阴用心交互，故生斯位。众生顽迷，不自忖量。逢此现前，各以所爱先习迷心，而自休息。将为毕竟所归宁地。自言满足无上菩提。大妄语成，外道邪魔所感业终，堕无间狱。声闻缘觉，不成增进。</span></b></p>
<p><span style="color:purple">译文</span><span>&nbsp; </span>阿难如此十种禅那境界，未及圆通，在中途即误入颠狂知见，因依颠狂知见，不自觉知，于迷惑中，得少为足，故于未足中，生满足证。这都是识阴将开未开之际，用心不纯，妄念与正念交互而起，故中途作证，众生顽迷，不自忖量，逢此境界现前，各以所爱先习而取，就此休息，不复更研妙明〈注〉，将谓毕竟所归宁地。自言满足无上菩提，大妄语成，外道邪魔所感，业终堕无间狱，声闻缘觉，不成增进。</p>
<p><span style="color:purple">注</span><span>&nbsp; </span>前八种于自所计果，如第一所归果乃至第八炽尘果都是，后二种于自所证果，自言满足无上菩提，如第九趣寂果及第十湛明果都是。</p>
<p><span style="color:purple">正文</span><span>&nbsp; </span><b><span style="color:teal">汝等存心秉如来道。将此法门，于我灭后，传示末世。普令众生，觉了斯义。无令见魔自作沈孽保绥哀救，销息邪缘。令其身心入佛知见。从始成就，不遭歧路。</span></b></p>
<p><span style="color:purple">译文</span><span>&nbsp; </span>你们留心秉持如来破魔之道，将此法门，于我灭度后，传示于末法时期，普令众生，觉了此中途成狂十种差别之义，不要让见魔，自作沉重器孽，保绥禅定，哀救修行人，销息邪见之缘，令其身心，现前成就圆通，转众生知见，而入佛之知见，从始洎终，直到成佛。不遭歧路。</p>
<p><span style="color:purple">正文</span><span>&nbsp; </span><b><span style="color:teal">如是法门，先过去世恒沙劫中，微尘如来，乘此心开，得无上道。识阴若尽，则汝现前诸根互用。从互用中，能入菩萨金刚干慧。圆明精心，于中发化。如净琉璃，内含宝月。如是乃超十信、十住、十行、十回向、四加行心，菩萨所行金刚十地，等觉圆明，入于如来妙庄严海。圆满菩提，归无所得。</span></b></p>
<p><span style="color:purple">译文</span><span>&nbsp; </span>如此法门，先过去世，恒沙劫中，微尘如来，乘此心开，得无上道〈注一〉，识阴若尽，则汝现前诸根互用〈注二〉，从互用中能入菩萨金刚干慧圆明精心〈注三〉，于中发起神通变行，如净琉璃，内含宝月，如是乃超十信，十住，十行，十回向，四加行心，菩萨所行〈注四〉金刚十地，等觉圆明〈注五〉，入于如来妙庄严海〈注六〉，圆满菩提，归无所得〈注七〉。</p>
<p><span style="color:purple">注一</span><span>&nbsp; </span>此即前文所说‘此是微尘佛，一路涅槃门。’</p>
<p><span style="color:purple">注二</span><span>&nbsp; </span>识阴若尽，则一六俱亡，真性现前，一即一切，一切即一，故令诸根互相为用。</p>
<p><span style="color:purple">注三</span><span>&nbsp; </span>金刚干慧即指十信前初干慧地，圆明精心即指干慧位体，六根互用为圆明，欲爱干枯为精心。既入其位，必具其体，体必兼用，故即于此圆明精心中发起神通变化。</p>
<p><span style="color:purple">注四</span><span>&nbsp; </span>入地乃真修圣位，皆以金刚利智修断，故言金刚十地。</p>
<p><span style="color:purple">注五</span><span>&nbsp; </span>至此复言圆明者，见始终惟此一心，至等觉达发化之极。</p>
<p><span style="color:purple">注六</span><span>&nbsp; </span>如来万德庄严，各尽其妙，皆依性海缘起，一多无碍，重重无尽。</p>
<p><span style="color:purple">注七</span><span>&nbsp; </span>纵是历位造修，乃至圆满菩提，亦不过圆满干慧位中所有功德，究无一法，从新来者，故言归无所得。</p>
<p><span style="color:purple">正文</span><span>&nbsp; </span><b><span style="color:teal">此是过去先佛世尊，奢摩他中，毗婆舍那，觉明分析微细魔事。魔境现前，汝能谙识，心垢洗除，不落邪见。阴魔销灭。天魔摧碎。大力鬼神，褫魄逃逝。魑魅魍魉，无复出生。直至菩提，无诸少乏。下劣增进，于大涅槃心不迷闷。</span></b></p>
<p><span style="color:purple">译文</span><span>&nbsp; </span>此是过去先佛世尊在止观中，还用觉观明慧，分析辨别微细魔事，能遵佛所说，魔境现前，自能谙识，心垢洗除，魔不得便，自然不落于邪见网中，阴魔〈注一〉销灭，天魔摧碎，大力鬼神，褫魂落魄，逃逝于十二由旬之外，魑魅魍魉，潜形晦迹，无复出生，直至菩提，诸位功德，无诸少乏，下劣〈注二〉增进，于大涅槃，心不迷闷。</p>
<p><span style="color:purple">注一</span><span>&nbsp; </span>此指禅那中现境，如色阴中身能出碍等十，受阴中之得大光耀等十，想阴中之圆定发明等十，行阴中之幽清扰动等十，识阴中之根隔合开，觉知通泯等十，虽是善境，亦能致魔，正眼观之，皆是阴魔。</p>
<p><span style="color:purple">注二</span><span>&nbsp; </span>如识阴魔之最后两种，亦可化其定性，令其增进。</p>
<p><span style="color:purple">正文</span> <b><span>&nbsp;</span><font color="#008080">若诸末世愚钝众生，未识禅那，不知说法，乐修三昧，汝恐同邪，一心劝令持我佛顶陀罗尼咒。若未能诵，写于禅堂，或带身上，一切诸魔，所不能动。</font></b><span lang="EN-US"></span></p>
<p><span style="color:purple">译文</span><span>&nbsp; </span>若是到了末法时期，愚钝众生，不识禅那境象，不懂说法，喜欢修三昧，你怕他们堕入魔道，一心劝他们持诵我佛顶陀罗尼咒，若是不能诵，就是写在禅堂中，或带在身上，一切诸魔，所不能动。</p>
<p><span style="color:purple">正文</span><span>&nbsp; </span><b><span style="color:teal">汝当恭钦十方如来，究竟修进最后垂范。</span></b></p>
<p><span style="color:purple">译文</span><span>&nbsp; </span>你当恭敬钦承十方如来究竟修进，最后遗留下来的轨范</p>
<p><span style="color:purple">正文</span><span>&nbsp; </span><b><span style="color:teal">阿难即从座起。闻佛示诲，顶礼钦奉，忆持无失。于大众中重覆白佛。如佛所言五阴相中，五种虚妄为本想心。我等平常，未蒙如来微细开示。又此五阴，为并销除，为次第尽。如是五重，诣何为界。惟愿如来发宣大慈。为此大众清净心目。以为末世一切众生，作将来眼。</span></b></p>
<p><span style="color:purple">译文</span><span>&nbsp; </span>阿难即从自己座起，听完佛的开示和教诲后，顶礼并钦奉如来法旨，现在忆念执持，将来无忘无失，愿以此度世。于大众中，重覆言于佛，如佛所说，五隐相中，五种虚妄〈注一〉为本想心，我们平时，没有听过如来的微细开示，又此五阴，究竟是一齐销除呢？还是次第销尽。如是五重，到何处为界〈注二〉？唯愿如来，发宣大慈，为此大众，进一步开示，使大家能备悉妄想根源，清净自己的心目，并为将来末法时期的众生，作正确的眼目。</p>
<p><span style="color:purple">注一</span><span>&nbsp; </span>五阴中五重妄想：如色阴中坚固妄想，受阴中虚明妄想，想阴中融通妄想，行阴中幽隐妄想，识阴中虚无妄想，依此五种，能生枝末，故言为本想心。</p>
<p><span style="color:purple">注二</span><span>&nbsp; </span>到何处为边际？如销到何处为色阴边际？何处为受阴边际？等。</p>
<p><span style="color:purple">正文</span><span>&nbsp; </span><b><span style="color:teal">佛告阿难！精真妙明本觉圆净，非留死生及诸尘垢。乃至虚空，皆因妄想之所生起。</span></b></p>
<p><span style="color:purple">译文</span><span>&nbsp; </span>佛告阿难，精真妙明〈注〉，本觉圆净，并不留于死生及一切尘垢，乃至虚空，都是妄想而生起。</p>
<p><span style="color:purple">注</span><span>&nbsp; </span>此四字包括真心之体用而言，精真是不变之体，妙明是随缘之用，具此体用，在迷不述名为本觉，弥满清净，中不容他，是为圆净。</p>
<p><span style="color:purple">正文</span><span>&nbsp; </span><b><span style="color:teal">斯元本觉妙明真精，妄以发生诸器世间。如演若多，迷头认影。妄元无因。于妄想中立因缘性。迷因缘者，称为自然。彼虚空性，犹实幻生。因缘自然，皆是众生妄心计度。</span></b></p>
<p><span style="color:purple">译文</span><span>&nbsp; </span>这都是元于本觉妙明真精，妄以发生〈注一〉诸器世间〈注二〉如演若多，迷头认影，妄元无因，于妄想中，立因缘性〈注三〉，述因缘者，称为自然〈注四〉，彼虚空性，犹实幻生〈注五〉，因缘自然，皆是众生妄心计度。</p>
<p><span style="color:purple">注一</span><span>&nbsp; </span>始由一念妄动，真妄和合而成阿赖耶识；说于此识，转出能见见分，说于能见见分，转出所见相分。</p>
<p><span style="color:purple">注二</span><span>&nbsp; </span>相分之中，空界先形，故言妄以发生诸器世间，如是空见不分，色阴与劫浊并起。性搏四大，受阴与见浊并起。根尘织识，想阴与恼浊并起，知见欲留，业运常迁，行阴与生浊并起。体中相知，用中相背，识阴与命浊并起，那以不了惟心，用诸妄想，于境取相，展转妄成。</p>
<p><span style="color:purple">注三</span><span>&nbsp; </span>二乘不知，谬计因缘。</p>
<p><span style="color:purple">注四</span><span>&nbsp; </span>外道邪见，拨无因果，故言迷因缘者，谬计自然而有。</p>
<p><span style="color:purple">注五</span><span>&nbsp; </span>前文说‘空生大觉中，如海一沤发，’即是此理。</p>
<p><span style="color:purple">正文</span><span>&nbsp; </span><b><span style="color:teal">阿难！知妄所起，说妄因缘。若妄元无，说妄因缘元无所有。何况不知，推自然者。是故如来与汝发明，五阴本因，同是妄想。</span></b></p>
<p><span style="color:purple">译文</span><span>&nbsp; </span>阿难！若是知道妄想有所起处，可以说妄想以为因缘，若是妄想元无起处，则当体全空，若再说此妄想为因缘者，也同样元无所有了，何况外道不知道因缘，推为自然的了。是故如来为你们发明五阴本因，同是妄想。</p>
<p><span style="color:purple">正文</span> <b><span>&nbsp;</span><font color="#008080">汝体先因父母想生。汝心非想，则不能来想中传命。如我先言心想醋味，口中涎生。心想登高，足心酸起。悬崖不有。醋物未来。汝体必非虚妄通伦。口水如何因谈醋出。是故当知，汝现色身，名为坚固第一妄想。</font></b></p>
<p><span style="color:purple">译文</span><span>&nbsp; </span>如你的身体，先因父母想生〈注一〉再由自己想心，与父母想心，感应和合，传续命根，若自己无想，有应无感，印不能续命，赤白将溃，而自体即不能成，正如我从前所说，心想醋味，口中涎生，心想登高，足心酸起，悬崖不有，醋物未来，你身体必然不是虎妄之类，何以会有口水足酸产生？可知口水由想而来，也同于你的身体，因知你的身体虚妄，也应当同于口水，是故当知，你现前色身，名为坚固第一妄想〈注二〉。</p>
<p><span style="color:purple">注一</span><span>&nbsp; </span>先惟父精母血，赤白和合，故是因于父母想生。再由自己想心，与父母想心，感应和合，传续命根。若自己无想，有应无感则赤白不能和合，自体也不能成。</p>
<p><span style="color:purple">注二</span><span>&nbsp; </span>现前色身，元无所有，举体全是妄想所成，故直名妄想，居五阴之首，故名第一。</p>
<p><span style="color:purple">正文</span> <b><span>&nbsp;</span><font color="#008080">即此所说临高想心，能令汝形真受酸涩。由因受生，能动色体。汝今现前顺益违损，二现驱驰，名为虚明第二妄想。</font></b></p>
<p><span style="color:purple">译文</span><span>&nbsp; </span>即如此所说，临高想心，能令你的身上，真受酸涩的感觉。</p>
<p>惟因受心生，能动色体，故你现前顺益（乐）违损（苦）两种交互来往的现象，名为虚明第二妄想〈注〉。<span lang="EN-US"></span></p>
<p><span style="color:purple">注</span><span>&nbsp; </span>离身即无有，唯是觉知虚明，根本受阴，即是如此。</p>
<p><span style="color:purple">正文</span> <b><span>&nbsp;</span><font color="#008080">由汝念虑，使汝色身。身非念伦，汝身何因随念所使。种种取像。心生形取，与念相应。寤即想心。寐为诸梦。则汝想念摇动妄情，名为融通第三妄想。</font></b></p>
<p><span style="color:purple">译文</span><span>&nbsp; </span>由于你的念虑，支使你的色身，身体与念虑并不同类，何以你的身体，随念变动，种种取像，心念一生，随念取像，生起眼识缘色，耳识缘声等，心既生已，根亦随之趣境，故此色身，时时与念虑相应，又此念虑，寤时即为想像之心，寐时即为梦中之念。</p>
<p>又此想念，即是现前想阴，体通诸识，同一虚妄念虑，无有实体，故名妄想，又其融即未分，体通诸识，故名融通妄想。<span lang="EN-US"></span></p>
<p><span style="color:purple">正文</span><span>&nbsp; </span><b><span style="color:teal">化理不住，运运密移。甲长发生，气销容皱。日夜相代，曾无觉悟。阿难！此若非汝，云何体迁。如必是真，汝何无觉。则汝诸行念念不停，名为幽隐第四妄想。</span></b></p>
<p><span style="color:purple">译文</span><span>&nbsp; </span>人现前身中迁流变化之理，从不停住，惟运运密移，甲长发生，气销容皴，日夜之间，生灭灭生，叠相更代，自己曾无感觉。</p>
<p>阿难！这假如不是你，为何会迁变，若真是你，你何以没有感觉？<span lang="EN-US"></span></p>
<p>则你现前行阴，念念不停，名为第四幽隐妄想〈注〉。<span lang="EN-US"></span></p>
<p><span style="color:purple">注</span><span>&nbsp; </span>仁王经说‘一念之中，有九十刹那，一刹那中，有九百生灭，’则念念不停可知，彻体虚妄，故以妄想名之。又其密移不觉，故冠以幽隐之名。</p>
<p><span style="color:purple">正文</span><span>&nbsp; </span><b><span style="color:teal">又汝精明湛不摇处，名恒常者。于身不出见闻觉知。</span></b></p>
<p><span style="color:purple">译文</span><span>&nbsp; </span>又你离于诸想无复生灭的精明不动，名为恒常的，在身体上不出见闻觉知。</p>
<p><span style="color:purple">解</span><span>&nbsp; </span>此即根本识阴，体通如来藏性：在众生位中，离此别无真体，以其微细难知；故目为恒常，于身不出见闻觉知，所谓元以一精明，分成六和合即此。</p>
<p><span style="color:purple">正文</span><span>&nbsp; </span><b><span style="color:teal">若实精真，不容习妄。何因汝等，曾于昔年睹一奇物。经历年岁，忆妄俱无，于后忽然覆睹前异，记忆宛然，曾不遗失。则此精了湛不摇中，念念受熏，有何筹算。阿难当知。此湛非真。如急流水，望如恬静，流急不见，非是无流。若非想元，宁受妄习。非汝六根互用开合，此之妄想无时得灭。</span></b></p>
<p><span style="color:purple">译文</span><span>&nbsp; </span>假若此精真恒常之性，不能容留妄习，何以你昔年曾看见一件奇异之物，年深日久，忆忘俱无，其后忽然重覆看见，而仍然记忆宛然，此是习气内熏之力，种子依然存在于八识田中，则此简明了知之性，即现前见闻觉知，同一无分别性，湛然不动之中，前看后念，不断受熏，无有停息之时，分别其间头数，无量无边，无法筹算，阿难当知，此湛然不摇，并不是你的精真本性，正如急流水，看起来像是恬静，其实因为流急了看不见，不是不流，若不是妄想根元仍在，怎么能受妄习所熏？欲尽此想，须待寂灭现前，六根互用，合开成就，一六俱忘之时，方得销灭。</p>
<p><span style="color:purple">正文</span><span>&nbsp; </span><b><span style="color:teal">故汝现在见闻觉知中串习几，则湛了内罔象虚无，第五颠倒微细精想。</span></b></p>
<p><span style="color:purple">译文</span><span>&nbsp; </span>故你现在见闻觉知中，串穿习气微细种子多少，令不遗失，则湛然明了之阿赖耶识内，一分无明，即名罔象，此无明为能串，六根中习几为所申，和合真如，非一非异，故言虚无，居四阴之后，故为第五，凡夫计为命根，二乘计为涅槃，无而作有，虚而作实，故为颠倒，对前四阴行相粗显，故言微细精想。</p>
<p><span style="color:purple">正文</span><span>&nbsp; </span><b><span style="color:teal">阿难！是五受阴，五妄想成。汝今欲知因界浅深。唯色与空，是色边际。唯触及离，是受边际。唯记与妄，是想边际。唯灭与生，是行边际。湛入合湛，归识边际。</span></b></p>
<p><span style="color:purple">译文</span><span>&nbsp; </span>阿难！此五阴为五种妄想所成〈注一〉，你现在要想知道从识至色，彼此相因的界限，及其中浅深之义，唯色与空〈注二〉，是色边际。唯触与离，是受边际〈注三〉。唯记与忘，是想边际〈注四〉。唯灭与生，是行边际〈注五〉。湛入合湛〈注六〉，归识边际。</p>
<p><span style="color:purple">注一</span><span>&nbsp; </span>随业所感，受此五种，阴覆真性。又依此五种，受现世报，酬前世业，依将来因，自相阴覆，难出离故。又依此五种，取境起业；集聚有为无为，有漏无漏种子，为来世因故。所以五阴不尽。</p>
<p>不出轮回，观其所由，五种妄想以为其本。<span lang="EN-US"></span></p>
<p><span style="color:purple">注二</span><span>&nbsp; </span>按楞严正脉说：有相为色，无相为空，故知但尽乎色名浅，兼尽于空名探。若离色守空，禅宗门下谓之堕一色，唯识宗说为空一显色，犹未出乎色阴边际。故知凡一切空忍，皆非究竟，必至空色俱亡，乃为色阴尽。</p>
<p><span style="color:purple">注三</span><span>&nbsp; </span>触兼苦乐二受，离即舍受，故知但尽于触名浅，兼尽于离名深。若断触守离，如梵志以不受为宗，犹未出乎受阴边际，故凡一切背舍皆非究竟，必至触离皆亡，乃为受阴尽。</p>
<p><span style="color:purple">注四</span><span>&nbsp; </span>有想为记，无记为忘，故知但尽于记名浅，兼尽于忘名深，若舍记认忘，禅宗谓为无心，犹隔一重关，尚未出乎想阴边际，故凡一切无想，皆非究竟，必至记忘俱舍，乃为想阴尽。</p>
<p><span style="color:purple">注五</span><span>&nbsp; </span>散心粗行为生，定心细行为灭，可知但尽于生名浅，兼尽于灭名深，若离生住灭，正上文所谓‘照照清扰，犹如野马，’尚未出乎行阴边际，故凡一切灭定，皆非究竟，必至生灭俱亡，乃为行阴尽。</p>
<p><span style="color:purple">注六</span><span>&nbsp; </span>湛即第八本识，前文所说‘湛不摇处’即此。言湛入者，谓依此第八本识，旋有念而入无念，乃由湛而入故。合湛者，谓守于无念，住于第八本识，乃合湛而住故，可知由湛而入，但尽有念为浅，不复住于合湛，兼尽无念为深，若由湛而入，即合于湛，古德谓为最后顶堕，犹未出乎识阴边际，故几异熟未空，皆非究竟，必至由湛而入而不合于湛，乃为识阴尽。</p>
<p><span style="color:purple">解</span><span>&nbsp; </span>据此则五阴各有边际，尽除仍分浅深，及其浅而住，果终不圆；尽其际而不知，功成浪施。道眼贵在无翳，果觉必期圆证，故阿难所以问以诣何为界，而如来兼以浅深答之。</p>
<p><span style="color:purple">正文</span><span>&nbsp; </span><b><span style="color:teal">此五阴元，重叠生起。生因识有，灭从色除。理则顿悟，乘悟并销。事非顿除，因次第尽。我已示汝劫波巾结，何所不明，再此询问。</span></b></p>
<p><span style="color:purple">译文</span><span>&nbsp; </span>此五阴之元：重叠生起〈注一〉，生因识有〈注二〉，灭从色除〈注三〉，已得圆通，即齐佛果，五阴妄想，顿然俱空，但无始习气，遇事便兴，若要遇事不兴，非可顿除，故须安立圣位，历事造修，方可除灭。我已示你劫波巾结，为何不明？再来询问。</p>
<p><span style="color:purple">注一</span><span>&nbsp; </span>因无明不觉而有识，识即有作名行，行必有动名想，由动则有见分虚明名受，由见则有空色相形名色，都是一重一重相叠而生起。</p>
<p><span style="color:purple">注二</span><span>&nbsp; </span>从细向粗以至于色，如人著衣，必从内向外而渐著。</p>
<p><span style="color:purple">注三</span><span>&nbsp; </span>灭从色除，必由粗及细以至于识。如人脱衣，必由外而内渐脱。</p>
<p><span style="color:purple">解</span><span>&nbsp; </span>三摩中解结唯用定力研磨，故是伏妄达空。禅那中解结兼用事行修治，故能断妄证真。就圣位而论五阴尽相，色阴尽当在信满入住之时，受阴尽应在住满入行之时，想阴尽应在行满人向之时，行阴尽应在由加入地之时，识阴尽应在出地等妙之间，此时犹有微细念相，至金刚道后，则异熟识空，而入最后妙觉位。</p>
<p><span style="color:purple">正文</span><span>&nbsp; </span><b><span style="color:teal">汝应将此妄想根元，心得开通，传示将来末法之中诸修行者。令识虚妄。深厌自生，知有涅槃，不恋三界。</span></b></p>
<p><span style="color:purple">译文</span><span>&nbsp; </span>你应将此妄想根元，根元不除，五阴终不能尽，心得开通，了知诸法唯心所现，唯识所生，离心无体，离识无性，传示将来末法之中，诸修行人，令其知道，唯心无体，唯识无性，根元既唯虚妄，枝末岂是真实，认妄为真，浩劫流转，知而不随，故言深厌自主，五阴既尽，不生灭性现前，即是涅槃真体。自此随所发行，安立圣位。进求无上菩提，故言不恋三界。</p>
<p><span style="color:purple">解</span><span>&nbsp; </span>此经自阿难请谈七趣以来，至此说法，复为一周，名‘破障销碍周’。总前三部分，为一首楞严王。按首楞严王三宇，译为究竟坚固，以不动不坏为义，今此经精研七趣，唯是自业所招。详辨五魔，都缘邪思所致。重明五阴，总以妄想为根。自业所招，七趣成而密因坏。邪思所致，五魔起而了义亡。妄想为根，五阴覆而万行颓。密因坏则正信不坚，了义亡则正解不固，万行颓而真修必坠，是始终不坚而究竟必坏。今知自业所招，业不造而七趣空，邪思所致，思无邪而五魔遁；妄想为根，想离妄而五阴销；七趣空则密因本具，正信必坚。五魔遁则了义现前，正解可固。五阴销则万行无滞，真修能成。真修既成，妙证必克，据此则生信发解起行证果，从始至终，究竟坚固，不动不坏，题中首楞严三宇，全统此义。</p>
<p><span style="color:purple">正文</span><span>&nbsp; </span><b><span style="color:teal">阿难！若复有人，遍满十方所有虚空，盈满七宝。持以奉上微尘诸佛，承事供养，心无虚度。于意云何。是人以此施佛因缘，得福多不？</span></b></p>
<p><span style="color:purple">译文</span><span>&nbsp; </span>阿难！假若有人，遍满十方所有虚空，盛满七宝，持以奉上微尘诸佛，一心诚敬，你的意见如何？此人以此施佛的因缘，所获得的福报多不多？</p>
<p><span style="color:purple">正文</span><span>&nbsp; </span><b><span style="color:teal">阿难答言：虚空无尽，珍宝无边。昔有众生施佛七钱，舍身犹获转轮王位。况复现前虚空既穷，佛土充遍，皆施珍宝。穷劫思议，尚不能及。是福云何更有边际？</span></b></p>
<p><span style="color:purple">译文</span><span>&nbsp; </span>阿难答言：虚空无尽，珍宝无边，过去有一个众生，以七文钱布施佛〈注一〉，舍身之后，还能获得转轮王〈注二〉位，何况现前虚空既穷尽十方，佛上又充遍虚空，于中皆施珍宝，虽穷劫思之议之，尚不能及其分量，如此多的福报，如何更有边际？</p>
<p><span style="color:purple">注一</span><span>&nbsp; </span>达磨显宗论中说‘无灭尊者（即阿那律）昔于殊胜福田，因以七钱施设食供，后异熟报，七反生于三十三天，七生人中为转轮王。’</p>
<p><span style="color:purple">注二</span><span>&nbsp; </span>为世界之主。</p>
<p><span style="color:purple">正文</span><span>&nbsp; </span><b><span style="color:teal">佛告阿难！诸佛如来，语无虚妄。若复有人，身具四重十波罗夷，瞬息即经此方他方阿鼻地狱，乃至穷尽十方无间，靡不经历。能以一念将此法门，于末劫中开示未学。是人罪障，应念销灭。变其所受地狱苦因，成安乐国。得福超越前之施人，百倍千倍千万亿倍，如是乃至算数譬喻所不能及。</span></b></p>
<p><span style="color:purple">译文</span><span>&nbsp; </span>佛告阿难：诸佛如来，言语没有虚妄的，假若有人，身犯了小乘的四重罪和大乘的十波罗夷罪〈注一〉，瞬息即经〈注二〉此方他方的阿鼻地狱，乃至穷尽十方无间地狱，无不经历，能以一念〈注三〉将此法门，于未劫中，开示未学，是人罪障，应念销灭，变其所受地狱苦因，成安乐国。得到的福报超过前面所说布施的人百倍千倍，千方亿倍，甚而至于算数譬喻所不能及。</p>
<p><span style="color:purple">注一</span><span>&nbsp; </span>小乘的四重罪和大乘的十波罗夷罪，都是最大的罪，犯者必堕地狱。</p>
<p><span style="color:purple">注二</span><span>&nbsp; </span>堕地狱的都是瞬息即堕。</p>
<p><span style="color:purple">注三</span><span>&nbsp; </span>临堕前一念顿悟此法门是心作佛，是心是佛，并愿将此法门，于未劫中，开示未学禅定者。</p>
<p><span style="color:purple">正文</span><span>&nbsp; </span><b><span style="color:teal">阿难！若有众生，能诵此经，能持此咒，如我广说，穷劫不尽。依我教言，如教行道，直成菩提，无复魔业。</span></b></p>
<p><span style="color:purple">译文</span><span>&nbsp; </span>阿难！若有众生，能诵此经，能持此咒，其功德如我广说，穷劫不尽。依我的教言，如教行道，直到成就菩提，永远不遭魔业。</p>
<p><span style="color:purple">正文</span><span>&nbsp; </span><b><span style="color:teal">佛说此经已。比丘、比丘尼、优婆塞、优婆夷。一切世间天人阿修罗，及诸他方菩萨二乘，圣仙童子，并初发心大力鬼神，皆大欢喜，作礼而去。</span></b></p>
<p><span style="color:purple">译文</span><span>&nbsp; </span>佛说此经完后，在座的比丘；比丘尼，优婆塞，优婆夷等，以及世间的天人阿修罗，及诸他方世界的菩萨，二乘圣仙童子并初发心的大力鬼神等，皆大欢喜，作礼而去。</p>
<p align="right" style="text-align:right;text-indent:24.0pt;">（全文完）<span lang="EN-US"></span></p>
<p>回向偈<span lang="EN-US"></span></p>
<p>究竟坚固最胜法<span>&nbsp;&nbsp;&nbsp; </span>如佛所说随分释</p>
<p>见闻随喜作正因<span>&nbsp;&nbsp;&nbsp; </span>销我亿劫颠倒罪</p>
<p><span lang="EN-US" style="">&nbsp;</span></p>
