<p align="center" style="text-align:center"><b><span style="font-size:36.0pt;color:#FF6600">佛说观无量寿佛经集解<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">会性法师敬集<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a000">本编所据典籍一览表</a></span></p>
<p align="center" style="text-align:center"><span lang="EN-US"><a href="#a001">壹、释经题</a></span></p>
<p align="center" style="text-align:center"><span lang="EN-US"><a href="#a002">贰、明译史</a></span></p>
<p align="center" style="text-align:center"><span lang="EN-US"><a href="#a01">序分</a></span></p>
<p align="center" style="text-align:center"><span lang="EN-US"><a href="#a02">正宗分</a></span></p>
<p align="center" style="text-align:center"><span lang="EN-US"><a href="#a03">别明净观</a></span></p>
<p align="center" style="text-align:center"><span lang="EN-US"><a href="#a04">明十六观法</a></span></p>
<p align="center" style="text-align:center"><span lang="EN-US"><a href="#a05">观落日（日观）</a></span></p>
<p align="center" style="text-align:center"><span lang="EN-US"><a href="#a06">水观</a></span></p>
<p align="center" style="text-align:center"><span lang="EN-US"><a href="#a07">地观</a></span></p>
<p align="center" style="text-align:center"><span lang="EN-US"><a href="#a08">树观</a></span></p>
<p align="center" style="text-align:center"><span lang="EN-US"><a href="#a09">池观</a></span></p>
<p align="center" style="text-align:center"><span lang="EN-US"><a href="#a10">总观</a></span></p>
<p align="center" style="text-align:center"><span lang="EN-US"><a href="#a11">华座观</a></span></p>
<p align="center" style="text-align:center"><span lang="EN-US"><a href="#a12">圣像观</a></span></p>
<p align="center" style="text-align:center"><span lang="EN-US"><a href="#a13">佛身观</a></span></p>
<p align="center" style="text-align:center"><span lang="EN-US"><a href="#a14">观音观</a></span></p>
<p align="center" style="text-align:center"><span lang="EN-US"><a href="#a15">势至观</a></span></p>
<p align="center" style="text-align:center"><span lang="EN-US"><a href="#a16">普往生观</a></span></p>
<p align="center" style="text-align:center"><span lang="EN-US"><a href="#a17">难明佛菩萨观</a></span></p>
<p align="center" style="text-align:center"><span lang="EN-US"><a href="#a18">上品生观</a></span></p>
<p align="center" style="text-align:center"><span lang="EN-US"><a href="#a19">中品生观</a></span></p>
<p align="center" style="text-align:center"><span lang="EN-US"><a href="#a20">下品生观</a></span></p>
<p align="center" style="text-align:center"><span lang="EN-US"><a href="#a21">流通分</a></span></p>
<p align="center" style="text-align:center"><span lang="EN-US">&nbsp;<a name="a000"></a></span></p>
<table border="1" cellspacing="0" cellpadding="0">  <tbody>  <tr>    <td width="606" colspan="5" valign="top" class="Normal"> <p align="center" style="text-align:center">本编所据典籍一览表</p> </td>   </tr>   <tr>    <td width="168" valign="top" class="Normal"> <p align="center" style="text-align:center">题目</p> </td>    <td width="52" valign="top" class="Normal"> <p align="center" style="text-align:center">卷数</p> </td>    <td width="200" valign="top" class="Normal"> <p align="center" style="text-align:center">注者</p> </td>    <td width="72" valign="top" class="Normal"> <p align="center" style="text-align:center">集中简称</p> </td>    <td width="114" valign="top" class="Normal"> <p align="center" style="text-align:center">备注</p> </td>   </tr>   <tr>    <td width="168" valign="top" class="Normal"> <p>观无量寿经义疏</p> </td>    <td width="52" valign="top" class="Normal"> <p>二卷</p> </td>    <td width="200" valign="top" class="Normal"> <p><span style="font-size:10.0pt;">隋净影寺沙门慧远撰<span lang="EN-US"></span></span></p> </td>    <td width="72" valign="top" class="Normal"> <p>净影疏</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿经义疏</p> </td>    <td width="52" valign="top" class="Normal"> <p>一卷</p> </td>    <td width="200" valign="top" class="Normal"> <p><span style="font-size:10.0pt;">隋沙门吉藏撰<span lang="EN-US"></span></span></p> </td>    <td width="72" valign="top" class="Normal"> <p>嘉祥疏</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿经疏</p> </td>    <td width="52" valign="top" class="Normal"> <p>一卷</p> </td>    <td width="200" valign="top" class="Normal"> <p><span style="font-size:10.0pt;">隋天台智者大师撰<span lang="EN-US"></span></span></p> </td>    <td width="72" valign="top" class="Normal"> <p>天台疏</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿经疏</p> </td>    <td width="52" valign="top" class="Normal"> <p>四卷</p> </td>    <td width="200" valign="top" class="Normal"> <p><span style="font-size:10.0pt;">唐沙门善导集记<span lang="EN-US"></span></span></p> </td>    <td width="72" valign="top" class="Normal"> <p>四帖疏</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿经疏妙宗钞</p> </td>    <td width="52" valign="top" class="Normal"> <p>五卷</p> </td>    <td width="200" valign="top" class="Normal"> <p><span style="font-size:10.0pt;">宋四明沙门知礼述钞<span lang="EN-US"></span></span></p> </td>    <td width="72" valign="top" class="Normal"> <p>妙宗钞</p> </td>    <td width="114" valign="top" class="Normal"> <p>注智者大师疏</p> </td>   </tr>   <tr>    <td width="168" valign="top" class="Normal"> <p>观无量寿经义疏</p> </td>    <td width="52" valign="top" class="Normal"> <p>三卷</p> </td>    <td width="200" valign="top" class="Normal"> <p><span style="font-size:10.0pt;">宋西湖灵芝崇福寺沙门元照撰<span lang="EN-US"></span></span></p> </td>    <td width="72" valign="top" class="Normal"> <p>灵芝疏</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿经直指疏</p> </td>    <td width="52" valign="top" class="Normal"> <p>二卷</p> </td>    <td width="200" valign="top" class="Normal"> <p><span style="font-size:10.0pt;">清浙水慈云寺沙门灌顶续法述<span lang="EN-US"></span></span></p> </td>    <td width="72" valign="top" class="Normal"> <p>直指疏</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿佛经约论</p> </td>    <td width="52" valign="top" class="Normal"> <p>一卷</p> </td>    <td width="200" valign="top" class="Normal"> <p><span style="font-size:10.0pt;">清彭际清述<span lang="EN-US"></span></span></p> </td>    <td width="72" valign="top" class="Normal"> <p>约论</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观经疏钞演义</p> </td>    <td width="52" valign="top" class="Normal"> <p>一卷</p> </td>    <td width="200" valign="top" class="Normal"> <p><span style="font-size:10.0pt;">民国、四明观宗寺沙门谛闲演义<span lang="EN-US"></span></span></p> </td>    <td width="72" valign="top" class="Normal"> <p>演义</p> </td>    <td width="114" valign="top" class="Normal"> <p>天台疏妙宗钞</p> </td>   </tr>   <tr>    <td width="168" valign="top" class="Normal"> <p>观无量寿经笺注</p> </td>    <td width="52" valign="top" class="Normal"> <p>一卷</p> </td>    <td width="200" valign="top" class="Normal"> <p><span style="font-size:10.0pt;">民国、无锡丁福保笺注<span lang="EN-US"></span></span></p> </td>    <td width="72" valign="top" class="Normal"> <p>笺注</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>   <tr>    <td width="168" valign="top" class="Normal"> <p>观无量寿经释论</p> </td>    <td width="52" valign="top" class="Normal"> <p>一卷</p> </td>    <td width="200" valign="top" class="Normal"> <p><span style="font-size:10.0pt;">民国、吕碧城造<span lang="EN-US"></span></span></p> </td>    <td width="72" valign="top" class="Normal"> <p>释论</p> </td>    <td width="114" valign="top" class="Normal"> <p>&nbsp;<span lang="EN-US"></span></p> </td>   </tr>  </tbody></table>
<p><a name="a001"></a><span style="color:#333399">佛说观无量寿佛经集解<span lang="EN-US"></span></span></p>
<p>今讲此经，先释经题，次明译史，后释经文。</p>
<p><span style="color:#333399">壹、释经题<span lang="EN-US"></span></span></p>
<p><b><span style="color:teal">佛说观无量寿佛经<span lang="EN-US"></span></span></b></p>
<p>据下经文，阿难请问，佛立二名。初云：‘此经名观极乐国土、无量寿佛、观世音菩萨、大势至菩萨。’加一经字，共二十字。此从心境为名也。又云：‘亦名净除业障，生诸佛前。’更加经字，共有九字。此从破障感报为名也。就初名中，‘观’之一字，能观智也。下十八字，所观境也。‘极乐国土’，即是依报，摄前六观（一、日观，二、水观，三、地观，四、树观，五、池观，六、总观）。‘无量寿’下，即是正报，摄后十观（七、华座观，八、圣像观，九、佛身观，十、观音观，十一、势至观，十二、普往生观，十三、杂明佛菩萨观，十四、上品生观，十五、中品生观，十六、下品生观）。观佛，总前三观。下二菩萨，总摄七观。故此一题，十六皆足。次名中，‘净除业障’，总前十六观行力用。观成破障，即现因也。‘生诸佛前’，即来果也。不指弥陀，而言‘诸佛’者，即下经云：‘见无量寿佛者，即见十方无量诸佛’等。 今翻译家，止用初名，仍从省约。但据诸佛，深合经旨。天台疏云：‘举正报以收依报，述化主以包徒众；观虽十六，言佛便周。’此约举要包摄前后释也。远师疏云：‘此经以观佛为主，故偏举之。’此据经宗诸观相从释也。今详两释，后义最长。以正为观佛，须先国土，以为由渐；后因观佛，旁及徒众，以显周遍。是以佛观文中，独名念佛三昧也。</p>
<p>题中上七字为别题，别在今文；下一字为通题，通及众典。上二字，标能说教主；下五字，示所说行法。</p>
<p>初、能说中，佛是十号之一。说谓悦可众心（案：此约听者而言，故云‘悦可众心’。天台疏云：‘说者，悦所怀也。’妙宗钞释云：‘悦，是畅悦。怀，是心怀。若就此经，即是如来久修久证念佛三昧，蕴之在怀，今机扣发，说之，乃畅昔之所怀。’）。此方化主，定是释迦，故但举通号。下所观境，恐滥余尊，则通别齐举。准智度论云：经通五人说：一佛，二圣弟子，三诸仙，四诸天鬼神，五变化人。欲显此经是佛自说，简非余人，令生信受。然一代时教，律唯佛说，特彰秘胜；经通余人，但须印可。然就经中，净土一法，定是佛说，明非小圣余凡所知。是以他经或容不著，诸净土经并须标简。</p>
<p>二、所说法中，上一字，即能观心；下四字，即所观境。 初中、大小观法，并指第六意识为能观体。五阴之中，善行阴摄。行前三心，体唯无记；必取行心成业，方能感报招生。准下经文，或名想念，或号思惟，名异体同，莫不皆指意思为能观耳。（以上皆录灵芝疏）</p>
<p>大乘义章二云：‘粗思名觉，细思名观。’智度论十七：‘问曰：有觉有观，为一法、为二法耶？答曰：二法。粗心初念，是名为觉；细心分别，是名为观。譬如撞钟，初声大时名为觉，后声细微名为观。’（笺注）</p>
<p>次、所观中，梵云阿弥陀，此翻无量寿，亦云无量光。寿即表福，是解脱德；光即表智，是般若德。般若解脱共严法身，即同居净土摄生教主。观音补处，实有寿限；且据凡小莫数，故言无量。佛者，具云佛陀，此翻觉者。觉有二义：一、觉察义，四住如贼，唯圣觉知，不能为害；二、觉悟义，无明如睡，圣慧一起，如眠得悟。对彼二乘，故名大觉。超彼等觉，故名妙觉。且据一相，余如别说。身相光明，具如佛观。（灵芝疏）</p>
<p>经者，梵语修多罗，此云契经。契有二义：一、上契诸佛之理，二、下契众生之机。经复多义：佛地开二：一、贯穿，贯穿所说法也。二、摄持，摄持所化生也。此方四义：一、常，三世不易也；二、法，十方同轨也；三、径，古今共由也；四、典，远近尊守也。（直指疏）</p>
<p>此经以观无量寿名者，专明极乐教主依正庄严，慈悲方便，与他方诸佛不相混滥；欲令众生一心回向，捷出生死。观有多门，随机利钝。摄以一佛，更无不尽。九品分张，万流齐赴。不离报化而顿彻法身，不外同居而直登补处。此之方便，无等无伦。遇斯经者，诐宜发决定心，坚儋何愿，尽此报身，速生彼国。（约论）</p>
<p>仰惟释迦此方发遣，弥陀即彼国来迎；彼唤此遣，岂容不去？唯可勤心奉法，毕命为期，舍此报身，即证彼法性之常乐！（四帖疏）</p>
<p><a name="a002"></a><span style="color:#333399">贰、明译史<span lang="EN-US"></span></span></p>
<p><b><span style="color:teal">刘宗、西域、三藏法师，僵良耶舍译<span lang="EN-US"></span></span></b></p>
<p>刘宋者，所以别于赵宋也。刘裕受晋禅，国号宋，都建康（今江苏江宁）。有今扬子江、珠江两流域各省。凡八主，五十九年。（起民前一四九二年（四二○），讫前一四三三年（四七九）。）禅位于南齐。（笺注）</p>
<p>西域之名，指敦煌以西诸国而言。古时常用西域以指印度诸国。（笺注）</p>
<p>三藏，谓经、律、论。法师者，以三藏法而为师故。又深通三藏之法，教化众生故。</p>
<p>僵良耶舍，译主名也。僧传云：僵良耶舍，此云时称，西域人。性刚直，寡嗜欲，善通三藏，尤工禅思。宋元嘉初，达于京邑。文帝深加叹异，敕止钟山道林精舍。僧含请译此经，并观药王药土经。含即笔受。后游岷蜀，还卒江陵。春秋六十。 译者，翻梵文以成华文也。</p>
<p><a name="a01"></a><span style="color:#333399">参、释经文<span lang="EN-US"></span></span></p>
<p>大科分三：一、序分，二、正宗分，三、流通分。</p>
<p><span style="color:#333399">甲初、序分分二<span lang="EN-US"></span></span></p>
<p><span style="color:#333399">初、证信序<span lang="EN-US">&nbsp;&nbsp;二、发起序</span></span></p>
<p><span style="color:#333399">乙初、证信序<span lang="EN-US"></span></span></p>
<p><b><span style="color:teal">如是我闻：一时、佛、在王舍城，耆阇崛山中。与大比丘众，千二百五十人俱。菩萨三万二千，文殊师利法王子而为上首。<span lang="EN-US"></span></span></b></p>
<p>证信有六：</p>
<p>一、‘如是’者，即指正宗所说之法。称理云如，离非曰是。决定可信，故云如是。</p>
<p>二、‘我闻’者，阿难亲从佛闻，明非自说。诸法无我，无我则无闻；随俗假名，故说为我。</p>
<p>三、‘一时’者，始从众集，终至毕席。一期之时，简非余时也。如来说经，时有无量，不可定指，故云一时。又，西土此方，年月日时，历数不同，流布他方，人难晓故。又复诸经，或有一席未能终毕，至后结集，方缀成文，前后不一，难为标指。即如今经，阇王造逆，如来说经，阿难重述，岂是同时？故以一言，包罗斯尽。</p>
<p>四、‘佛’者，说教之主，显非余人。即指开示净土释迦大师也。佛翻为觉；自觉异凡夫，觉他异二乘，觉满异诸菩萨，故名大觉。</p>
<p>五、在王舍下，说经之处。（以上录灵芝疏）</p>
<p>王舍城：梵云罗阅只伽罗，在中印度摩伽陀国。频婆娑罗王自上茅城之旧都，迁居于此。城周围有五山围绕。灵鹫即五山之一。天台疏解释此山得名因缘有三：一约诸王治化释，二约移居免火释，三约畏罪得处释。文繁不录。详于智度论卷三，及西域记九。</p>
<p>耆阇崛，此翻灵鹫，诸圣仙灵依之而住。又名鹫头，峰形似鹫。或众鹫所栖，因以为名。天台疏释山名亦三：一约圣灵依住释，二约山形似鹫释，三约鹫鸟栖隐释。</p>
<p>六、大比丘等，同闻之众。有二：一、声闻众，二、菩萨众。若论志愿，则菩萨为先；今取威仪，故声闻居首。（灵芝疏）</p>
<p><span style="color:#333399">先说声闻众<span lang="EN-US"></span></span></p>
<p><span lang="EN-US" style="color:#333399"></span></p>
<p>与者，共也。梵语摩诃，此云大。大义有三：谓大、多、胜。天王大人所敬，故言大—德量大故。遍解内外经书，名曰多—识解多故。出九十五种上，号为胜—知见胜故。（天台疏一</p>
<p>比丘：因名比丘，有三义：乞士、怖魔、破恶也。果号阿罗汉，亦三义：应供、杀贼、无生也。梵语僧伽，此翻为众。四人已上，和合无诤，羯磨说戒，能办一切灭恶生善之事，故名为众。（灵芝疏）</p>
<p>千二百五十人，即眷属弟子。三迦叶共有弟子千人，目连、身子共二百五十。其先并是事火外道，久受勤苦，都无所证；一见如来，便登圣果。感佛恩深，故常随侍。（灵芝疏）<span>&nbsp; </span>同时一处曰俱。</p>
<p><span style="color:#333399">次明菩萨众<span lang="EN-US"></span></span></p>
<p>菩萨，具云菩提萨埵，此云觉有情，广觉一切有情故。三万二千，数也。（灵芝疏云：‘三万二千，总举上首眷属之众。’）文殊师利，此云妙德，亦云妙首，又云妙吉祥。入法正位，名法王子。智德独尊，故为上首。（直指疏）</p>
<p>智度论曰：‘佛为法王，菩萨入法正位，乃至十地，故悉名法王子。’菩萨为育于法王佛陀之家者，皆法王子也。而经中多称文殊为法王子，则以其在释尊二胁士之上座，助佛教化之第一法子也。法华文句记：‘经称文殊为法王子，有二义：一、于王子中，德推文殊；二、诸经中，文殊为菩萨众首。’众首即上首也。上首者，一座大众中之主位也。（笺注）</p>
<p>以上列大小听众以证信也。诸经通有，亦名通序。（直指疏）</p>
<p>大本小本弥陀经，列众甚广，今经最略。翻传适时，各其志也。计应更列人天杂众，下流通云：无量诸天龙夜叉等。即知序中亦略之耳。（灵芝疏）</p>
<p><span style="color:#333399">乙二、发起序<span lang="EN-US"></span></span></p>
<p><span style="color:#333399">初、正明囚父<span lang="EN-US">&nbsp;&nbsp;二、明欲害母</span></span></p>
<p>诸经缘起，随事不同。今经乃以杀逆为发起者，略有二意：一、欲彰此界众生，极可厌恶，亲生膝下，尚敢危害，况于余人。意令末世欣乐净土故。二、为表此方机缘，非遭极苦，不念脱离求往生故。故下韦提希云：‘为我广说无忧恼处，我当往生，不乐阎浮提浊恶世’等。（灵芝疏）</p>
<p><span style="color:#333399">丙初、正明囚父分四<span lang="EN-US"></span></span></p>
<p><span style="color:#333399">初、阇世太子幽禁父王<span lang="EN-US">&nbsp;&nbsp;二、国太夫人密奉麸浆</span></span></p>
<p><span style="color:#333399">三、王请戒法以济心神<span lang="EN-US">&nbsp;&nbsp;四、法食兼资日久不殒</span></span></p>
<p><span style="color:#333399">丁初、阇世太子幽禁父王<span lang="EN-US"></span></span></p>
<p><b><span style="color:teal">尔时，王舍大城，有一太子，名阿阇世。随顺调达恶友之教，收执父王频婆娑罗，幽闭置于七重室内。制诸群臣，一不得往。<span lang="EN-US"></span></span></b></p>
<p>尔时，显佛正在王城说法，拣非游化诸国时也。（直指疏）</p>
<p>阿阇世，此云未生怨。胎时已于父王起怨害故。或婆罗留支，此云折指。生时王令扑之不死，折一指故。（直指疏）</p>
<p>随顺者，信他之教，从他之意，名曰随顺。（笺注）</p>
<p>调达，具云提婆达多，此云天热；生时，诸天心皆热恼，知彼出世，必破三宝故。（亦名天授）是斛饭王子，佛之堂弟，阿难亲兄。有三十相。出家诵六万法聚，十二韦陀。因见如来王臣归仰，利养充溢，心生嫉忌，即往白佛，求欲摄众，为佛所诃，遂谋害佛。阿难不知，授与通法。入山修习，获得五通。乃自思惟，谁作檀越，阇世太子有大王相，种种变现，惑令信受。语太子言：我作新佛，汝作新王，岂不快哉！于是，推石压佛，密迹金刚以杵拟之，碎石迸来，伤佛足指，出佛身血。自号为佛，五法化人，三闻达等五百新学，受彼邪化，别众乞食，别自布萨，即破法轮僧。莲华色尼，路逢诃之，拳打眼出，即杀阿罗汉。犯三逆罪，生入地狱。阇王杀父、害母，共造五逆。此皆大权化事，或逆或顺，无非益物，为绝后世起逆业故。经云：‘示现有三毒，又现邪见相。我弟子如是，方便度众生。’又涅槃云：提婆达不曾堕狱造逆等。实非声闻缘觉境界，唯是诸佛之所知见是也。（灵芝疏）</p>
<p>忽掩王身曰收。既得不舍曰执。言父者，别显亲之极也。王者，彰其位也。频婆者，彰其名也。言幽闭七重室内者，所为既重，事亦非轻，不可浅禁人间，全无守护。但以王之宫合，理绝外人，唯有群臣，则久来承奉，若不严制，恐有情通。故使内外绝交，闭在七重之内也。（四帖疏）</p>
<p>频婆娑罗，此云模实，亦名影坚。皆为形体充实，从身立名。亦有翻为颜貌端正。七重之室，不虑往来；复加制约，欲令饿死。（灵芝疏）</p>
<p>如此等事，皆是大士善权现化，行于非道，通达佛道。众生根性不同，入道有异，一逆一顺，弘道益物。示行无间，而无恼恚。阇王现逆，为息恶人令不起逆。（天台疏）</p>
<p>阿阇未生有怨，幽因也；随顺恶教，幽缘也；重室制往，幽法也；收执闭置，幽业也。经初以幽父为发起者，有二意：一者、频娑昔于毗富罗山，游行猎鹿，周遍无得，唯见一仙，生嗔恶心，怒其逐去，刺左右杀之。其仙临终，誓言为子，还以心口而害于汝。若不报怨，不能禁人无辜加害故。楞严谓：怨害轮回，食父母想，如土枭、破獍等类。正此义也。二者、子若不逆，必贪富贵，终不能令闻法得果，厌此娑婆苦故。（直指疏）</p>
<p><span style="color:#333399">丁二、国太夫人密奉麸浆<span lang="EN-US"></span></span></p>
<p><b><span style="color:teal">国太夫人，名韦提希，恭敬大王；澡浴清净，以酥蜜和麸，用涂其身；诸璎珞中，盛蒲萄浆，密以上王。<span lang="EN-US"></span></span></b></p>
<p>韦提希，频婆娑罗王之后，阿阇世之母也。（笺注）</p>
<p>韦提希，此翻思惟。先受此名，即为今日请观之谶。浴身令净，麸蜜涂身；璎珞中空，可盛果浆。潜入深室，故云密也。（灵芝疏）</p>
<p>酥，音苏。酪属。以牛羊乳为之。麸，齿表切，音弨，上声。糗也。以麦蒸磨成屑为麸。（笺注）</p>
<p>窃谓：情爱之深，莫过夫妻；王既被禁于七重室内，又复制诸群臣一不得往，夫人心中，宁不潸然？明知饿死，于心何忍？酥麸上王，是宜然事耳。（疏钞演义）</p>
<p><span style="color:#333399">丁三、王请戒法以济心神分三<span lang="EN-US"></span></span></p>
<p><span style="color:#333399">初、王请目连<span lang="EN-US">&nbsp;&nbsp;二、目连应机&nbsp;&nbsp;三、佛遣富楼那说法</span></span></p>
<p><span style="color:#333399">戊初、王请目连<span lang="EN-US"></span></span></p>
<p><b><span style="color:teal">尔时大王食麸饮浆，求水漱口，漱口毕已，合掌恭敬，向耆阇崛山，遥礼世尊，而作是言：‘大目犍连，是吾亲友；愿兴慈悲，授我八戒！’<span lang="EN-US"></span></span></b></p>
<p>目犍连，此翻采菽氏。上古仙人，采菽豆而食，因以命族。是王门师，故称亲友。（灵芝疏）</p>
<p>言大目连是亲友，有其二意：目连在俗，是王别亲；既得出家，即是门师。往来宫合，都无障碍。然在俗为亲，出家名友，故名亲友也。（四帖疏）</p>
<p>八戒，即八关斋戒。十善戒经：‘八戒斋者，是过去现在诸佛如来为在家人制出家法。一者、不杀，二者、不盗，三者、不淫，四者、不妄语，五者、不饮酒，六者、不坐高广大床，七者、不作倡伎乐，故往观听，不著香薰衣，八者、不过中食。’（笺注）</p>
<p><span style="color:#333399">戊二、目连应机<span lang="EN-US"></span></span></p>
<p><b><span style="color:teal">时目犍连，如鹰隼飞，疾至王所；日日如是，授王八戒。<span lang="EN-US"></span></span></b></p>
<p>目连知已，应机往赴。如鹰隼飞，喻神足之疾。隼，音荀。字书云：鸷鸟，谓猛鸟也。八关斋戒，唯局一日一夜，故逐日别受。（灵芝疏）</p>
<p>鹰，鸷鸟也。隼，鸟名，鹰类中最小者。（笺注）</p>
<p><span style="color:#333399">戊三、佛遣富楼那说法<span lang="EN-US"></span></span></p>
<p><b><span style="color:teal">世尊亦遣尊者富楼那，为王说法。<span lang="EN-US"></span></span></b></p>
<p>富楼那，此翻满慈子，从父母得名。说法人中，最为第一。善能开诱，故特遣之。（灵芝疏）</p>
<p><span style="color:#333399">丁四、法食兼资日久不殒<span lang="EN-US"></span></span></p>
<p><b><span style="color:teal">如是时间，经三七日。王食麸蜜，得闻法故，颜色和悦。<span lang="EN-US"></span></span></b></p>
<p>父王因食闻法，多日不死，此正明夫人多时奉食，以除饥渴；二圣又以戒法内资，善开王意。食能延命，戒法养神。失苦亡忧。致使颜容和悦也。（四帖疏）</p>
<p><span style="color:#333399">丙二、明欲害母<span lang="EN-US"></span></span></p>
<p><span style="color:#333399">初、逆子害母<span lang="EN-US">&nbsp;&nbsp;二、慈母求救</span></span></p>
<p><span style="color:#333399">丁初、逆子害母分三<span lang="EN-US"></span></span></p>
<p><span style="color:#333399">初、正欲害母<span lang="EN-US">&nbsp;&nbsp;二、因臣谏止&nbsp;&nbsp;三、敕令幽闭</span></span></p>
<p><span style="color:#333399">戊初、正欲害母<span lang="EN-US"></span></span></p>
<p><b><span style="color:teal">时阿阇世问守门者：‘父王今者，犹存在耶？’<span lang="EN-US"></span></span></b></p>
<p><b><span style="color:teal">时守门人白言：‘大王！国太夫人，身涂麸蜜，璎珞盛浆，持用上王；沙门目连，及富楼那，从空而来，为王说法，不可禁制。’<span lang="EN-US"></span></span></b></p>
<p><b><span style="color:teal">时阿阇世闻此语已，怒其母曰：‘我母是贼！与贼为伴。沙门恶人，幻惑咒术；令此恶王，多日不死！’即执利剑，欲害其母。<span lang="EN-US"></span></span></b></p>
<p>初、王问在否。时守下，以事实答。时阿下，王闻嗔怒。窃谓：一、世人经七日不死者，必有其故：或定水资神，或道力加被。王果死已，守门人必来报告。今经三七日，未见耗音，阿阇是以问言：犹存在耶？‘犹’字‘耶’字，是疑问关捩。二、守门者以事实答言不可禁制有二：一、夫人是主人，何敢禁制。二、二圣从空而至，何可制止。有此二意，所以云不可也。三、阿阇本愿，只须父王不在，即可南面称孤；今闻犹在，宁得不怒？怒于中，出于口，顿忘怀耽之德，乃骂之曰：‘我母是贼！’贼，害也，谓害我不得顿称孤愿。彼沙门，亦贼也，日日来宫，为母作朋，故曰：‘与贼为伴’。明知沙门本非恶人，我欲父死，彼以咒术令其不死，为我作障，故言恶人。明知咒力功巨，言幻惑者，亦骂词耳。以兴怒难遏，所以执剑害母也。疏释妨云：‘应杀守门人，而欲害母者：守门有词，王先有敕，制诸群臣，不言妇女。沙门从空飞入，非我能禁。王虽贪国杀父，犹不违法。’（演义）</p>
<p><span style="color:#333399">戊二、因臣谏止<span lang="EN-US"></span></span></p>
<p><b><span style="color:teal">时有一臣，名曰月光，聪明多智；及与耆婆，为王作礼，白言：‘大王！臣闻毗陀论经说：劫初已来，有诸恶王，贪国位故，杀害其父一万八千。未曾闻有无道害母。王今为此杀逆之事，污刹利种，臣不忍闻。是旃陀罗。我等不宜复住于此！’时二大臣说此语竟，以手按剑，却行而退。<span lang="EN-US"></span></span></b></p>
<p>月光，华言。耆婆，梵语，此翻固活。生时，一手持药囊，一手把针筒。昔誓为医，治疾存活。从德立号。庵罗女之子。二皆多智，显是贤臣。<span>&nbsp; </span>毗陀经，即俗典。或作韦陀，梵言小异。如此间史书，纪其国事。 贪位杀父，已为大恶；无道害母，亘古未闻。 西竺四姓，摄一切姓。刹帝利、婆罗门，二为尊贵；毗舍、首陀，二为下贱。刹利，即王者姓。旃陀罗，此云杀者，即此间魁刽之类。君既无道，贤臣不辅，故不宜住。按剑却行，示威令惧。（灵芝疏）</p>
<p><b><span style="color:teal">时阿阇世惊怖惶惧，告耆婆言：‘汝不为我耶？’耆婆白言：‘大王！慎莫害母！’王闻此语，忏悔求救。即便舍剑，止不害母。<span lang="EN-US"></span></span></b></p>
<p>阇王惊惧，贤臣去国，社稷必危。不为我者，求救之词。为，犹佐也。（灵芝疏）</p>
<p><span style="color:#333399">戊三、敕令幽闭<span lang="EN-US"></span></span></p>
<p><b><span style="color:teal">敕语内官，闭置深宫，不令复出。<span lang="EN-US"></span></span></b></p>
<p>耆婆重谏，王悔乃从。敕闭深宫，发起之本。（灵芝疏）</p>
<p>王意：母不禁闭，父终不得身亡；若要父亡，须禁闭母。于是敕内官，闭置深宫也。（演义）</p>
<p><span style="color:#333399">丁二、慈母求救分三<span lang="EN-US"></span></span></p>
<p><span style="color:#333399">初、因禁请佛<span lang="EN-US">&nbsp;&nbsp;二、佛知往赴&nbsp;&nbsp;三、伤叹请法</span></span></p>
<p><span style="color:#333399">戊初、因禁请佛<span lang="EN-US"></span></span></p>
<p><b><span style="color:teal">时韦提希被幽闭已，愁忧憔悴；遥向耆阇崛山，为佛作礼，而作是言：‘如来世尊在昔之时，恒遣阿难来慰问我；我今愁忧，世尊威重，无由得见。愿遣目连、尊者阿难，与我相见。’作是语已，悲泣雨泪，遥向佛礼。<span lang="EN-US"></span></span></b></p>
<p>疏云：韦提何故请见目连及以阿难？目连是门师，阿难佛侍者。先恒教我，故偏求见。居在深宫，不敢偏求；内厌恶界，愿生净土。欲令二人传意请佛。窃谓：夫人被禁，一弗克救王不死，二莫由面见金颜，无堪设想。只好遥礼祈求，故云：‘而作是言’。向来王宫有事，佛常遣侍者慰问，我今困苦愁忧，佛必他心洞察；不敢求佛亲临，故愿二人相见。目连言门师者，是频婆师也。前云：‘大目犍连是我亲友，愿兴慈悲授我八戒。’即八戒师也。所以并请阿难者，欲其传达请情，求佛亲施法泽也。作是下三句请法。疏云：悲泣雨泪，望佛哀怜。遥向佛礼，前已礼竟，今复重礼，表己殷勤。（演义）</p>
<p></p>
<p><span style="color:#333399">戊二、佛知往赴<span lang="EN-US"></span></span></p>
<p><b><span style="color:teal">未举头顷，尔时世尊在耆阇崛山，知韦提希心之所念，即敕大目犍连，及以阿难，从空而来；佛从耆阇崛山没，于王宫出。<span lang="EN-US"></span></span></b></p>
<p>知其心念，即他心智。乘空出没，即如意通。（灵芝疏）</p>
<p><b><span style="color:teal">时韦提希礼已，举头，见世尊释迦牟尼佛，身紫金色，坐百宝莲华，目连侍左，阿难侍右；释梵护世诸天，在虚空中，普雨天华，持用供养。<span lang="EN-US"></span></span></b></p>
<p>见佛有四殊胜：一、身色，二、莲座，三、左右侍从，四、诸天供养。释，即帝释。具云释提桓因，此翻能天主，即三十三天主也。梵，即大梵天王，色界天主。护世，即四天王等。古疏问曰：频婆、韦提，俱请弟子，何故前遣弟子，后乃自往，其意何耶？解有二义：一、阇王杀父，佛若亲往，则起怨嫌。护彼心故。二、欲行佛法，须委国王；频婆定死，阇王登位，佛若自往，则障碍不行。为护法故。韦提无此，自往无妨。（灵芝疏）</p>
<p>直指疏云：‘问：王与夫人，皆请弟子；何故王则遣徒，夫人自去耶？答：有三意：一、频娑愿受戒闻法，可遣人传授；韦提愿求生净土，非佛难开示。二、于王若自往者，阿阇谓朋父谋政，怨嫌必重，致灭法僧，罪不可解；于夫人自往者，阿阇谓母无谋理，嫌恨尚轻；纵幽二亲，罪犹可忏。三、王乃丈夫，可遣弟子教诫，则无余嫌憎；夫人是女，必须师弟同来，自度诸疑谤。’</p>
<p><span style="color:#333399">戊三、伤叹请法分二<span lang="EN-US"></span></span></p>
<p><span style="color:#333399">初、问宿生因<span lang="EN-US">&nbsp;&nbsp;二、问往生处</span></span></p>
<p><span style="color:#333399">己初、问宿生因<span lang="EN-US"></span></span></p>
<p><b><span style="color:teal">时韦提希见佛世尊，自绝璎珞，举身投地，号泣向佛。白言：‘世尊！我宿何罪，生此恶子？世尊复有何等因缘，与提婆达多共为眷属？<span lang="EN-US"></span></span></b></p>
<p><b><span lang="EN-US" style="color:teal"></span></b></p>
<p>宿生之因，具有二意：一、谓我宿何罪之因，生此恶逆之子；二、世尊宿有何缘，与提婆为眷属？（演义）</p>
<p>文有二段：初、作礼申敬。被囚日久，不期遇佛，悲喜盈怀，无暇容缓，挽断项璎，持用献佛。投身于地，以竭其诚。（灵芝疏）</p>
<p>次、正问宿因。我之母子，爱出天性；佛之兄弟，情同天伦。反生逆害，必有往因。本唯自责，兼问如来。但是伤叹往业，以为陈请之由。经律多说，佛与提婆，从因至果，常相恼害。盖是大权影响，而非实事。即法华云：‘由提婆达多善知识故，令我具足六波罗蜜’，乃至‘却后过无量劫，当得成佛，号曰天王如来’等。（灵芝疏）</p>
<p>白下，求示二因。何罪，过去因。恶子，现在果。问自身眷属因也。缘如前释。世下，问如来眷属因缘者：昔于定光佛时，耶若达欲嫁女，有年老梵志须摩提，求为女婿，聪明而貌配；时释迦为摩纳童子，颜貌姝好，就珍宝仙人学习既成，从远方来，遇见摩提论议，摩提言屈，耶若欢喜，以女妻之，摩提忿极，誓愿当来生生恼害。摩提，调达是。女者，瞿夷是。如‘生经’。<span lang="EN-US">.........应知阇王、达多，皆是逆行。一令恶人不起逆罪，二现逆行为摄恶类。故大云称不思议，法华与天王记。若果实造，轮转恶道不休，岂得世世同佛为伴哉。（直指疏）</span></p>
<p><span style="color:#333399">己二、问往生处<span lang="EN-US"></span></span></p>
<p><b><span style="color:teal">唯愿世尊，为我广说无忧恼处，我当往生，不乐阎浮提浊恶世也！<span lang="EN-US"></span></span></b></p>
<p>文有四节：初、标欣厌，二、叙可厌，三、立誓远离，灵芝云：此之三节，即示末世修行要术。若不尔者，则徒修净业，定不往生。四、正请往生因。</p>
<p>此初、标欣厌也。无忧恼处者：韦提所问，言相通含，据下佛答，即指净土。娑婆五浊，人间天上，皆有忧恼。唯佛净土，依正俱胜，但受诸乐，宁有忧乎？阎浮提，此翻胜金，即别指南洲也。据今通指娑婆大千，且从近论，令易解耳。或可阎浮于四洲中，浊恶最甚，故特标之。（灵芝疏）</p>
<p>无忧恼处，即请说净土法也。唯净土上善聚会，可谓无忧无恼。我当往生，欣净愿也。不乐阎浮，厌离心也。欣厌二字，修净业人，不可暂离，不可不知。（演义）</p>
<p><b><span style="color:teal">此浊恶处，地狱饿鬼畜生盈满，多不善聚；<span lang="EN-US"></span></span></b></p>
<p>二、叙可厌。浊，谓五浊，即见、烦恼等。五皆不净，故总名浊。恶，即十恶，即杀盗等。五浊则具该依正，十恶则别指行业。若据浊恶，实该六道；特举三涂苦果，以彰可厌。遍于大千，故云盈满。多不善聚者，即上恶趣共聚此处。或可别指人中少有良善，如下所愿不见恶人。怨亲逆顺，无非不善。阇王、调达，岂善聚乎？上随文解。次约义论：此浊恶处，即指世间郡邑民居，亲族会处。其间心行万差，三恶盈满，皆不善聚。又浊恶处，即指我等众生现前识心；无始至今，三业所造无边业种，日用所起三恶道行，不可穷数，故云盈满多不善也。（灵芝疏）</p>
<p><b><span style="color:teal">愿我未来，不闻恶声，不见恶人。<span lang="EN-US"></span></span></b></p>
<p>三、立誓远离。五浊三界，五逆十恶，皆是恶声。其中众生，造如是业，尽号恶人。极乐世界，尚无恶道之名，即无恶声也。诸上善人俱会一处，即无恶人也。（灵芝疏）</p>
<p><b><span style="color:teal">今向世尊五体投地，求哀忏悔！唯愿佛日，教我观于清净业处！’<span lang="EN-US"></span></span></b></p>
<p>四、正请往生因。头及四肢为五体。五处皆圆，亦名五轮。著地，礼之重也。由有宿罪，故受此苦。今欲厌离，故须求悔。梵云忏摩，此翻悔过。今言忏悔，华梵并举。有云：忏即断后，悔是耻前。如来说法，破障除疑，如日照世，故云佛日。极乐依正，莫非主伴净业共成，故名清净业处。据此，韦提正求观法，故云教我观也。（灵芝疏）</p>
<p>夫净土法门，曰观想，曰观像，曰持名，曰实相。今夫人请教我观于清净业处，故世尊为说十六妙观。如上四种，无一不含摄其间。前十二观，即观想也；第十三观，即观像也；后三观，即持名也。若知能观所观，俱不思议，即实相也。（演义）<span>&nbsp; </span>释序分竟</p>
<p><a name="a02"></a><span style="color:#333399">甲二、正宗分分三<span lang="EN-US"></span></span></p>
<p><span style="color:#333399">初、放光现土，审定机宜<span lang="EN-US">&nbsp;&nbsp;二、正明观法，净业正因&nbsp;&nbsp;三、听众获益</span></span></p>
<p><span style="color:#333399">乙初、放光现土，审定机宜分三<span lang="EN-US"></span></span></p>
<p><span style="color:#333399">初、如来放光，普现诸土<span lang="EN-US">&nbsp;&nbsp;二、韦提白佛，选定一方&nbsp;&nbsp;三、频婆蒙光，获证道果</span></span></p>
<p><span style="color:#333399">丙初、如来放光，普现诸土<span lang="EN-US"></span></span></p>
<p><b><span style="color:teal">尔时世尊放眉间光；其光金色，遍照十方无量世界，还住佛顶，化为金台，如须弥山。十方诸佛净妙国土，皆于中现。或有国土，七宝合成；复有国土，纯是莲华；复有国土，如自在天宫；复有国土，如玻璃镜。十方国土，皆于中现。有如是等，无量诸佛国土，严显可观。令韦提希见。<span lang="EN-US"></span></span></b></p>
<p>如来眉间有白毫相，长一丈五，周圆五寸，外有八棱，中空如筒（观佛三昧经云：‘眉间毫相，长一丈五尺，从中发光。’），白如珂雪；右旋宛转，表从中道流出诸法（直指疏云：‘眉间，表中道。光，表智。’）。初散后聚，亦表摄多归一。即显此经纯圆究竟一佛乘法，故现此相，异于常时。光台高耸，喻若须弥。现土无量，不可具举，略示四种，以示可观。七宝成者，言其尊贵。纯莲华者，言其洁净。如天宫者，言其快乐。玻璃镜者，言其明莹。若论诸土，庄严极众，经文从简，各举一相，欲彰极乐具兼诸美，令韦提见，即示放光现土之意。（灵芝疏）</p>
<p><span style="color:#333399">丙二、韦提白佛，选定一方<span lang="EN-US"></span></span></p>
<p><b><span style="color:teal">时韦提希白佛言：‘世尊！是诸佛土，虽复清净，皆有光明，我今乐生极乐世界阿弥陀佛所。唯愿世尊，教我思惟，教我正受。’<span lang="EN-US"></span></span></b></p>
<p>据韦提希言：十方诸国，俱是清净之相，无处不好。我之求生，但生一处。既蒙世尊慈悲示现令观，无非使我自择。我今愿生阿弥陀佛国。足证彼佛，与此土众生缘深也。（演义）</p>
<p>世尊眉间放光，现诸净土，令韦提希自择者：盖诸佛国土，清净光明，无踰极乐；肉眼亲见，信乐倍深。从此思惟，便获正受。（约论）</p>
<p>文有三段：初、通叙诸土非是所愿。<span>&nbsp; </span>二、我今下，别指极乐正合机缘。良以此界下凡，心多驰散。若不的指一方，专观一佛，则观行难成，往生多障。况弥陀光明常照，誓愿弘深。是以生一土，则诸土皆通。想一佛，则诸佛齐见。十疑论：佛答普广，其理昭然。善导专修，义亦同此。&nbsp; 三、唯愿下，求请往生所修观法。初修方便，作意观缘，名思惟。观想既成，任运妙契，名正受。如地观云：‘如此想者，名为粗见极乐国地’，即思惟也。‘若得三昧，见彼国地了了分明，不可具说’，即正受也。准知思惟、正受，皆属观法，浅深有异。又复前云：‘教我观于清净业处’。即知韦提唯请观耳。（灵芝疏）</p>
<p>直指疏云：散心量度名思惟，约慧言。一心系念名正受，约定言。</p>
<p>笺注云：定心后即无思无想；而定前一心之思想曰思惟。四帖疏云：言思惟者，即是定前方便。正受，又名三昧，是禅定之异名。离邪乱曰正，无念无想纳法于心曰受。如明镜之无心现物也。观经玄义：言正受者，想心都息，缘虑并亡，三昧相应，名为正受。（笺注）</p>
<p><span style="color:#333399">丙三、频婆蒙光，获证道果<span lang="EN-US"></span></span></p>
<p><b><span style="color:teal">尔时世尊即便微笑，有五色光，从佛口出，一一光，照频婆娑罗王顶。尔时大王，虽在幽闭，心眼无障。遥见世尊，头面作礼。自然增进，成阿那含。<span lang="EN-US"></span></span></b></p>
<p>如来现土，正意在兹；机感相投，潜通密应，故佛微笑。观佛相海经云：‘诸佛常法，凡笑必有五色光从口而出。’光照王顶，佛力加被，令增道果。蒙光见佛，深悟无常，发智断惑，遂证三果。阿那含，此云不还。结惑将尽，不还下界。据此频婆见佛得果，应与夫人同闻观法；后结益中，但教韦提五百侍女，乃知频婆证果，即归灭矣。（灵芝疏）</p>
<p>微笑，有二意：一答夫人乐因，故欢笑；二成大王乐果，故欢笑。（笺注云：‘佛不妄笑，惟遂其出世之本怀时，始以微笑许人。故佛之微笑者，显现其出世之本怀也。’）不待答而先光照王者：一令相见佛僧断疑释结，二令相悟世法尽如幻梦，三令相信善恶因果不忒，四令相知各得修证利益故也。五色，表破五阴而成五分法身乐，超五浊而得五清。（直指疏）</p>
<p>疏云：‘不直答其土因，而复放光微笑者，有二意：初、为欲（令王）增道，次、欲使王与夫人相见，王既睹光增道，知国非实，视死如眠；夫人见王无忧，观法成果也。微笑，如释种被诛，如来光色益显。正以如来善达因缘业报无差，对至叵避。王虽应死，而获道迹。夫人幽絷，即是现净土之缘。有此多缘，所以致笑也。’窃谓：佛因频婆果熟蒂落，时至理彰，故先放光照触，令其出樊笼而成圣果；况彼小机，自成小果，不止韦提是本经发起人，又是当机众，频婆二事俱无，故令先脱也。频婆若不生阇世，未必现生即成圣果。即使现生得成，亦未必有若斯之速。阇世若不逢恶友，未必便有杀父图王之念。无此极恶之心，断不作此逆事也。以世间极恶之苦因，助成出世证圣之善果，岂非不可思议者欤！频婆因亲生子，杀父图王，由是尘念若灰；及至关于七重室内，国政纤芥不闻，此时还他本来面目，兼之以奉戒闻法，三学齐修，是故断惑证真也，宜矣！光有五色者：表从佛法性五阴体上，显露妙光，照破频婆五阴，转变而成五分法身果也。所以王虽幽闭，而内外身心无不舒畅。七重房壁，万不能遮；虽曰遥见，如在目前。作礼之顷，即证三果。梵云阿那含，华言不来。谓已断欲界九品生因，可以不来下界受生也。（演义）</p>
<p>笺注云：观念之心，能照了诸法，曰心眼。</p>
<p>净影疏云：王先须陀洹，故今增进成阿那含。</p>
<p><span style="color:#333399">乙二、正明观法，净业正因分二<span lang="EN-US"></span></span></p>
<p><span style="color:#333399">初、总示许说<span lang="EN-US">&nbsp;&nbsp;二、别明净观</span></span></p>
<p><span style="color:#333399">丙初、总示许说分二<span lang="EN-US"></span></span></p>
<p><span style="color:#333399">初、总示<span lang="EN-US">&nbsp;&nbsp;二、许说</span></span></p>
<p><span style="color:#333399">丁初、总示<span lang="EN-US"></span></span></p>
<p><b><span style="color:teal">尔时世尊告韦提希：‘汝今知不？阿弥陀佛去此不远。汝当系念，谛观彼国净业成者。<span lang="EN-US"></span></span></b></p>
<p>先审知否者，欲明净土非佛自说，他无知者。弥陀经云：‘从是西方过十万信佛土’，而云不远者，此有三释：一、佛眼观故，如楞严说：天眼观大千，如观掌果，况佛眼乎？譬如登高视下，一目万里。所谓登泰山而小天下也。二、心念速故，心神无碍，遐方异域，举念即至。所谓心念疾于风也。三、佛力摄故，虽未得通，乘佛神力，如十疑论说：劣夫从轮王，一昼夜行四天下。所谓青蝇附于骥尾也。（灵芝疏）</p>
<p>妙宗钞云：‘言不远者，以佛力故，令修观者欲见即见。故此文云：“汝当系念谛观彼国”。故知佛力加欲见者，令观成见。后文云：“一切众生观于西方极乐世界，以佛力故，当得见彼清净国土”。故般舟见佛而论三力：一、佛威力，二、三昧力，三、行者本功德力。’</p>
<p>笺注云：‘系念者，系念于一处而不思他处也。谛，审也。’</p>
<p>净影疏云：‘“谛观彼国”，劝观依报。“净业成者”，劝观正报。谓佛菩萨及与三品往生人等，名业成者。’灵芝疏云：‘净业成者，总目彼土依正二报。’直指疏云：‘彼国净业成者：极乐国中无量庄严，皆是无漏性德熏成，清净福业修成者也。’</p>
<p>演义云：‘佛意谓：尔前言乐生阿弥陀佛极乐世界，今告韦提希：汝今知否？阿弥陀佛极乐世界，去此不远，不难往生；只要系念阿弥陀佛，谛观彼极乐国土。’</p>
<p><span style="color:#333399">丁二、许说<span lang="EN-US"></span></span></p>
<p><b><span style="color:teal">我今为汝广说众譬；亦令未来世一切凡夫欲修净业者，得生西方极乐国土。<span lang="EN-US"></span></span></b></p>
<p>我今为汝广说众誓，许说也。亦令未来世下，明说之意。所以说者，为欲利益现在未来众生故也。（嘉祥疏）</p>
<p>极乐境界，众生未识；以物比拟，故云众誓。如下云：‘如亿千日’，‘其光如华’等。或可所有言谕，通名为譬。亦令未来者，正彰本意，非止当机。所谓千钧之弩，岂特为鼷鼠而发机乎？（灵芝疏）</p>
<p><a name="a03"></a><span style="color:#333399">丙二、别明净观分二<span lang="EN-US"></span></span></p>
<p><span style="color:#333399">初、示三种福业<span lang="EN-US">&nbsp;&nbsp;二、明十六观法</span></span></p>
<p><span style="color:#333399">丁初、示三种福业分三<span lang="EN-US"></span></span></p>
<p><span style="color:#333399">初、总标<span lang="EN-US">&nbsp;&nbsp;二、别释&nbsp;&nbsp;三、结叹</span></span></p>
<p>所以先明三福者：即是修观行人，合行事业。非观无以导其福，非福无以成其观。有观无福，则阙于庄严；有福无观，则牵于异趣。阙庄严，则获报非胜；牵异趣，则往生莫由。二法相资，无往不利。寄言学者，克意研求。无惑两歧，自迷发足。（灵芝疏）</p>
<p>约论云：‘将明净观，先教众生修三福者：由世间法，渐达出世间法。如贮醍醐，先净其器。其器不净，其味则坏。’</p>
<p><span style="color:#333399">戊初、总标<span lang="EN-US"></span></span></p>
<p><b><span style="color:teal">欲生彼国者，当修三福：<span lang="EN-US"></span></span></b></p>
<p>灵芝疏云：‘欲生者，言其志愿。当修者，教令必为。’</p>
<p><span style="color:#333399">戊二、别释<span lang="EN-US"></span></span></p>
<p><b><span style="color:teal">一者、孝养父母，奉事师长，慈心不杀，修十善业。<span lang="EN-US"></span></span></b></p>
<p>既是三世佛因，明知菩萨大行。第一共凡夫业，第二共二乘业，第三大乘不共业。（直指疏云：‘第三共大乘业’。）初中，上二句，报恩行。父母生育恩，师长教导恩。下二句，离恶行。不杀为十善之首，故特标之。身除三邪，口离四过，意断三恶也。（灵芝疏）</p>
<p>孝善父母者：众生依于父母而有其身，依于此身而知有佛。故不敬其身，则不成就一切种智；不敬其亲，则不能长养一切福田。或谓：如来舍亲出家，疑乖孝养之理。不知有世间之孝，有出世之孝。世间之孝，生则尽养，死则尽享，立身行道，扬名后世，则已。出世之孝，必待吾亲出三有，证无生，子道方尽。大孝尊亲，孰过于是？（约论）</p>
<p></p>
<p>奉事师长者：有世间师长，有出世间师长。道之以诗书之业，策之于仁义之涂，世间师长也。启之以三尊之教，进之以不二之门，出世间师长也。其宜奉事一也。（约论）</p>
<p>慈心不杀者：佛心者，大慈悲是。娑婆恶业，无过杀生；历劫冤仇，从杀生起。杀心不断，则慈心不充；慈心不充，则与众生成敌两立；与众生成敌两立，即与如来成敌两立。欲求生净土，难矣！（约论）</p>
<p><b><span style="color:teal">二者、受持三皈，具足众戒，不犯威仪。<span lang="EN-US"></span></span></b></p>
<p>上句，即翻邪三皈。凡夫无始系属于魔；作法皈投，希求救护。若但受皈，有善无戒。若受众戒，必兼三皈。下二句，即受戒法。在家五、八，出家十、具，故云众戒。受持无缺，故云具足。威仪亦戒，轻细难持，人多陵犯，故特标简。（灵芝疏）</p>
<p>能修十善，对治十恶，则夙障渐除；夙障既除，故往生无碍。然必受之以三皈，广之以众戒者，不受三皈，则不能植出世之种；不具众戒，则不能培出世之基。三皈众戒，入佛正因故。（约论）</p>
<p><b><span style="color:teal">三者、发菩提心，深信因果，读诵大乘，劝进行者。<span lang="EN-US"></span></span></b></p>
<p>就中四句：初即发大心。菩提翻道，即无上道心。二即起大信。善恶因果，皆我自心；了知畏慎，故云深信。三即生大解。教诠本智，因诵发生。四即修大行。劝诱修行，不令退堕。上三自行，后一化他。（灵芝疏）</p>
<p>然虽归戒具足，苟不发菩提心，纵饶福德，终成有漏；以与如来无依智印不相契故。（约论）</p>
<p>菩提，旧译为道，新译为觉。智度论四十一：‘菩萨初发心，缘无上道，我当作佛，是名菩提心。’净影疏：‘菩提是道。佛果圆通，说为菩提。起意趣向，名发心。要而论之：如佛所得，我亦当得。’四帖疏：‘菩提者，即是佛果之名。心者，即是众生能求之心。故云发菩提心也。’</p>
<p>深信因果者：为善得福，为恶得祸；如人参主补，大黄主泻。补泻在人，全由本具。故知为善即福，善外无福；为恶即祸，恶外无祸。是谓因果同时。然则一念念佛，是念即佛；念念念佛，无念不佛。心净土净，亦复如是。（约论）</p>
<p>读诵大乘者：不读大乘，则不明佛心；不明佛心，则不契佛智；不契佛智，纵生彼国，不得见佛。果明佛心，果契佛智，自利利他，机不容已。以佛与众生同一体故。（约论）</p>
<p><span style="color:#333399">戊三、结叹分二<span lang="EN-US"></span></span></p>
<p><span style="color:#333399">初、结成<span lang="EN-US">&nbsp;&nbsp;二、叹胜</span></span></p>
<p><span style="color:#333399">己初、结成<span lang="EN-US"></span></span></p>
<p><b><span style="color:teal">如此三事，名为净业。’<span lang="EN-US"></span></span></b></p>
<p><span style="color:#333399">己二、叹胜<span lang="EN-US"></span></span></p>
<p><b><span style="color:teal">佛告韦提希：‘汝今知不？此三种业，乃是过去未来现在三世诸佛净业正因。’<span lang="EN-US"></span></span></b></p>
<p>三世果德，藉此而成，故曰正因。（灵芝疏）</p>
<p>约论云：‘三福齐修，净因具足；或观或念，随所愿求。譬如持镜取像，扬声责响，何远之有。’</p>
<p><a name="a04"></a><span style="color:#333399">丁二、明十六观法分二<span lang="EN-US"></span></span></p>
<p>十六观者：净影疏云：‘一是日观，二、水观，三、地观，四、树观，五、池观，六是总想—观一切楼树池等，七、华座观，八、佛菩萨像观，九、佛身观，十、观世音观，十一、大势至观，十二、自往生观（即普观），十三、杂明佛菩萨观，十四、上品生观，十五、中品生观，十六、下品生观。’此十六观，古疏科判不同。灵芝疏云：‘就十六观，大分为二：初一种，先观此方落日，指定向方；后十五种，正观彼土依正二报。初观是总，该下十五。下皆为别，各不相收。就后十五，复分为二：前五、先观彼土依报庄严，后十、观彼正报殊胜。就前五中，又分为二：前二、观彼所依境界；观水成冰，见冰为地。后三、观彼庄严之相。国土庄严，不出三种：树即观彼林荫，池即观彼流泉，楼即观台阁。地观为总，摄余三故。树等为别，皆依地故。就后十中，复分为四：前三观佛—第七观佛坐处，第八观像表真，第九正观佛像。十与十一，观佛侍者，左右分殊。十二十三，总观三圣，普杂不同。十四五六，观佛徒众，三辈差降。’净影疏云：‘此十六中，初之七门，观其依报。后之九门，观彼正报。前言“汝当谛观彼国”是初七观。“净业成者”，是后九观。观别如是。然今文中，初之六观，一处论之。后十观门，一处而辨。华座之观，应与前六一处论之；以与佛观相起义便，故在后说。’今依文便，分为二科：初、观依报，二、观正报。</p>
<p><span style="color:#333399">戊初、观依报分三<span lang="EN-US"></span></span></p>
<p><span style="color:#333399">初、如来诫劝<span lang="EN-US">&nbsp;&nbsp;二、韦提重请&nbsp;&nbsp;三、正示观法</span></span></p>
<p><span style="color:#333399">己初、如来诫劝分三<span lang="EN-US"></span></span></p>
<p><span lang="EN-US" style="color:#333399"></span></p>
<p><span style="color:#333399">初、敕听许说<span lang="EN-US">&nbsp;&nbsp;二、别嘱阿难持宣&nbsp;&nbsp;</span></span></p>
<p><span lang="EN-US" style="color:#333399"></span></p>
<p><span style="color:#333399">三、叙韦提希见土之由<span lang="EN-US"></span></span></p>
<p><span style="color:#333399">庚初、敕听许说<span lang="EN-US"></span></span></p>
<p><b><span style="color:teal">佛告阿难及韦提希：‘谛听！谛听！善思念之。如来今者，为未来世一切众生，为烦恼贼之所害者，说清净业。善哉！韦提希，快问此事！<span lang="EN-US"></span></span></b></p>
<p>佛下，诫听。如来下，许说。善哉下，赞前问。</p>
<p>告韦提希复告阿难者：告韦提希，令一心谛听；命阿难，使传化未闻。为是因缘，故双告二人也。（嘉祥疏）</p>
<p>谛听，生闻慧；善思念之，思、修慧也。（天台疏）</p>
<p>为未来者，正指像末也。烦恼贼害，即具缚凡夫也。清净业，即十六观也。（灵芝疏）</p>
<p>烦恼言贼者，能损慧命、伤法身故。（天台疏）</p>
<p>善哉，是叹词。善，犹好也。哉，是助词。快问此事，出其所叹。由前请问，广开往生净土之业，所以叹之。（净影疏）<span>&nbsp; </span>灵芝疏云：‘悦可圣心，故云快问。’嘉祥疏云：‘由其问故，得近利现在，复益未来，故叹快问。’</p>
<p><span style="color:#333399">庚二、别嘱阿难持宣<span lang="EN-US"></span></span></p>
<p><b><span style="color:teal">阿难！汝当受持，广为多众宣说佛语。如来今者，教韦提希及未来世一切众生，观于西方极乐世界；以佛力故，当得见彼清净国土，如执明镜，自见面像。见彼国土极妙乐事，心欢喜故，应时即得无生法忍。’<span lang="EN-US"></span></span></b></p>
<p>阿难多闻，劝令持说；由在幽宫，同闻尚少，后还耆山，意令重述，故预嘱之。如来今者等，并是付嘱阿难所说之词。（灵芝疏）</p>
<p>如来下，出劝嘱所以。净影疏云：‘近教韦提，远教未来一切众生，圣意普也。观于西方极乐世界，出所教事。以佛力下，明观利益。益有三种：一、佛力故见。见之分了，故如明镜自见面像。（直指疏云：‘执譬修持，镜譬观心，像譬土境。’）二、由见心喜。三、得无生忍。由知彼国从心而现，达本无法，故得无生。无生，理也。慧心安理，名无生忍。’直指疏云：‘得，证也。忍，智也。无生法，理也。慧心安此无生法性理故，名得无生法忍。应时者，圆顿入也。见土，是境妙。心欢，是因纯。即得，是果熟。’灵芝疏云：‘得无生忍，位当初住。若据观法，功德力强，现生可证。准下佛观，即指生彼获证之相。下云：舍身他世，生诸佛前，得无生忍，是也。’</p>
<p><span style="color:#333399">庚三、叙韦提希见土之由<span lang="EN-US"></span></span></p>
<p><b><span style="color:teal">佛告韦提希：‘汝是凡夫，心想羸劣，未得天眼，不能远观。诸佛如来有异方便，令汝得见。’<span lang="EN-US"></span></span></b></p>
<p>大权引实，故示同凡。（净影疏云：‘韦提夫人实大菩萨，此会即得无生法忍，明知非小，亦化为凡。’）天眼，六通之一；障内障外，无不彻见。凡仙小圣，虽得天眼，遐方净刹，亦不能观。异方便者，若对当机，即前光台现土，令韦提见。据论垂教，即下十六观法，专被未来。欲彰权智道同，故言诸佛。（灵芝疏）净影疏云：‘教观此方日水等事，令知彼方，名异方便令得见矣。’直指疏云：‘异者，胜捷奇妙也。起信云：如来有胜方便，谓以念佛因缘，常见于佛。’演义云：‘胜，是超胜。异，是殊异。经论合观，足见净土是胜异方便法门也。’</p>
<p><span style="color:#333399">己二、韦提重请<span lang="EN-US"></span></span></p>
<p><b><span style="color:teal">时韦提希白佛言：‘世尊！如我今者，以佛力故，见彼国土；若佛灭后诸众生等，浊恶不善，五苦所逼，云何当见阿弥陀佛极乐世界？’<span lang="EN-US"></span></span></b></p>
<p>此问意者：我今以佛力故，得见彼土；若佛灭后，众生云何得见？为未来众生重问也。（嘉祥疏）<span>&nbsp; </span>灵芝疏云：‘此即大悲权巧利物，方见韦提位非凡小。浊恶不善，义同前释。五苦者：疏云：五道皆非乐故。修罗一道，开则为六，合但有五。或取大本五恶、五痛、五烧，以为五苦。即五戒所禁五种之过，为五恶。犯此五事，遭难犯法，为五痛。后堕三涂，名为五烧。未来众生：一、生不值佛，二、浊恶转盛，三、苦逼益深。业障如此，疑无见土之理，有何方便令得见乎？’</p>
<p></p>
<p><span style="color:#333399">己三、正示观法分六<span lang="EN-US"></span></span></p>
<p>观法有六：一、日观，二、水观，三、地观，四、树观，五、池观，六、总观。嘉祥疏云：‘前一观半（日观及水观前半），作观方便。后三观半，正作观（正观依报）。’今且随文分六：初、观落日，二、水观，三、地观，四、树观，五、池观，六、总观。</p>
<p><a name="a05"></a><span style="color:#333399">庚初、观落日（日观）分二<span lang="EN-US"></span></span></p>
<p><span style="color:#333399">初、总劝修观<span lang="EN-US">&nbsp;&nbsp;二、正明观日</span></span></p>
<p><span style="color:#333399">辛初、总劝修观<span lang="EN-US"></span></span></p>
<p><b><span style="color:teal">佛告韦提希：‘汝及众生，应当专心系念一处，想于西方。<span lang="EN-US"></span></span></b></p>
<p>净土观门，要在专一，故须指定一方，以为投心之处。故放光现土，厥意在兹。（灵芝疏）</p>
<p>言专心系念者：凡心暗散，何能明见净土妙境？故令专想落日之形。想之不已，其心则定。心若静细，种种观法皆可造修。系心之法须落日者，欲令定想趣于西方，是向弥陀所居之处。（妙宗钞）</p>
<p></p>
<p><span style="color:#333399">辛二、正明观日分二<span lang="EN-US"></span></span></p>
<p><span style="color:#333399">初、举所观境<span lang="EN-US">&nbsp;&nbsp;二、正明观法</span></span></p>
<p><span style="color:#333399">壬初、举所观境<span lang="EN-US"></span></span></p>
<p><b><span style="color:teal">云何作想？凡作想者，一切众生，自非生盲，有目之徒，皆见日没。<span lang="EN-US"></span></span></b></p>
<p>方隅渺漭，无物表彰；此间落日，有目皆见。显了易观，是可标准。疏云：‘落日悬鼓，用标送想之方。’即此意也。言作想者，想即是观。胎中失目，谓之生盲。（灵芝疏）</p>
<p><span style="color:#333399">壬二、正明观法<span lang="EN-US"></span></span></p>
<p><b><span style="color:teal">当起想念，正坐西向，谛观于日欲没之处，令心坚住，专想不移。见日欲没，状如悬鼓。既见日已，闭目开目，皆令明了。是为日想，名曰初观。<span lang="EN-US"></span></span></b></p>
<p>文有四节：初二句，示修仪。起想，即发观也。正坐，则身仪也。全趺、半趺，直身、累手，如坐禅法。故僧传中，古晋高僧，坐不背西，盖遵此耳。二、谛观下，示观相。心境相应，凝然不动，即定体也。三、见下二句，显成相。日没近地，云散光收，莹如鼓面，悬住空中。四、既下，劝常观。想成相起，念念相续，任运不忘。末二句，结示。可解。（灵芝疏）</p>
<p>此观先定方所，如航海指南之针，俾修观者心向往之。问：按唯识义，心外无境；此云境在西方，岂非心外有境耶？答：心者，谓阿赖耶藏识；色身之心依藏识起，非即心也。阿赖耶藏识无始以来，迁流不息，菩萨登第八地时，始舍此藏识，当未舍藏之前，此识以六道为传舍，受无量分段生死；色身之心乃传舍，而非舍之主人。主人之物产，竖穷三世，横遍十方，非传舍所能尽藏。主人之力量，能变起根身器界，则山河大地皆识所现，西方岂独例外？一心赅十法界，且能摄及地狱，更何间于净土。心用之广，应尽其量；放之六合，不限于方寸间也。今教先观落日，状如悬鼓，应永记勿忘，临命终时，阿赖耶识与色身脱离，此识于茫茫前途，何所趋往？如契经云：唯见眼前为各色毡，则生郁单越等洲；或见丛林、竹苇、芦荻，当生下贱之家；见升宫殿，生尊贵家。修净业者，死时不见此类杂相，唯见暮霭明处，落日一轮，金光晃耀，即向之直奔而往，自不迷途。若净功成就者，佛自现前，更有恃无恐。故此日观，不但为乐国之方所，亦备临终尚未见佛者之旅行指南也。（释论）</p>
<p>就后十五观，前五依报中，第二水想，欲成此土凝冰；第五想水，正观彼方池沼。名同体别，学者宜知。（灵芝疏）</p>
<p><a name="a06"></a><span style="color:#333399">庚二、水观分二<span lang="EN-US"></span></span></p>
<p><span style="color:#333399">初、观水<span lang="EN-US">&nbsp;&nbsp;二、观地</span></span></p>
<p><span style="color:#333399">辛初、观水<span lang="EN-US"></span></span></p>
<p><b><span style="color:teal">次作水想：见水澄清，亦令明了，无分散意。既见水已，当起冰想；见冰映彻，作琉璃想。<span lang="EN-US"></span></span></b></p>
<p>文有三节：初、正想水。演义云：‘承上日观成已，依次进观水。不言观，而言想者，以改观故。初心修观，必先用想。系想定心，始能修观。今举水为所观境，人先已曾见过大池湛水，是以教令用心想也。须知想有二种：一、纯想，二、杂想。修观初心用纯想也。’灵芝疏：‘水想正为观地。琉璃宝地，举世所无；水面结冰，是人皆识。因此见彼，用似比真。故先举水冰，后成宝地。疏云：“大水结冰，实表琉璃之地”，是也。’又云：‘显上澄清，湛然不动，故云无分散意。二、既见二句，变水成冰。三、见冰二句，变冰为琉璃。齐此已来，当观文毕。此想已下，属后地观。’</p>
<p><span style="color:#333399">辛二、观也<span lang="EN-US"></span></span></p>
<p><b><span style="color:teal">此想成已，见琉璃地，内外映彻。下有金刚七宝金幢，擎琉璃地。其幢八方，八楞具足。一一方面，百宝所成。一一宝珠，有千光明。一一光明，八万四千色；映琉璃地，如亿千日，不可具见。<span lang="EN-US"></span></span></b></p>
<p>文有三段：初、此想下，地体明彻。笺注云：‘先教行者想水以住心，转水以成冰，转冰以成琉璃，转琉璃以成琉璃地。’</p>
<p>二、下有下，地下幢擎。文有二节：初二不幢体。演义云：‘言在地之下，有金刚七宝金幢，擎琉璃地。幢，柱也。其实是柱，以其明净莹彻，俨似空筒，名之曰幢。金刚，取坚固义，所以能擎宝地。其幢下，明其形相。幢有八方，方脊四楞（笺注云：‘楞与棱通。物之有棱角曰楞。言幢形为八角式也’灵芝疏云：‘八面八楞，其状如塔。’）。而八方正面，均以百宝所成。’次、一一下，珠光上映。演义续云：‘宝中有珠，珠珠有光，光光有明，明明有色，色有八万四千，照映琉璃宝地，如百千万亿之赫日丽天。行者观中心眼，尚不可具见，况常眼耶！’</p>
<p><b><span style="color:teal">琉璃地上，以黄金绳，杂厕间错，以七宝界，分齐分明。一一宝中，有五百色光。其光如华，又似星月，悬处虚空，成光明台。楼阁千万，百宝合成。<span lang="EN-US"></span></span></b></p>
<p>三、地上庄严。文有四节：初、地面华级。直指疏云：‘先、金绳为间，谓以黄金绳间厕界道傍也。以七下，次、七宝为界，界，阶道也。琉璃地上有八交道，俱以七宝成也。’灵芝疏云：‘金绳七宝，互相间错，如世华塼。’演义云：‘良以净土宝地，有八交道，即八方通衢，皆以宝绳作界，其绳各宝所成，一宝一绳，绳绳间错，间于交道衢上。金等七宝，各有分齐，眼见分明。’ 二、一一下，众宝色光。灵芝疏云：‘众宝色光，其光从地升空，故如华。从上照下，故如星月。’<span>&nbsp; </span>三、成光下，合此宝光以成台阁。演义云：‘上言宝珠有光，地内之光映彻于上；此言宝中有五百色光，指地上界道之光，映上空中。其光下，连举两喻，以彰光相。光是假色，华与星月，俱是实色。今以实色以喻假色，以显净土宝光能假能实。所以宝光悬于空中，变成光明宝台；台中现出百宝楼阁，自然合成。’</p>
<p><b><span style="color:teal">于台两边，各有百亿华幢，无量乐器，以为庄严。八种清风，从光明出，鼓此乐器，演说苦空无常无我之音。是为水想，名第二观。<span lang="EN-US"></span></span></b></p>
<p>四、于台下，华幢乐器。灵芝疏云：‘华幢乐器，四面围绕；风动出声，说法警众。’演义云：‘华幢乐器，以成台外之庄严也。八种下，风乐说法。清风有八种，此风不从八方而来，乃由宝光而出。其光所以流出清风者，以台之左右，有华幢乐器，八风一出，华乐齐鸣，演唱妙法，说苦谛法门也。’<span>&nbsp; </span>末二句，结示。可知。</p>
<p>释论云：‘前文尚可就世间实地观，如坐水边观日，即可实习。此则全入幻境，惟以心力构造之。日定方所，水奠国基。莲邦以水德为最胜，融则表八种功德，结则成七宝琉璃，止则水流同澄，观则心华并绚。此中境界，实有左右逢源、引人入胜之概！经中辞句瑰丽，气象万千，犹其余事。无常苦空无我之演说，非指净土；是令由三界往生者，回忆前尘，永不退转而已。无常，谓生住异灭四相。苦，谓五趣之苦。<span lang="EN-US">......净土中尚演说苦空无常无我诸谛，则求生净土者，尤应预习。......</span></p>
<p>问：实相无相，而净土中楼阁华幢，无量乐器，色相纷然，云何为净？</p>
<p>答：约理而言，固云无相；约事而言，不堕顽空。实报庄严，皆净因之果。如成唯识论云：‘有执大乘遣相空理为究竟者<span lang="EN-US">...........染净因果，皆执非实，成大邪见。......若一切法皆非实有，菩萨不应为舍生死精勤修习菩提资粮。’可谓直捷爽快之论。</span></p>
<p>问：佛教人淡泊不贪，何佛国庄严不离金宝？</p>
<p>答：此有二义：一、随顺众生故。二、实报法尔胜妙故。世间珍宝，争夺为用，鸩毒为性。广五蕴论云：‘云何为贪？谓此缠缚轮回三界，生苦为业。由爱力故，生五取蕴。’佛国珍宝成于自然，随缘为用，幻化为性。如经云：或一宝二宝，乃至无量众宝，随意所欲，应念而至。于其国土所有万物，无我所心，无染著心。此其所以异于世间珍宝也。</p>
<p>问：一珠一宝，光色千万，如此繁复，作观何能成就？</p>
<p>答：有志者不畏难。循而修之，无论成就与否，皆谓之成。盖一念即一法界，念念相缘，即尘尘法界。一珠而有八万四千光，一叶而有八万四千脉；现前一念，求八万四千之相虽不可得，然此一念之求，已具八万四千之性，法尔具足，即是成就。如华严经云：‘法性遍在一切处，一切众生及国土，三世悉在无有余，亦无形相而可得。’求相不得，则摄相归性，皆得成就。但有四因难成：一、与修多罗不合故。二、求相不现，便起烦恼，自疑不成故。三、戒行有亏，自起忧悔故。四、夙业为障故。对治之法如次：一、修此观者，纯以观经为标准，虽别宗各有妙法，概所不取。二、具忍耐心，具自信心。三、严持戒律。四、忏悔夙业。此中持戒所关最要。后当广说。’（以上均录释论）</p>
<p><a name="a07"></a><span style="color:#333399">庚三、地观分三<span lang="EN-US"></span></span></p>
<p><span style="color:#333399">初、正明观法<span lang="EN-US">&nbsp;&nbsp;二、显示利益&nbsp;&nbsp;三、辨观邪正</span></span></p>
<p><span style="color:#333399">辛初、正明观法<span lang="EN-US"></span></span></p>
<p><b><span style="color:teal">此想成时，一一观之，极令了了。闭目开目，不令散失，唯除食时，恒忆此事。如此想者，名为粗见极乐国地。若得三昧，见彼国地了了分明，不可具说。是为地想，名第三观。’<span lang="EN-US"></span></span></b></p>
<p>所观之境，备在前文。故第三但有蹑前结劝而已。（灵芝疏）</p>
<p>释论云：‘此观即第二观之水想后半段，所述地面各种庄严，是为地想，仅粗见极乐国地而已。若得三昧，了了分明，不可具说者，谓若观想精进，至妙不可言境界，方为第三观。即得除灭八十亿劫生死之罪。舍报后，必生净国。’</p>
<p>灵芝疏云：‘一一观者，指前总别相也。除食时者，开暂间也。有依别本，改为睡时。寻诸古本，并作食时。且凡人睡时，任运自息，岂待除耶？或云：大小两乘，各有食观，故此除之。此局道众，亦非通论。今谓：余诸观法，不择时处；此观圣境，理合虔恭。对食起想，义乖尊敬。故观佛三昧经观像法云：“想念成已，唯除食时，除便转时，一切时中，恒见佛像”等，斯为明据。不须改作。 初心渐想，未成定相，故云粗见，言其未明也。<span>&nbsp; </span>三昧，正音三摩地，此翻正定，或云等持。想成见地，不待作意，任运契合，见境分明。如人学射，初生后熟，发无不中。言思叵及，唯证方知，故云不可具说。’</p>
<p><span style="color:#333399">辛二、显示利益<span lang="EN-US"></span></span></p>
<p><b><span style="color:teal">佛告阿难：‘汝持佛语，为未来世一切大众，欲脱苦者，说是观地法。<span lang="EN-US"></span></span></b></p>
<p>文有二节：初、重嘱转教。敕阿难者：以前二观，止是此方之物，以为发观之端；及观宝地，心达彼方，定能脱苦，破障除疑。重嘱转教，意见于此。（灵芝疏）</p>
<p><b><span style="color:teal">若观是地者，除八十亿劫生死之罪。舍身他世，必生净国，心得无疑。<span lang="EN-US"></span></span></b></p>
<p>次、正彰利益。初二句，破障。八十亿劫，或云无量劫，或云五万，或云五十亿劫；随宜不定，非凡所测。舍身下，除疑。此观若成，往生已决。如唐高僧大行，于泰山结庵修净业。未三七日，见琉璃地，心眼洞明。至后得疾，其地复现。乃曰：吾无观想，宝地复现，岂于安养无缘哉！即日终于所居。（灵芝疏）</p>
<p>释论云：‘或疑：仅观其地，何能即得如此胜果？不知此地为寿佛历劫以来净德所成，唯为救度众生而设。然众生若不修观，则彼此两不相涉，无从联合，以阙乏种子故。按唯识理：众生所依之器世界，皆识所变现。今于宝地令一一观之，了了分明者，即是熏习其识，使留深刻之印象于藏识中；若本有出世净种，则熏令长成；如或未具，亦得新熏而生。由此变起根身器界，而以宝地为依报焉。法尔成就，故云心得无疑。’</p>
<p><span style="color:#333399">辛三、辨观邪正<span lang="EN-US"></span></span></p>
<p><b><span style="color:teal">作是观者，名为正观。若他观者，名为邪观。’<span lang="EN-US"></span></span></b></p>
<p>先、显正。言作是者，指前观相。心境相称，教行无违故。次、简邪。乖前境量，名为他观。不正曰邪。虽是佛教大小观法，若非往生净土之观，并是偏邪。非同外道邪见之邪。余皆例此。（灵芝疏）</p>
<p><a name="a08"></a><span style="color:#333399">庚四、树观<span lang="EN-US"></span></span></p>
<p><span style="color:#333399">初、结前生后<span lang="EN-US">&nbsp;&nbsp;二、正明观行&nbsp;&nbsp;三、结示</span></span></p>
<p><span style="color:#333399">辛初、结前生后<span lang="EN-US"></span></span></p>
<p><b><span style="color:teal">佛告阿难及韦提希：‘地想成已，次观宝树。<span lang="EN-US"></span></span></b></p>
<p>初、告诏当机。地想句，结前。次观句，生后。（演义）</p>
<p><span style="color:#333399">辛二、正明观行分二<span lang="EN-US"></span></span></p>
<p><span style="color:#333399">初、广明观境<span lang="EN-US">&nbsp;&nbsp;二、总示观法</span></span></p>
<p><span style="color:#333399">壬初、广明观境分二<span lang="EN-US"></span></span></p>
<p><span style="color:#333399">初、总明体量<span lang="EN-US">&nbsp;&nbsp;二、别示庄严</span></span></p>
<p><span style="color:#333399">癸初、总明体量<span lang="EN-US"></span></span></p>
<p><b><span style="color:teal">观宝树者，一一观之。作七重行树想。一一树，高八千由旬。其诸宝树，七宝华叶，无不具足。<span lang="EN-US"></span></span></b></p>
<p>初二句，教令遍观。树相多种，故云一一。（灵芝疏）</p>
<p>作下，正出体量。体谓七宝所成，量谓八千由旬。七重行树者，演义云：‘彼国琉璃地上，周匝皆有宝树行列；行行皆有七重。不上不下，共井齐齐。高八千由旬。枝叶华果，一一备具。’灵芝疏：‘由旬，西竺驿亭之量。经律所出，远近不定。诸家多取四十里为准。叶具足者，无凋落故。’</p>
<p><span style="color:#333399">癸二、别示庄严分二<span lang="EN-US"></span></span></p>
<p><span style="color:#333399">初、光明庄严<span lang="EN-US">&nbsp;&nbsp;二、华果庄严</span></span></p>
<p><span style="color:#333399">子初、光明庄严分二<span lang="EN-US"></span></span></p>
<p><span style="color:#333399">初、华叶宝光<span lang="EN-US">&nbsp;&nbsp;二、珠网弥覆</span></span></p>
<p><span style="color:#333399">丑初、华叶宝光<span lang="EN-US"></span></span></p>
<p><b><span style="color:teal">一一华叶，作异宝色：琉璃色中，出金色光；玻璃色中，出红色光；玛瑙色中，出砗磲光；砗磲色中，出绿真珠光。珊瑚、琥珀，一切众宝，以为映饰。<span lang="EN-US"></span></span></b></p>
<p>演义云：‘体是七宝具成，本有七种色相；其所出之光，则转变他色，故曰作异宝色。’灵芝疏云：‘宝色与光，五色相间：琉璃碧色出黄光，玻璃青色出红光，玛瑙赤色出白光，砗磲白色出绿光。若准大本，琥珀七宝诸树，周满世界。金、银、琉璃、玻璃、珊瑚、玛瑙、砗磲等树，或有二宝、三宝，乃至七宝，转共合成。广如彼说。即是众宝以为映饰。’</p>
<p><span style="color:#333399">丑二、珠网弥覆<span lang="EN-US"></span></span></p>
<p><b><span style="color:teal">妙真珠网，弥覆树上。一一树上，有七重网。一一网间，有五百亿妙华宫殿，如梵王宫。诸天童子，自然在中。一一童子，五百亿释迦毗楞伽摩尼以为璎珞。其摩尼光，照百由旬。犹如和合百亿日月，不可具名。众宝间错，色中上者。<span lang="EN-US"></span></span></b></p>
<p>文有四段：初、示重数。每树七层，每层一重。其形如塔。二、一一下，网间宫殿，如色界天梵王居处。三、诸天下，殿中童子。一一下，天童严饰。释迦毗楞伽，此云能胜。摩尼，此云离垢。亦云如意。（笺注：‘按摩尼为宝珠之名。释迦毗楞伽摩尼者，能胜世间一切珍宝之宝珠也。’）四、其摩下，珠璎光明。众宝间者，不独珠也。色中上者，异于常也。（灵芝疏）</p>
<p><span style="color:#333399">子二、华果庄严<span lang="EN-US"></span></span></p>
<p><b><span style="color:teal">此诸宝树，行行相当，叶叶相次。于众叶间，生诸妙华。华上自然有七宝果。<span lang="EN-US"></span></span></b></p>
<p>此总举也。灵芝疏云：‘行相当者，当，犹对也。叶相次者，如鳞接也。’</p>
<p><b><span style="color:teal">一一树叶，纵广正等二十五由旬。其叶千色。有百种画，如天璎珞。<span lang="EN-US"></span></span></b></p>
<p>此下别示。先明树叶。一一下，示量。其叶下，明色。百种画，即叶上痕脉。如天璎者，状其文也。（灵芝疏）</p>
<p><b><span style="color:teal">有众妙华，作阎浮檀金色。如旋火轮，宛转叶间。涌生诸果，如帝释瓶。有大光明，化成幢幡无量宝盖。是宝盖中，映现三千大千世界一切佛事。十方佛国，亦于中现。<span lang="EN-US"></span></span></b></p>
<p>次、明华果。有众下，明华色。直指疏云：‘阎浮檀，此云胜金。阎浮树果水汁，点物成金。因流入河，染石成金。其色赤黄，兼带紫焰。’灵芝疏云：‘其华旋转，犹如风车。’涌生下，明果实。笺注云：‘帝释瓶，帝释天之宝瓶也。所须万物，自然涌出。又名德瓶。’有大下，光变幢盖。灵芝疏云：‘映现有二：大千佛事，一也。十方佛国，二也。示生、唱灭，说法度生，皆名佛事。’</p>
<p><span style="color:#333399">壬二、总示观法<span lang="EN-US"></span></span></p>
<p><b><span style="color:teal">见此树已，亦当次第一一观之。观见树茎枝叶华果，皆令分明。<span lang="EN-US"></span></span></b></p>
<p>恐其参乱，故令次观。茎等五种，即是次第。茎谓根干，必兼枝条。（灵芝疏）</p>
<p><span style="color:#333399">辛三、结示<span lang="EN-US"></span></span></p>
<p><b><span style="color:teal">是为树想，名第四观。<span lang="EN-US"></span></span></b></p>
<p><a name="a09"></a><span style="color:#333399">庚五、池观分三<span lang="EN-US"></span></span></p>
<p><span style="color:#333399">初、总标<span lang="EN-US">&nbsp;&nbsp;二、别显&nbsp;&nbsp;三、结成</span></span></p>
<p><span style="color:#333399">辛初、总标<span lang="EN-US"></span></span></p>
<p><b><span style="color:teal">次当想水。欲想水者，极乐国土有八池水。<span lang="EN-US"></span></span></b></p>
<p>极乐有八池，此有二说：一谓一国有八池，灵芝疏：‘一国八池，渠道相通。’二谓八池水，即八功德池，演义云：‘言极乐有八池者，并非指土只有八个池；乃指一池有八功德。谓池中有水，水有八德。下结云：“八功德水”者是也。幸勿以文害意。’后义为胜。演义续云：‘须知极乐国中，有总报池，圣凡共业之所感报。小本云：“有七宝池，八功德水”，指此池也。其大无喻。十方众生往生彼国，即在此池。池水汪洋，如香水海。水上莲华，居中者，如须弥卢；其八品旋绕，如七金山。十方苦恼众生，闻知识开示，信得有西方极乐世界，国中有阿弥陀佛；肯发心念佛，愿生彼国者，此池内即有一朵莲蕊透出。故知总报池，匪唯彼国圣凡所共有，尽十方众生皆共有也。若言别报池者，别业所成，千差万别，大小不同，行人修功所致。其数无量无边，不可说不可说。各在楼阁之傍，行树围内。行人生彼国后，自所受用者也。今经所观者是也。’</p>
<p><span style="color:#333399">辛二、别显<span lang="EN-US"></span></span></p>
<p><b><span style="color:teal">一一池水，七宝所成。其宝柔软，从如意珠王生。分为十四支。一一支，作七宝妙色。黄金为渠。渠下皆以杂色金刚以为底沙。<span lang="EN-US"></span></span></b></p>
<p>初二句，明水色。演义云：‘一一二字，承上八池而来。言彼佛国内，所有无量阿僧祇不可说池；每一一池水，无不七宝所成。’灵芝疏：‘池塘阶岸，众宝合成；池中泉水，色亦如然。故云七宝成也。’其下二句，示出处。灵芝疏：‘每一池心，各有珠王；泉从王出，流落池中，常时盈满。’演义云：‘其净国之宝，与我娑婆不同。此土虽有七宝，其体坚硬。彼国之宝，其体柔软。’分为下，明支流。笺注云：‘凡一源而歧出者曰支。’谓宝水从如意珠王中生；自一源出，分作十四支流。如意，即梵语摩尼。摩尼宝珠，为众宝之王。故七宝水从彼而生，亦名摩尼水。水既宝成，故各有妙色。况是黄金为渠。（演义）<span>&nbsp; </span>黄下，明渠成。渠，水所居也。如沟渠、河渠。演义云：‘渠，即池也。渠底有沙，沙名金刚。则上下明彻可知。’笺注云：‘杂色，谓五彩相合也。’</p>
<p><b><span style="color:teal">一一水中，有六十亿七宝莲华。一一莲华，团圆正等十二由旬。其摩尼水，流注华间，寻树上下。其声微妙，演说苦空无常无我诸波罗密。复有赞叹诸佛相好者。<span lang="EN-US"></span></span></b></p>
<p>此明池中莲华，及水流华间出声演法也。初二句，示数。次二句，明量。灵芝疏云：‘十二由旬，计四百八十里。小本经但云大如车轮，举其极小者耳。’其摩下，明水流华间。灵芝疏：‘从如意珠出，故云摩尼水。华梵互举也。寻树上下，寻，犹循也。树，即茎也。言水循华茎，上入华中，旋转发声，却从茎下。’释论云：‘此水不唯在池流注华间，亦且寻树上下，作悬瀑飞泉，故能有声，演说妙谛。而百鸟和之，赞叹三宝。’其声下，水声演法。灵芝疏云：‘演说有三：四念处，一也；六度，二也；赞佛相好，三也。’</p>
<p><b><span style="color:teal">如意珠王，涌出金色微妙光明。其光化为百宝色鸟，和鸣哀雅，常赞念佛念法念僧。<span lang="EN-US"></span></span></b></p>
<p>此明珠王出光，化禽演法也。百宝色鸟，灵芝疏云：‘即小本中白鹤孔雀，今经下文凫雁鸳鸯。即知珍禽非止一类。今此但举毛色，以通收耳。赞叹三宝，令归向故。’</p>
<p>问：佛国中用何种语言文字？泉之与鸟，依何而说？</p>
<p>答：此有二义：一、有名句文身，二、无名句文身。一者、生净土之人皆来自殊方，语言各异，泉鸟等声，随听者之识而转，梵天闻为梵音，阎浮闻为世语。佛以一音说法，众生各随所解。华严所谓‘一言具众音声海，随诸众生意乐音’是也。又契经说，佛得希有名句文身，若约了义，佛无言说，众生自识所变，如闻佛说，而各生解。水声鸟声，应知亦尔。二者、音以意会，不假诠说。如成唯识论云：‘且依此土，说名句文，依声假立。非谓一切诸余佛土’。管弦音韵，无名句文，然闻者或哀或乐，东坡诗云：‘溪声便是广长舌’，盖闻声而得解也。<span lang="EN-US">.........凡此皆不待名句之诠，而自能领会，尘世且然，何况净土佛愿所成，各物皆起自然妙用。若谓水成文句，鸟作人言，则刻舟胶柱矣！（释论）</span></p>
<p><span style="color:#333399">辛三、结成<span lang="EN-US"></span></span></p>
<p><b><span style="color:teal">是为八功德水想。名第五观。<span lang="EN-US"></span></span></b></p>
<p>前第二，本是冰观，以先用水为所缘之境，故立水观名。此第五，本是水观，以与第二名同，故立池名。其实是水，故结水想，为第五观也。言八功德者：功德，妙用也，彼水有八种妙用，故称八德。一、轻德，不若此水，但能下注，不能上流；彼水能上能下。经云：‘寻树上下，流注华间’。二、清德，此水触沙泥即浊，彼清洁自如。三、冷德，此水遇曝则热，彼水凉冷自若。四、软德，此水体质强硬，往往冲坏塘堤；彼水体质柔软，能益余物。五、美德，此水淡而浊味，彼水甘而清美。六、香德，此水全无气息，彼水扑鼻芬香。七、饮者无厌德，此水多饮生厌，彼水饮者调适。八、无患德，此水饮多生病，病饮增剧；彼水调神开慧，增道损生。故称为八功德也。（演义）</p>
<p><a name="a10"></a><span style="color:#333399">庚六、总观分二<span lang="EN-US"></span></span></p>
<p>嘉祥疏云：‘无量寿国有无量事，不可具观，故第六观总作一切观也。’文分二段：初、正明，二、显益。</p>
<p><span style="color:#333399">辛初、正明<span lang="EN-US"></span></span></p>
<p><b><span style="color:teal">众宝国土，一一界上，有五百亿宝楼。其楼阁中，有无量诸天作天伎乐。又有乐器悬处虚空，如天宝幢，不鼓自鸣。此众音中，皆说念佛念法念比丘僧。<span lang="EN-US"></span></span></b></p>
<p>先、别观宝楼阁。界上，谓界道内地面上也。（直指疏）<span>&nbsp; </span>灵芝疏云：‘一一界者，准小本即池岸上。经云：“四边阶道”，“上有楼阁”等。’其下，楼中诸天作乐也。又下，空里乐器自鸣也。此下，乐内演出三宝声也。众音，指天乐空乐二种音。（直指疏）</p>
<p><b><span style="color:teal">此想成已，名为粗见极乐世界宝树、宝地、宝池。是为总观想，名第六观。<span lang="EN-US"></span></span></b></p>
<p>此总结也。释论云：‘此观须取前列第三、第四、第五诸观之宝树、宝地、宝池，而合观之，方得名总观想。因第六观中只说楼阁及声尘，不得名总也。’妙宗钞云：‘最初系念，且寄此土日冰，以为方便；次观彼国地树池楼。应知此四，得后后者，必得前前。故楼观成，四事都现。是故至此，得总观名。虽云总见，若望后观，此犹约略。故曰粗见。’后二句，结名。</p>
<p><span style="color:#333399">辛二、显益<span lang="EN-US"></span></span></p>
<p><b><span style="color:teal">若见此者，除无量亿劫极重恶业。命终之后，必生彼国。作是观者，名为正观。若他观者，名为邪观。’<span lang="EN-US"></span></span></b></p>
<p>利益有二：一、灭罪，二、生西。除亿劫极重恶业，灭罪也。命终必生彼国，生西也。前地成，除八十亿劫；后座观，除五万亿劫；皆是佛智如量言之。非初心人所能思议。但可信奉而已。后四句，显邪正。（演义）</p>
<p><span style="color:#333399">戊二、观正报分四<span lang="EN-US"></span></span></p>
<p><span style="color:#333399">初、如来诫听许说观门<span lang="EN-US">&nbsp;&nbsp;二、三圣现身以启信解</span></span></p>
<p><span style="color:#333399">三、韦提夫人为未来请<span lang="EN-US">&nbsp;&nbsp;四、正说观法令成修证</span></span></p>
<p><span style="color:#333399">己初、如来诫听许说观门<span lang="EN-US"></span></span></p>
<p><b><span style="color:teal">佛告阿难及韦提希：‘谛听！谛听！善思念之。吾当为汝分别解说除苦恼法。汝等忆持，广为大众分别解说。’<span lang="EN-US"></span></span></b></p>
<p>初、诫听。灵芝疏：‘如上观依，意在观正，故重劝嘱。’吾当下，许说。直指疏：‘苦，三苦八苦等，果也。恼，十使烦恼等，因也。除苦，转生死得涅槃。除恼，转惑业成菩提。’灵芝疏：‘娑婆众苦，非观佛三昧，无由解脱，名脱苦法。三界为苦器，六道是苦报。’汝等下，劝持说。</p>
<p><span style="color:#333399">己二、三圣现身以启信解<span lang="EN-US"></span></span></p>
<p><b><span style="color:teal">说是语时，无量寿佛住立空中；观世音、大势至，是二大士，侍立左右。光明炽盛，不可具见。百千阎浮檀金色，不得为比。<span lang="EN-US"></span></span></b></p>
<p>直指疏云：‘今佛将说三圣观，故现身相以证信也。’演义云：‘如来正许说时，阿弥陀佛及二大士，并立空中，全身显现；唯以光明炽盛，初心不能具见。设使以百千亿阎浮金，比校不上。圣像金相晃耀，概可知矣！’灵芝疏：‘前文光台现土，令韦提见，以为依报发请之端，故云“以佛力故见彼国”等。今三圣共临，以为正报发请之由，故云“因佛力故得见佛”等。佛立空中，二圣侍立；三圣立像，斯为明据。阎浮金色犹不可比，则知其光不可尽见。’</p>
<p><span style="color:#333399">己三、韦提夫人为未来请<span lang="EN-US"></span></span></p>
<p><b><span style="color:teal">时韦提希见无量寿佛已，接足作礼。白佛言：‘世尊！我今因佛力故，得见无量寿佛及二菩萨；未来众生，当云何观无量寿佛及二菩萨？’<span lang="EN-US"></span></span></b></p>
<p>直指疏云：‘接足，顶礼三圣足也。白佛，仰白释迦尊也。因佛者，目睹观则易，自可缓；未来者，未见观则难，他须示，故须代请。然云观佛菩萨，拣前兼请观极乐界。’灵芝疏云：‘菩萨存心，不专为己；虽令我见，意在未来。’</p>
<p><span style="color:#333399">己四、正说观法令成修证分四<span lang="EN-US"></span></span></p>
<p>灵芝疏云：‘就后十观，复分为四：前三观佛—第七观佛坐处，第八观像表真，第九正观佛像。十与十一，观佛侍者，左右分殊。十二、十三，总观三圣，普杂不同。十四、五、六，观佛徒众，三辈差降。’即分为四：初、正明观佛，二、观佛侍者，三、总观三圣，四、观佛徒众。</p>
<p><a name="a11"></a><span style="color:#333399">庚初、正明观佛分三<span lang="EN-US"></span></span></p>
<p><span style="color:#333399">初、观佛坐处（第七、华座观）<span lang="EN-US"></span></span></p>
<p><span style="color:#333399">二、观圣像（第八、圣像观）<span lang="EN-US"></span></span></p>
<p><span style="color:#333399">三、正观佛身（第九、佛身观）<span lang="EN-US"></span></span></p>
<p><span style="color:#333399">辛初、观佛坐处（第七、华座观）分五<span lang="EN-US"></span></span></p>
<p><span style="color:#333399">初、正明观境<span lang="EN-US">&nbsp;&nbsp;二、明座本因&nbsp;&nbsp;三、总示观法&nbsp;&nbsp;四、显观利益&nbsp;&nbsp;五、简观邪正</span></span></p>
<p><span style="color:#333399">壬初、正明观境分三<span lang="EN-US"></span></span></p>
<p><span style="color:#333399">初、总示<span lang="EN-US">&nbsp;&nbsp;二、别说&nbsp;&nbsp;三、结成</span></span></p>
<p><span lang="EN-US" style="color:#333399">&nbsp;</span></p>
<p><span lang="EN-US" style="color:#333399">&nbsp;</span></p>
<p><span style="color:#333399">癸初、总示<span lang="EN-US"></span></span></p>
<p><b><span style="color:teal">佛告韦提希：‘欲观彼佛者，当起想念，于七宝地上，作莲华想。<span lang="EN-US"></span></span></b></p>
<p>演义云：‘韦提代请观三圣法，如来先示座像二观者，意谓：真像微妙，不易成观；言佛必坐座，故先观华座；要观真像，先观似像，使观心流利，先说座像二观也。’灵芝疏云：‘华座观者：欲瞻尊境，先观坐处。如对君上，目视阶陛。’</p>
<p>直指疏云：‘佛所坐者，莲台为座，故当想莲花也。’七宝地上作莲华想者，总明台座所依处也。灵芝疏云：‘华依于地，显是台座，非池莲也。’</p>
<p><span style="color:#333399">癸二、别说分二<span lang="EN-US"></span></span></p>
<p><span style="color:#333399">初、明华叶<span lang="EN-US">&nbsp;&nbsp;二、明华台</span></span></p>
<p><span style="color:#333399">子初、明华叶<span lang="EN-US"></span></span></p>
<p><b><span style="color:teal">令其莲华一一叶上，作百宝色。有八万四千脉，犹如天画。脉有八万四千光，了了分明，皆令得见。华叶小者，纵广二百五十由旬。如是莲华，具有八万四千叶，一一叶间，有百亿摩尼珠王以为映饰。一一摩尼珠，放千光明。其光如盖，七宝合成，遍覆地上。<span lang="EN-US"></span></span></b></p>
<p>演义云：‘先观整朵莲华，华叶有八万四千，每叶有百宝色，又有微细纹脉，好比天然妙画。又有八万四千光。华叶之量，有二百五十由旬。华叶两间交处，有如意宝珠以为庄严。珠放宝光，犹如伞盖，覆于莲华之上。’灵芝疏云：‘光形如盖，下覆其地。’</p>
<p><span style="color:#333399">子二、明华台<span lang="EN-US"></span></span></p>
<p><b><span style="color:teal">释迦毗楞伽宝以为其台。此莲华台，八万金刚甄叔迦宝、梵摩尼宝、妙真珠网，以为校饰。<span lang="EN-US"></span></span></b></p>
<p>初、明台体。此莲下，明校饰。演义云：‘此华内之台也。毗楞伽，见前。甄叔迦，此云赤色。西土树名。华赤色，形如手。此宝似之，因以名焉。’</p>
<p><b><span style="color:teal">于其台上，自然而有四柱宝幢。一一宝幢，如百千万亿须弥山。幢上宝幔，如夜摩天宫。复有五百亿微妙宝珠，以为映饰。一一宝珠，有八万四千光。一一光，作八万四千异种金色。一一金色，遍其宝土，处处变化，各作异相：或为金刚台，或作真珠网，或作杂华云；于十方面随意变现，施作佛事。<span lang="EN-US"></span></span></b></p>
<p>此明台上宝幢。即土台面四向立柱。上擎网幔，以覆佛顶。（灵芝疏）演义云：‘须弥，此云妙高。四宝所成曰妙，超出七金为高。’直指疏：‘前观宝树，止高八千由旬；今宝幢高百千万亿山王，观境展转深胜可知。’演义云：‘夜摩，此云善时，谓以莲华开合，善适昼夜时分也。’灵芝疏：‘夜摩，即欲界第三空居天。彼天华光，庄严最胜，故多取为比。’复下，明珠放光。直指疏云：‘幢幔周围，皆有如意珠璎珞垂也。’一一金下，明光色变现。灵芝疏云：‘其色变现为三：金台、珠网、华云也。更有别相，故云随意等。’施作佛事，谓随机利物。直指疏云：‘见台，则悟如来妙觉果。见网，则解心地众法门。见云，则知菩萨万行因。故随现佛事，机无不被其泽也。’</p>
<p><span style="color:#333399">癸三、结成<span lang="EN-US"></span></span></p>
<p><b><span style="color:teal">是为华座想，名第七观。’<span lang="EN-US"></span></span></b></p>
<p><span style="color:#333399">壬二、明座本因<span lang="EN-US"></span></span></p>
<p><b><span style="color:teal">佛告阿难：‘如此妙华，是本法藏比丘愿力所成。<span lang="EN-US"></span></span></b></p>
<p>阿弥陀佛昔为国王，遇世自在王佛，弃国出家，法名法藏，发四十八愿。（详见无量寿经）彼国依报境界，身寿光明，种种庄严，一切果相，皆愿所成，岂唯华座？寄此点示，使知净土即佛愿体，愿由心发，即佛心体。故知愿力理绝言思矣！（灵芝疏）</p>
<p><span style="color:#333399">壬三、总示观法<span lang="EN-US"></span></span></p>
<p><b><span style="color:teal">若欲念彼佛者，当先作此华座想。作此想时，不得杂观，皆应一一观之。一一叶、一一珠、一一光、一一台、一一幢，皆令分明，如于镜中自见面像。<span lang="EN-US"></span></span></b></p>
<p>灵芝疏云：‘不先华座，则观佛不成。’故观佛须先观华座也。</p>
<p>演义云：‘首句，念作观看。观想须专一，不可夹杂，少一不慎，观即不成。故嘱以不得杂观。皆当一一观之，谓：叶、珠、光、台、幢，循序而进，依次不紊。’灵芝疏云：‘一一观之，贯下五种。华叶及幢，皆有珠光。台不明光，在文少略。镜中见面，喻其无差。’</p>
<p>释论云：‘了了分明，皆令得见：然外境可同时具现，一览无余，以用眼根故；作观只凭心力；用心与用眼，成反比例，必待前念既灭，后念始生。只能为时间之继续（竖义），不能为空间之普遍（横义）。莲华之瓣、脉、光，各有八万四千，何能同时皆令得见？此非眼根所见，乃定慧之境。谓修三摩地（或称三昧），如菩萨四智中之“随观察者智转智”，谓得胜定，随观一境，众相现前。三摩地分大小二类，如瑜伽说：“云何小三摩地？谓或由所缘故小，观少色故。<span lang="EN-US">.........此中大心三摩地者：谓于一树下，想诸天光而生胜解。.........遍一树下，乃至大地，大海边际，发生胜解。”又有一分修、具分修之别：“一分修三摩地，谓于此中，或唯作意思惟光明相，或唯作意思惟色相，而入于定。具分修三摩地，谓具思惟而入于定，亦了光明，亦见众色。”准此，如“分别次地，一一观之”，为一分修。若将瓣、脉、光，总揽观之，则为具分修。要非借定力不为功。然佛之本愿，有忆想者，必得成就。其他珠网台幢，皆一一于定中观之。不取别宗外道方法，不作世事杂念，即是正观。成与不成，皆属顺益，而无违损。’</span></p>
<p><span style="color:#333399">壬四、显观利益<span lang="EN-US"></span></span></p>
<p><b><span style="color:teal">此想成者，灭除五万亿劫生死之罪；必定当生极乐世界。<span lang="EN-US"></span></span></b></p>
<p>演义云：‘此观若成，灭罪多矣，故云五万亿劫。罪灭，则福生，尘去，则明生；生极乐国，无可疑也。’</p>
<p>灵芝疏云：‘此是观佛最初方便，灭罪犹少。次至像观，灭罪乃多。后至佛观，得无生忍，即破无明。’</p>
<p><span style="color:#333399">壬五、简观邪正<span lang="EN-US"></span></span></p>
<p><b><span style="color:teal">作是观者，名为正观。若他观者，名为邪观。’<span lang="EN-US"></span></span></b></p>
<p><a name="a12"></a><span style="color:#333399">辛二、观圣像（第八、圣像观）分二<span lang="EN-US"></span></span></p>
<p><span style="color:#333399">初、结前标后<span lang="EN-US">&nbsp;&nbsp;二、正示观法</span></span></p>
<p><span style="color:#333399">壬初、结前标后<span lang="EN-US"></span></span></p>
<p><b><span style="color:teal">佛告阿难及韦提希：‘见此事已，次当想佛。<span lang="EN-US"></span></span></b></p>
<p>见句，结前。次句，标后。灵芝疏云：‘众生无始未识真佛，多见形像，故使先观。以像表真，观佛易就。’</p>
<p><span style="color:#333399">壬二、正示观法分四<span lang="EN-US"></span></span></p>
<p><span style="color:#333399">初、通示想佛之意<span lang="EN-US">&nbsp;&nbsp;二、正明想佛之法&nbsp;&nbsp;三、结示&nbsp;&nbsp;四、显益</span></span></p>
<p><span style="color:#333399">癸初、通示想佛之意分四<span lang="EN-US"></span></span></p>
<p><span style="color:#333399">初、明佛身普遍，能应物心<span lang="EN-US"></span></span></p>
<p><span style="color:#333399">二、明行者想成，即具佛体<span lang="EN-US"></span></span></p>
<p><span style="color:#333399">三、举彼果德，令信因心<span lang="EN-US"></span></span></p>
<p><span style="color:#333399">四、结劝修因，须依果德<span lang="EN-US"></span></span></p>
<p>此一段经，我佛如来欲明佛观，故于像观之首，先叙观佛之功；即是开示众生成佛要道。一经妙旨，唯在此文。后学讨论，宜须穷究。此而不了，余竟何言。（灵芝疏）</p>
<p><span style="color:#333399">子初、明佛身普遍，能应物心<span lang="EN-US"></span></span></p>
<p><b><span style="color:teal">所以者何？诸佛如来是法界身，入一切众生心想中。<span lang="EN-US"></span></span></b></p>
<p>初句、征。谓：观佛其利安在？诸下，释。此中正说弥陀；以法身体同，故言诸佛。华严云：‘一切诸佛身，即是一法身；一心、一智慧，力、无畏亦然。’此明诸佛果证法身，无所不遍；则与众生因地法身，无二无别。故众生作想，佛身随应。疏云：‘众生心净，法身自在，故能入众生心想中。如白日升天，影现百川。’故想佛心，即是三十二相、八十种好也。如势至圆通云：‘十方如来怜念众生，如母忆子。’此明佛常念众生。‘若子逃逝，虽忆何为？’此明众生不念，有应无感也。‘若众生心忆佛念佛，现前当来必定见佛，去佛不远。’此明众生念佛，感应道交也。此实弥陀世尊同体大慈悲善根力，随缘赴感，应物垂形，不思议用。苟明此理，佛入何疑。（灵芝疏）</p>
<p><span style="color:#333399">子二、明行者想成，即其佛体</span></p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">是故汝等心想佛时，是心即是三十二相，八十随形好。是心作佛。是心是佛。<span lang="EN-US"></span></span></b></p>
<p>初句、示心境相应。是心下，显因成果相。下二句，释成上义。是心者，即指行者观佛之心。由观佛相，相现心中，此心即具佛之相好。此据小身丈六为言，其功若此。若观八万四千相好，心具亦尔。教令观佛，其功若此。众生依教，修因感果，始于此心，故云是心作佛。恐谓修成佛从外得，只由此心当体是佛，故使建修，无不果满，故云是心是佛。若不尔者，生彼国已，具三十二大人相好，自何而得耶？当知今日想佛之心，相好果德悉已具足。莲胎孕质，即是此心。是证菩提不从他得矣。（灵芝疏）</p>
<p>约论云：‘作者，离自然义。是者，离因缘义。知是心作佛，不知是心是佛，则昧本妙而滞功勋；知是心是佛，不知是心作佛，则任天真而废修证。离此二边，一念圆融，方明中道。’</p>
<p>释论云：‘是心作佛，是心是佛二句，为全经之总汇。作、是二字，又为二句之纲领，示心佛不二之义。华严经解脱长者语善财云：“善男子！我若欲见安乐世界无量寿佛，随意即见。<span lang="EN-US">.........彼诸如来不来至此，我不往彼。知一切佛无所从来，我无所至。知一切佛及与我心，皆悉如梦，知一切佛悉如电光，了知己心如水中像。知一切佛皆悉如幻，己心亦尔。知一切佛声音如响，己心亦尔。如是知，如是解，如是入。”华严之诠‘入’字，圆融如此；揆诸本经，谓佛之法身入众生心想中，或众生心想入佛心中，皆无不可。不必问他来我往，非他非非他，非我非非我；自他皆不可得，是谓心一境性。古德疏注此章，既云‘感应道交’，复恐谓心外有佛，每为种种补救之词，以泯此见。实则心作心是之句，本已圆融；无疆界之可泯。修观属熏种作用，不求感应，以免躁进著魔（魔谓神经病）。俟工力纯熟，如水到渠成，春回华绽，自得效果。故初机行人，不求与佛相应，唯求与经相应，所谓“与修多罗合。若不合者，名为妄想。”是也。’</span></p>
<p><span style="color:#333399">子三、举彼果德，令信因心<span lang="EN-US"></span></span></p>
<p><b><span style="color:teal">诸佛正遍知海，从心想生。<span lang="EN-US"></span></span></b></p>
<p>正遍知者，十号之一也。出世法无不究尽。深广无际，故喻如海。佛德无边，略举遍知以摄余者。果人万德，皆心想生；意勉下凡，专勤修习，功不虚矣。（灵芝疏）</p>
<p><span style="color:#333399">子四、结劝修因，须依果德<span lang="EN-US"></span></span></p>
<p><b><span style="color:teal">是故应当一心系念、谛观彼佛，多陀阿伽度，阿罗诃，三藐三佛陀。<span lang="EN-US"></span></span></b></p>
<p>只由观佛功德高深，故劝系想。前则通举诸佛，此则别指弥陀，结归今经正意。故云谛观彼佛。多陀阿伽度，此云如来。阿罗诃，此云应供。三藐三佛陀，此云正遍知。即十号中略举三号。委释如别。（灵芝疏）</p>
<p><span style="color:#333399">癸二、正明想佛之法分二<span lang="EN-US"></span></span></p>
<p><span style="color:#333399">初、正观三像<span lang="EN-US">&nbsp;&nbsp;二、观成境界</span></span></p>
<p><span style="color:#333399">子初、正观三像分二<span lang="EN-US"></span></span></p>
<p><span style="color:#333399">初、观佛像<span lang="EN-US">&nbsp;&nbsp;二、观二菩萨像</span></span></p>
<p><span style="color:#333399">丑初、观佛像分二<span lang="EN-US"></span></span></p>
<p><span style="color:#333399">初、正明观像<span lang="EN-US">&nbsp;&nbsp;二、因像见土</span></span></p>
<p><span style="color:#333399">寅初、正明观像<span lang="EN-US"></span></span></p>
<p><b><span style="color:teal">想彼佛者，先当想像；闭目、开目，见一宝像，如阎浮檀金色，坐彼华上。<span lang="EN-US"></span></span></b></p>
<p>以像表真，从易至难；故若画、若雕，随人见熟，即以为境。坐彼华者，即前华座。（灵芝疏）</p>
<p><span style="color:#333399">寅二、因像见土<span lang="EN-US"></span></span></p>
<p><b><span style="color:teal">见像坐已，心眼得开。了了分明，见极乐国七宝庄严，宝地、宝池、宝树行列，诸天宝幔弥覆其上，众宝罗网满虚空中。见如此事，极令明了，如观掌中。<span lang="EN-US"></span></span></b></p>
<p>因像见土，即见前依报。妙宗钞云：‘像观既成，心眼开发，广见依报地树等相。应知树等，超过前观无数倍也。所以者何？以今宝像，必称华座；树若不高，焉能覆座？皆由妙观转深，故使所观愈胜。’灵芝疏：‘观掌中者，言其明了也。’</p>
<p><span style="color:#333399">丑二、观二菩萨像<span lang="EN-US"></span></span></p>
<p><b><span style="color:teal">见此事已，复当更作一大莲华，在佛左边；如前莲华，等无有异。复作一大莲华，在佛右边。想一观世音菩萨像，坐左华座。亦作金色，如前无异。想一大势至菩萨像，坐右华座。<span lang="EN-US"></span></span></b></p>
<p>初、观华座。如前莲华者，即佛所坐者。据菩萨身，计应须减。次观形像。亦作金色者，即菩萨身同前佛色。（灵芝疏）</p>
<p><span style="color:#333399">子二、观成境界分二<span lang="EN-US"></span></span></p>
<p><span style="color:#333399">初、眼见胜境<span lang="EN-US">&nbsp;&nbsp;二、耳闻妙法</span></span></p>
<p><span style="color:#333399">丑初、眼见胜境<span lang="EN-US"></span></span></p>
<p><b><span style="color:teal">此想成时，佛菩萨像皆放光明。其光金色，照诸宝树。一一树下，亦有三莲华，诸莲华上，各有一佛二菩萨像，遍满彼国。<span lang="EN-US"></span></span></b></p>
<p>初、三像放光，光色照树。次、一一下，遍见三像，无处不有。（灵芝疏）</p>
<p><span style="color:#333399">丑二、耳闻妙法<span lang="EN-US"></span></span></p>
<p><b><span style="color:teal">此想成时，行者当闻水流光明，及诸宝树、凫雁鸳鸯，皆说妙法。出定入定，恒闻妙法。行者所闻，出定之时，忆持不舍，令与修多罗合。若不合者，名为妄想。若与合者，名为粗想见极乐世界。<span lang="EN-US"></span></span></b></p>
<p>初、明观中闻法也。水流光明，及诸宝树，无情说法也。凫雁鸳鸯，有情说法也。情与无情，同圆种智，于是可见。（灵芝疏：‘苦空无常无我诸波罗密，故云妙法。’）行者匪惟入定得闻，出定亦尔，故曰恒闻。二、行者下，明当与经合，否则即妄。故云：‘若不合者，名为妄想。若与合者，名为粗见。’此明出定境也。因入定闻时，必与经合（灵芝疏：‘谓所闻之法，不乖教典，故云合也。’）。恐出定不然，乃有此示。若出定仍与经合，则不出而出，出而不出也。如此犹名粗想者，以像望真，须分粗妙。此想乃是佛观方便，岂可全同真佛观耶？（演义）灵芝疏云：‘违教即妄，合法犹粗。对下三昧，以分粗妙。’</p>
<p>问：经云‘所闻之法忆持不舍’，若未闻奈何？</p>
<p>答：须得胜定，方能闻之。若不闻者，即取第五观所谓水声演说苦空无常无我诸波罗密，及鸟赞三宝，依此忆持，不违经教。（释论）</p>
<p>经云：‘想彼佛者，先当想像’。先字诠表观像与想佛是两种工作。由‘次当想佛’至‘从心想生’等句，皆谓想念佛之威德。云何威德？‘正遍知海’，威也；大慈悲，德也。既想佛智之汪洋如海，后观佛心之慈悲无缘。像须先观，心作一阎浮檀金色宝像，与二菩萨各坐华上，像皆放光，照诸宝树。各树下影像皆同。第八观只限于此，不必求三十八十之形体各部分也。观佛望熏种有直接功能，唯识述记云：‘自性亲因，名等流种。异性招感，名异熟种。一切种子，二种摄尽。’等流通漏无漏。异熟唯有漏。观佛是出世间法，非异熟摄，当属等流。摄大乘论云：‘从最清净法界所流经等教法，名最清净法界等流。’准此，观佛者，近则为往生净土之因，远则为僧祇劫后成佛之因。所谓同类所引，果似因故。然行者须一切时自净其心；若习染时多，观佛时少，其量悬殊，亦乏胜用。维摩经云：‘随其心净，则佛土净’，实为不易之理。（释论）</p>
<p><span style="color:#333399">癸三、结示<span lang="EN-US"></span></span></p>
<p><b><span style="color:teal">是为像想，名第八观。<span lang="EN-US"></span></span></b></p>
<p><span style="color:#333399">癸四、显益<span lang="EN-US"></span></span></p>
<p><b><span style="color:teal">作是观者，除无量亿劫生死之罪；于现身中，得念佛三昧。’<span lang="EN-US"></span></span></b></p>
<p>文有二：一除罪障，二近三昧，即下佛观。像观若成，真身必见，故云现身即得。（灵芝疏）</p>
<p><a name="a13"></a><span style="color:#333399">辛三、正观佛身（第九、佛身观）分五<span lang="EN-US"></span></span></p>
<p><span style="color:#333399">初、结前起后<span lang="EN-US">&nbsp;&nbsp;二、正示身相&nbsp;&nbsp;三、举益劝修&nbsp;&nbsp;四、结示观名&nbsp;&nbsp;五、简观邪正</span></span></p>
<p><span style="color:#333399">壬初、结前起后<span lang="EN-US"></span></span></p>
<p><b><span style="color:teal">佛告阿难及韦提希：‘此想成已，次当更观无量寿佛身相光明。<span lang="EN-US"></span></span></b></p>
<p>此句，结前。次句，起后。灵芝疏云：‘此与像观，皆有蹑前起后次第之文；意使正修，不容异辙。’</p>
<p><span style="color:#333399">壬二、正示身相分三<span lang="EN-US"></span></span></p>
<p><span style="color:#333399">初、别辨身相<span lang="EN-US">&nbsp;&nbsp;二、总示相好&nbsp;&nbsp;三、观成境界</span></span></p>
<p><span style="color:#333399">癸初、别辨身相<span lang="EN-US"></span></span></p>
<p><b><span style="color:teal">阿难当知：无量寿佛身如百千万亿夜摩天阎浮檀金色，佛身高六十万亿那由他恒河沙由旬。眉间白毫，右旋宛转，如五须弥山。佛眼如四大海水，青白分明。身诸毛孔，演出光明，如须弥山。彼佛圆光，如百亿三千大千世界。于圆光中，有百万亿那由他恒河沙化佛。一一化佛，亦有众多无数化菩萨，以为侍者。<span lang="EN-US"></span></span></b></p>
<p>初、观佛身色。直指疏云：‘夜摩天金，超过日月而倍万亿，辉艳叵思矣！’ 次、佛身下，观身量。直指疏云：‘那由他，垓数，此云万亿。由旬，此云限量。大者八十里，中者六十里，下者四十里。较二大士，少二十万亿那由他，而多恒河沙矣。’灵芝疏云：‘佛身无量，机见有殊；文中所举，假以数量，显非数量。欲彰佛身不可定故。即下文云：“如前所说无量寿佛身量无边，非是凡夫心力所及”。又云：“或现大身，满虚空中”。举此证前，知无限量。蠡杯酌海，丈尺量空，是可得乎？喻可见也。’<span>&nbsp; </span>三、眉间下，眉毫量。灵芝疏云：‘右旋宛转，其状如珠。一须弥，高三百三十六万里。纵广亦尔。五须弥，共一千六百八十万里。’&nbsp; 四、佛眼下，眼色量。灵芝疏：‘一大海，八万四千由旬。四大海，共三十三万六千由旬。’&nbsp; 五、身诸下，毛孔流光。灵芝疏云：‘演，即流也。一一毛孔光如须弥。’直指疏：‘光如须弥者，具众宝色故。’&nbsp; 六、彼佛下，圆光化佛。直指疏：‘先、形量。大千世界复有百亿，圆遍量大可知。于圆下，次、化佛。一下，三、化众。’</p>
<p><span style="color:#333399">癸二、总示相好<span lang="EN-US"></span></span></p>
<p><b><span style="color:teal">无量寿佛有八万四千相；一一相中，各有八万四千随形好；一一好中，复有八万四千光明。一一光明，遍照十方世界念佛众生，摄取不舍。其光相好，及与化佛，不可具说。但当忆想，令心眼见。<span lang="EN-US"></span></span></b></p>
<p>初、正明相好。灵芝疏云：‘丈六之身则具三十二相，八十种好；今弥陀身相好光明三量八万四千，则其数无量，不可算矣！’直指疏云：‘皆八万者，转尘劳成智德故。’妙宗钞云：‘相、好、光，皆云八万四千者，即障显德，故成此数。佛居凡地，具于八万四千尘劳；于此尘劳，皆见实相。理智既合，故能示现相好光明，故节节云若斯之数。行人今观，心知即是，能于尘劳，皆见佛相。’</p>
<p>次、一一光下，明摄生。灵芝疏云：‘下示光明遍照摄生，即是弥陀慈悲心体。’直指疏云：‘佛念众生，如母忆子，故相好中光明一一照摄念佛人也。’妙宗钞云：‘生佛体同，虽土广生多，摄无一失。’约论云：‘其光遍照十方世界念佛众生，摄取不舍，是知众生一念念佛，常在我佛大慈悲光中，坐卧经行，丝毫不隔。’</p>
<p>问：不念佛人，佛光摄否？</p>
<p>答：念与不念，光无不摄。但念佛者，与光相应，摄取往生，定无退堕。智论云：‘譬如鱼子，母若不念，子则烂坏。’楞严所谓‘佛念众生，如母忆子’。但子于母，有忆不忆耳。又如盲人在日轮下，日无不照，盲者不见。不念佛人，亦复如是。（灵芝疏）</p>
<p>三、其光下，总辨难思。灵芝疏云：‘其光相好，兼上身项（项即圆光）二光。化佛，即圆光所现。言不能尽，忆想方见。心眼，即意思也。’</p>
<p><span style="color:#333399">癸三、观成境界<span lang="EN-US"></span></span></p>
<p><b><span style="color:teal">见此事者，即见十方一切诸佛。以见诸佛故，名念佛三昧。<span lang="EN-US"></span></span></b></p>
<p>此明观一佛即见诸佛。灵芝疏云：‘见多佛者，法身体同。念佛三昧，从此得名。’</p>
<p><b><span style="color:teal">作是观者，名观一切佛身。以观佛身故，亦见佛心。佛心者，大慈悲是。以无缘慈摄诸众生。<span lang="EN-US"></span></span></b></p>
<p>此明观佛身即见佛心。灵芝疏云：‘见佛心者，身为心相故。佛无一切心，唯有大慈悲。慈者，与乐，悲即拔苦。众生无尽，佛大慈悲亦无有尽。智论云：慈有三种：一、众生缘慈，无心攀缘一切众生，而于众生自然现益。二、法缘慈，无心观法，而于诸法自然对治。三、无缘慈，无心观理，而于平等第一义中，自然安住。后一举理体，前二约事用。今举无缘，义收三种。谓诸佛心，不住有无，不依三世；平等大慈，常照法界。以此摄生，生无不摄。不由缘起，故云无缘。即前所谓“念佛众生摄取不舍”，是也。’直指疏云：‘以观下，次、观佛心。先举观身，全悲心应现，故云观身见心。亲爱欢念曰慈，与乐德也。怜愍恻怛曰悲，拔苦德也。各有三相：一、生缘慈，缘一切众生，如父母六亲；二、法缘慈，缘一切诸法，皆从因缘生；三、无缘慈，不住法相及众生相。悲三例知。佛心无形，依性德显，故云大慈悲是。运同体慈，度诸众生，而亦不取众生相，亦不限劫数，故云无缘慈摄众生。三昧经言：“诸佛心者，大慈悲是。慈悲所缘，缘苦众生。若见众生受苦恼时，如箭入心，欲拔其苦。”既诸佛以众生为身心，则如来外身内心，众生皆可随顺而观矣。’</p>
<p><span style="color:#333399">壬三、举益劝修分四<span lang="EN-US"></span></span></p>
<p><span style="color:#333399">初、正明益<span lang="EN-US">&nbsp;&nbsp;二、劝修观&nbsp;&nbsp;三、示观法&nbsp;&nbsp;四、重举益</span></span></p>
<p><span style="color:#333399">癸初、正明益<span lang="EN-US"></span></span></p>
<p><b><span style="color:teal">作此观者，舍身他世，生诸佛前，得无生忍。<span lang="EN-US"></span></span></b></p>
<p>舍身他世，生彼土已，即证无生；故知此观若成，则上品上生明矣。（灵芝疏）</p>
<p><span style="color:#333399">癸二、劝修观<span lang="EN-US"></span></span></p>
<p><b><span style="color:teal">是故智者，应当系心谛观无量寿佛。<span lang="EN-US"></span></span></b></p>
<p>智者，即目修观之人。依前观法，即是谛观。以修此观，往生得忍，功深利大，故劝系心。故般舟经：众生问佛：何因缘故，得生此国？弥陀答言：以修念佛三昧，得生彼国也。（灵芝疏）</p>
<p><span style="color:#333399">癸三、示观法<span lang="EN-US"></span></span></p>
<p><b><span style="color:teal">观无量寿佛者，从一相好入。但观眉间白毫，极令明了。见眉间白毫相者，八万四千相好，自然当现。<span lang="EN-US"></span></span></b></p>
<p>多相自具者，眉毫一相，总诸相故。若据经文，即观五须弥量。故云‘八万四千相好，自然当现’。即知非丈六眉毫。（灵芝疏）</p>
<p><span style="color:#333399">癸四、重举益<span lang="EN-US"></span></span></p>
<p><b><span style="color:teal">见无量寿佛者，即见十方无量诸佛。得见无量诸佛故，诸佛现前授记。<span lang="EN-US"></span></span></b></p>
<p>灵芝疏云：‘多佛授记者，皆蒙印可，授记作佛。’</p>
<p><span style="color:#333399">壬四、结示观名<span lang="EN-US"></span></span></p>
<p><b><span style="color:teal">是为遍观一切色身相，名第九观。<span lang="EN-US"></span></span></b></p>
<p>灵芝疏云：‘一切之言，或总指所见诸佛，或别在弥陀诸相，二释并通。’</p>
<p><span style="color:#333399">壬五、简观邪正<span lang="EN-US"></span></span></p>
<p><b><span style="color:teal">作是观者，名为正观。若他观者，名为邪观。’<span lang="EN-US"></span></span></b></p>
<p><a name="a14"></a><span style="color:#333399">庚二、观佛侍者分二<span lang="EN-US"></span></span></p>
<p><span style="color:#333399">初、观观世音<span lang="EN-US">&nbsp;&nbsp;二、观大势至</span></span></p>
<p><span style="color:#333399">辛初、观观世音（第十、观音观）分五<span lang="EN-US"></span></span></p>
<p><span style="color:#333399">初、结前起后<span lang="EN-US">&nbsp;&nbsp;二、正示身相&nbsp;&nbsp;三、结示观名&nbsp;&nbsp;四、举益劝修&nbsp;&nbsp;五、简观邪正</span></span></p>
<p><span style="color:#333399">壬初、结前起后<span lang="EN-US"></span></span></p>
<p><b><span style="color:teal">佛告阿难及韦提希：‘见无量寿佛了了分明已，次亦应观观世音菩萨。<span lang="EN-US"></span></span></b></p>
<p><span style="color:#333399">壬二、正示身相<span lang="EN-US"></span></span></p>
<p><b><span style="color:teal">此菩萨身长八十万亿那由他由旬。身紫金色。顶有肉髻。<span lang="EN-US"></span></span></b></p>
<p>初、明身量。直指疏云：‘量较佛身短少恒河沙者，例如东方净光庄严界中，净华宿王智佛，身长六百八十万由旬；妙音菩萨，四万二千由旬（见法华妙音品）。此土释尊丈六，人身八尺。’释论云：‘此观先说身量为八十万亿那由他由旬。按佛身为六十万亿那由他恒河沙由旬。约万亿言，八十较六十为多；约由旬言，无恒河沙字句，则减少甚远。然此等处不必执著，但想像身量之高与佛相仿而略低耳。’身紫句，二、明身色。顶有句，三、明顶髻。笺注云：‘肉髻，梵名乌瑟腻沙，佛之顶上有一肉团，其状如髻，故名肉髻。为三十二相之一。’</p>
<p><b><span style="color:teal">项有圆光，面各百千由旬。其圆光中，有五百化佛，如释迦牟尼。一一化佛，有五百化菩萨，无量诸天，以为侍者。<span lang="EN-US"></span></span></b></p>
<p>四、明项光。演义云：‘光量四面，各百千（即十万）由旬。中有化佛，佛有化菩萨，复有诸天为侍者，其数无量。’灵芝疏云：‘如释迦者，丈六身也。’</p>
<p><b><span style="color:teal">举身光中，五道众生一切色相，皆于中现。<span lang="EN-US"></span></span></b></p>
<p><b><span lang="EN-US" style="color:teal"></span></b></p>
<p><b><span lang="EN-US" style="color:teal">&nbsp;</span></b></p>
<p>五、身光。灵芝疏云：‘五道众生，合修罗故。菩萨垂形五道，救苦众生，故于光中现其色相。’释论云：‘光中不仅化佛菩萨，且有五道，摄及恶趣；盖此菩萨本愿，被弘誓铠，游行各界，度苦众生故。非如寿佛之建立净土，专以摄受众生为主要之事也。’</p>
<p><b><span style="color:teal">顶上毗楞伽摩尼宝以为天冠。其天冠中，有一立化佛，高二十五由旬。<span lang="EN-US"></span></span></b></p>
<p>六、天冠。演义云：‘释迦毗楞伽，此云能胜。冠中有立佛，高二十五由旬。’灵芝疏云：‘冠中化佛，以表带果而行因故。’</p>
<p><b><span style="color:teal">观世音菩萨，面如阎浮檀金色。眉间毫相，备七宝色，流出八万四千种光明；一一光明，有无量无数百千化佛；一一化佛，无数化菩萨以为侍者。变现自在，满十方世界。<span lang="EN-US"></span></span></b></p>
<p>七、观面色。八、眉间下，毫相。毫备七宝色，色有八万光，光有无数化佛，佛有无数化菩萨为侍者。变现自在，满虚空中。（演义）</p>
<p></p>
<p>释论云：‘眉间毫相，作七宝色，异于白毫。’</p>
<p><b><span style="color:teal">臂如红莲华色。有八十亿微妙光明，以为璎珞。其璎珞中，普现一切诸庄严事。<span lang="EN-US"></span></span></b></p>
<p>九、臂相。色如红莲华。复有八十亿妙光为璎珞，璎珞中现一切庄严。（演义）</p>
<p><b><span style="color:teal">手掌作五百亿杂莲华色。手十指端，一一指端，有八万四千画，犹如印文。一一画，有八万四千色；一一色，有八万四千光。其光柔软，普照一切。以此宝手，接引众生。<span lang="EN-US"></span></span></b></p>
<p>十、手相。掌如杂华色。手十指端，各有八万画；画有八万色，色有八万光；光照一切，接引众生。（演义）<span>&nbsp; </span>释论云：‘周身各部，色不尽同。如面阎浮檀金色，身紫金色，臂莲红色，手五百亿杂莲华色；而宝手特色尤多，表直接援引之德。此应注意。’</p>
<p><b><span style="color:teal">举足时，足下有千辐轮相，自然化成五百亿光明台。下足时，有金刚摩尼华布散一切，莫不弥满。<span lang="EN-US"></span></span></b></p>
<p>十一、足相。若不举，似不能观，故须举足时观千辐轮也。（灵芝疏：‘轮有千辐，号千辐轮。’）轮相化光台。下足有金刚宝华，弥布一切。通身相好，大概若斯而已。（演义）</p>
<p><b><span style="color:teal">其余身相，众好具足，如佛无异。唯顶上肉髻，及无见顶相，不及世尊。<span lang="EN-US"></span></span></b></p>
<p>此明余相同佛，唯肉髻不同。妙宗钞云：‘肉髻是相，无见顶是好。此之相好，表于极果；今作因人，故不及佛。’</p>
<p><span style="color:#333399">壬三、结示观名<span lang="EN-US"></span></span></p>
<p><b><span style="color:teal">是为观观世音菩萨真实色身相，名第十观。’<span lang="EN-US"></span></span></b></p>
<p>灵芝疏：‘真实色身，即应身也。’</p>
<p><span style="color:#333399">壬四、举益劝修<span lang="EN-US"></span></span></p>
<p><b><span style="color:teal">佛告阿难：‘若欲观观世音菩萨者，当作是观。作是观者，不遇诸祸，净除业障。除无数劫生死之罪。如此菩萨，但闻其名，获无量福，何况谛观。<span lang="EN-US"></span></span></b></p>
<p>初、约修观灭罪劝。灵芝疏云：‘当作是者，即上诸相，不可异故。不遇诸祸，除现难也。除无数劫罪，破往业也。’次、约称名获福劝。演义云：‘称名散善，尚得无量福，况修观定善，故能除无数劫生死重罪矣。’闻名获福，如普门品广说。</p>
<p></p>
<p><b><span style="color:teal">若有欲观观世音菩萨者，先观顶上肉髻，次观天冠；其余众相，亦次第观之。悉令明了，如观掌中。<span lang="EN-US"></span></span></b></p>
<p>三、示观次第。灵芝疏：‘从上至下，以为次第。’演义：‘谓从顶项循次观下，直至于足下轮相，悉令明明了了，如于掌中，自见掌文然也。钞云：身相既多，先观何相？今示：先观肉髻，次观天冠。以此二种，能别表示观音德相。何者？肉髻降佛，表现行因；冠有化佛，表昔成果。别相若显，其余通相则易可明。行者观于冠、髻、毫、面、身色、光明，一一须用心作心是而为能观。说在像前，用在此处。既云作佛是佛，岂不能作观音是观音耶？作髻、作冠，是髻、是冠，皆可为例。不独以佛例观菩萨，亦须例于普、杂、三辈。岂唯以前例后，亦合以后例前。以令行人，始末经文，俱可修观故。’</p>
<p><span style="color:#333399">壬五、简观邪正<span lang="EN-US"></span></span></p>
<p><b><span style="color:teal">作是观者，名为正观。若他观者，名为邪观。<span lang="EN-US"></span></span></b></p>
<p><a name="a15"></a><span style="color:#333399">辛二、观大势至（第十一、势至观）分四<span lang="EN-US"></span></span></p>
<p><span style="color:#333399">初、正明观境<span lang="EN-US">&nbsp;&nbsp;二、结示观名&nbsp;&nbsp;三、显观利益&nbsp;&nbsp;四、双结二观</span></span></p>
<p><span style="color:#333399">壬初、正明观境分三<span lang="EN-US"></span></span></p>
<p><span style="color:#333399">初、观身相<span lang="EN-US">&nbsp;&nbsp;二、观行相&nbsp;&nbsp;三、观坐相</span></span></p>
<p><span style="color:#333399">癸初、观身相<span lang="EN-US"></span></span></p>
<p><b><span style="color:teal">次观大势至菩萨：此菩萨，身量大小，亦如观世音。圆光面各百二十五由旬，照二百五十由旬。举身光明，照十方国，作紫金色。有缘众生，皆悉得见。但见此菩萨一毛孔光，即见十方无量诸佛净妙光明。是故号此菩萨名无边光。以智慧光，普照一切，令离三涂，得无上力，是故号此菩萨名大势至。<span lang="EN-US"></span></span></b></p>
<p>首句，总标。此下，别示。一、明身量。灵芝疏云：‘如观音者，亦八十万亿那由他也。’<span>&nbsp; </span>二、圆光。&nbsp; 三、身光，有三：一、光色。二、光用，谓有缘得见。灵芝疏云：‘修此观者，即有缘人。’三、立名所以，有二：一、从光立名，二、从威势立名。灵芝疏云：‘以光照众生，拔苦与乐，从威势为名。无上力者，即十力也。’</p>
<p>释论云：‘此菩萨身相多分与观世音等无有异。兹略释别相，其同分则不重述。按观音之圆光百千由旬—百千，按华语为不定之多数，按西语云百千者，则是十万。—，何势至之光仅百二十五由旬？此非光有胜劣，乃其相及用之不同耳。夫毛孔微矣、细矣，然见此菩萨一毛孔光，即见十方无量诸佛净妙光明，不关圆光相之大小。且能令有缘众生皆悉得见，则其用妙矣。’</p>
<p><b><span style="color:teal">此菩萨天冠，有五百宝华。一一宝华，有五百宝台。一一台中，十方诸佛净妙国土广长之相，皆于中现。<span lang="EN-US"></span></span></b></p>
<p>四、天冠，直指疏云：‘华，莲华也。’余如文可知。</p>
<p><b><span style="color:teal">顶上肉髻，如钵头摩华。于肉髻上，有一宝瓶，盛诸光明，普现佛事。<span lang="EN-US"></span></span></b></p>
<p>五、肉髻。初、明髻色。钵头摩，此云赤莲华。次、瓶光变现。</p>
<p><b><span style="color:teal">余诸身相，如观世音等无有异。<span lang="EN-US"></span></span></b></p>
<p>六、指余相与观音同。谓面臂手等。</p>
<p><span style="color:#333399">癸二、观行相<span lang="EN-US"></span></span></p>
<p><b><span style="color:teal">此菩萨行时，十方世界，一切震动。当地动处，有五百亿宝华。一一宝华，庄严高显，如极乐世界。<span lang="EN-US"></span></span></b></p>
<p>谓菩萨行时，十方地动；动处即有宝华出现。华之高大，如极乐等。（演义）</p>
<p><span style="color:#333399">癸三、观坐相<span lang="EN-US"></span></span></p>
<p><b><span style="color:teal">此菩萨坐时，七宝国土，一时动摇。从下方金光佛刹，乃至上方光明王佛刹，于其中间，无量尘数分身无量寿佛，分身观世音、大势至，皆悉云集极乐国土，畟塞空中，坐莲华座，演说妙法，度苦众生。<span lang="EN-US"></span></span></b></p>
<p>菩萨坐时，地亦震动。行时横遍动，坐时竖彻动，文互显也。从下至上，中间有尘数分身三圣，云集弥满空中，说法度生。（演义） 笺注云：‘云集，喻集合之盛。又，如云之聚来无心。畟，音测。畟塞，直指疏曰：遍满也。’</p>
<p>问：何为此菩萨行坐时，横震十方，竖摇上下耶？</p>
<p>答：此菩萨威力殊胜故名大势，以刚表德，而观音则以柔表德。故经云：‘其光柔软’。欧人著作，亦持此论。是否适当，究俟来哲。予未敢作定论也。</p>
<p>问：此菩萨于极乐国土，坐莲华座，演说妙法，度苦众生；岂极乐国亦有苦耶？</p>
<p>答：说法非仅限于本国；诸佛不动道场，威被十方世界。如极乐国中天人皆俱天耳，闻百千亿那由他诸佛所说（见四十八愿）。此菩萨为苦众生说法，俾诸天或其他苦世界之有缘众生皆得闻之。犹如极乐国中之天人，得闻他方诸佛说法也。否则生极乐者，则是已度之众生，更有何苦可称，何处可渡耶？（以上二问答录自释论）</p>
<p><span style="color:#333399">壬二、结示观名<span lang="EN-US"></span></span></p>
<p><b><span style="color:teal">作此观者，名为观见大势至菩萨。是为观大势至色身相，名第十一观。（此依流布本，大正藏经文为‘是为观大势至色身相，观此菩萨者，名第十一观，除无数劫阿僧祇生死之罪。’）<span lang="EN-US"></span></span></b></p>
<p>直指疏云：‘三圣皆云色相身者，显非法身；以法身无有彼此色相迭相见故。报化色相，皆从法身之所现。故起信云：“诸佛法身，唯是第一义谛，无有世谛境界”。’</p>
<p><span style="color:#333399">壬三、显观利益<span lang="EN-US"></span></span></p>
<p><b><span style="color:teal">观此菩萨者，除无数劫阿僧祇生死之罪。作是观者，不处胞胎，常游诸佛净妙国土。<span lang="EN-US"></span></span></b></p>
<p>益亦有二：谓灭罪，生西。灵芝疏云：‘不处胞胎等者，脱娑婆苦，生佛净土，宝莲孕质，永绝胞胎。’</p>
<p>问：何故世人多供养观音，而不供势至？</p>
<p>答：前已说明，观音之行，多饶益世间法故。若思出世间而厌畏胎生者，应兼观势至。因观此菩萨，不处胞胎故。（释论）</p>
<p><span style="color:#333399">壬四、双结二观<span lang="EN-US"></span></span></p>
<p><b><span style="color:teal">此观成已，名为具足观观世音、大势至。<span lang="EN-US"></span></span></b></p>
<p>此总结观音势至二观也。言具足者，灵芝疏云：‘总摄身相，故云具足。’直指疏云：‘谓上二观成时，则于二大士身，名为具足观色身也。’妙宗钞云：‘具足观者，以二菩萨，唯有化佛、宝瓶，二种有异，余相皆同。同异分明，名具足见。’今谓：寿佛左右侍者，若唯观一，则不具足。今二俱观，故云具足。</p>
<p><a name="a16"></a><span style="color:#333399">庚三、总观三圣分二<span lang="EN-US"></span></span></p>
<p><span style="color:#333399">初、普观想<span lang="EN-US">&nbsp;&nbsp;二、杂想观</span></span></p>
<p><span style="color:#333399">辛初、普观想（第十二、普往生观）分三<span lang="EN-US"></span></span></p>
<p><span style="color:#333399">初、示观法<span lang="EN-US">&nbsp;&nbsp;二、结名义&nbsp;&nbsp;三、彰感应</span></span></p>
<p><span style="color:#333399">壬初、示观法<span lang="EN-US"></span></span></p>
<p><b><span style="color:teal">见此事时，当起自心生于西方极乐世界，于莲华中，结跏趺坐；作莲华合想，作莲华开想；莲华开时，有五百色光来照身想；眼目开想，见佛菩萨满虚空中，水鸟树林，及与诸佛所出音声，皆演妙法，与十二部经合。若出定之时（此依流布本），忆持不失。<span lang="EN-US"></span></span></b></p>
<p>妙宗钞云：‘上来诸观，先依、次正，先主、次徒，虽皆观成，未为普总，又未想身生彼亲见，故今令想身终生彼，一时普见。非独所观境界顿足，亦乃往生心想成就。可类前文依报之观，初地树池等别观，至楼观成，四事总见，名为总观，然但能总依报四事。今想生彼，普见普闻依正诸相，故名普观。’</p>
<p>文中，初句，结前。次句，起后，亦即起心作观生彼佛国。次、莲中跏坐。次、想华开合。直指疏云：‘合如托胎，开如出胎。’次、华开光照。次、见佛、闻法。灵芝疏云：‘佛菩萨者，即三圣也。水鸟树林，依报说法。及诸佛者，正报说法。仍须合教，以验真妄。’ 释论云：‘上来各种依报至三尊正报皆已说竟，行人依经作观至此，即当作自身往生想，以结束之。以是心作佛是心是佛之前例，心作心生，生于西方极乐世界，于莲华中结跏趺坐，闭目、心想：尘世一切皆空，己之屋宇、床座亦空，唯己身及一莲华。端坐即定。华瓣重重渐合。入定片时，华瓣徐徐渐放，五百色光触身，微感振奋，故开眼视。—但仅作开眼之想，不可真实开眼，因开眼则睹尘境而坏观境故。闭目保全观相，想见诸佛菩萨，满虚空中，心闻水、鸟、树林，及诸佛说法。一切音声，皆以意构造，不用眼耳诸根。’</p>
<p><span style="color:#333399">壬二、结名义<span lang="EN-US"></span></span></p>
<p><b><span style="color:teal">见此事已，名见无量寿佛极乐世界。是为普观想，名第十二观。<span lang="EN-US"></span></span></b></p>
<p>普观者，灵芝疏云：‘双结依正，故得普名。’直指疏云：‘三圣正报，乐国依报，与自身往见，同时具想，故名普观。’释论云：‘经中所述净土色相，至此已讫，合前诸境，总结普观。’</p>
<p><span style="color:#333399">壬三、彰感应<span lang="EN-US"></span></span></p>
<p><b><span style="color:teal">无量寿佛化身无数，与观世音，及大势至，常来至此行人之所。’<span lang="EN-US"></span></span></b></p>
<p>直指疏云：‘佛法界身入一切众生心想中，是故心想佛成就时，三圣化身常来至此所也。’</p>
<p><a name="a17"></a><span style="color:#333399">辛二、杂想观（第十三、难明佛菩萨观）分三<span lang="EN-US"></span></span></p>
<p><span style="color:#333399">初、总示<span lang="EN-US">&nbsp;&nbsp;二、别说&nbsp;&nbsp;三、结名</span></span></p>
<p><span style="color:#333399">壬初、总示<span lang="EN-US"></span></span></p>
<p><b><span style="color:teal">佛告阿难及韦提希：‘若欲至心生西方者，先当观于一丈六像，在池水上。<span lang="EN-US"></span></span></b></p>
<p>释论云：‘此于前列诸观之外为别门，或为诸观之先导。行人于前诸观，卒难成就，佛为方便计，先设此观，而后及其余。‘先’字，表次序之先后，非谓取此一观而废其余诸观也。’灵芝疏云：‘顺此方机，故观丈六。不言坐立，应是立像。’</p>
<p><span style="color:#333399">壬二、别说分二<span lang="EN-US"></span></span></p>
<p><span style="color:#333399">初、立观所以<span lang="EN-US">&nbsp;&nbsp;二、正明观法</span></span></p>
<p><span style="color:#333399">癸初、立观所以<span lang="EN-US"></span></span></p>
<p><b><span style="color:teal">如先所说：无量寿佛身量无边，非是凡夫心力所及。然彼如来宿愿力故，有忆想者，必得成就。但想佛像，得无量福；况复观佛具足身相。<span lang="EN-US"></span></span></b></p>
<p>灵芝疏云：‘先所说者，指前佛观。凡夫心劣，虽不能观；仗佛愿力，有想必成。’释论云：‘前诸观，虽非凡夫心力所及，佛恐行人执著此句，随即以‘然’字为转语，许以必得成就。因彼佛之愿力故。’但下，举像况真。释论云：‘像谓丈六之观。高六十万亿那由他恒河沙由旬为具足身相。’灵芝疏云：‘想像获福，况真可知。’</p>
<p><span style="color:#333399">癸二、正明观法分二<span lang="EN-US"></span></span></p>
<p><span style="color:#333399">初、观佛<span lang="EN-US">&nbsp;&nbsp;二、观二菩萨</span></span></p>
<p><span style="color:#333399">子初、观佛<span lang="EN-US"></span></span></p>
<p><b><span style="color:teal">阿弥陀佛神通如意，于十方国变现自在。或现大身满虚空中，或现小身丈六、八尺。所现之形，皆真金色。圆光化佛，及宝莲华，如上所说。<span lang="EN-US"></span></span></b></p>
<p>初、明身量不定。灵芝疏云：‘佛无大小，随机有异。’次、指余诸相。灵芝疏云：‘金色、圆光，如前佛观。宝莲，即华座观。’释论云：‘佛身大小本无定量，唯色皆真金，一切与前无异，以别邪正。’</p>
<p><span style="color:#333399">子二、观二菩萨<span lang="EN-US"></span></span></p>
<p><b><span style="color:teal">观世音菩萨，及大势至，于一切处，身同众生。但观首相，知是观世音，知是大势至。此二菩萨，助阿弥陀佛，普化一切。<span lang="EN-US"></span></span></b></p>
<p>释论云：‘二菩萨之身，于此观中，与众生同。以应一切众生之方便故。’灵芝疏云：‘但观首相，可辨二圣。观音冠有立佛，势至髻有宝瓶。’直指疏云：‘助化一切者：佛身既随众生心，菩萨亦应所知量故。’</p>
<p><span style="color:#333399">壬三、结名<span lang="EN-US"></span></span></p>
<p><b><span style="color:teal">是为杂想观，名第十三观。’<span lang="EN-US"></span></span></b></p>
<p>释论云：‘云何观名杂想？以系劣应，望真身为杂而不纯；以系方便之别门，望胜观正受为杂。’灵芝疏云：‘三圣不同，大小有异，故云杂想。’</p>
<p><span style="color:#333399">庚四、观佛徒众分三<span lang="EN-US"></span></span></p>
<p>灵芝疏云：‘十四已下三种，观彼徒众。三辈九品，并所观境，因明生相。人多惑之。今谓：文中所叙，并是已生彼国之人；当本修因感果之相，以为三种近观之境。又云：“为令识位有上中下；即是大本三品也。”今谓：大本三品，皆标发菩提心，可对今经上三品耳。中下二品，则非所对。况复因行与今全别。寻经校之，方知不尔。今明：上三品，即彼菩萨众也。中三品，即彼声闻众也。下三品，即彼人民众也。三辈九品，摄尽彼方圣凡之众。又复三辈各分高下，如后具明。’</p>
<p>文分为三：初、观菩萨众，二、观声闻众，三、观人民众。</p>
<p><a name="a18"></a><span style="color:#333399">辛初、观菩萨众（第十四、上品生观）分二<span lang="EN-US"></span></span></p>
<p><span style="color:#333399">初、正明三品<span lang="EN-US">&nbsp;&nbsp;二、总结观名</span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">壬初、正明三品分三<span lang="EN-US"></span></span></p>
<p><span style="color:#333399">初、上品上生<span lang="EN-US">&nbsp;&nbsp;二、上品中生&nbsp;&nbsp;三、上品下生。</span></span></p>
<p>灵芝疏云：‘第十四上辈有五：一、发菩提心，大乘心也；二、解第一义，大乘解也；三、修行诸行，大乘行也；四、深信因果，大乘信也；五、回向往生，大乘愿也。如此五法，上三品中，出没互见。上品上生具五，经明三心三行是也。上品中生有四，唯缺大行。经云：“善解义趣”，是也。上品下生有三，缺于解行。经云：“但发无上道心”，是也。若无第一，不为上品；若无四五，即不往生。故上三品，即摄补处、不退、初心、诸大菩萨也。’</p>
<p><span style="color:#333399">癸初、上品上生分三<span lang="EN-US"></span></span></p>
<p><span style="color:#333399">初、标<span lang="EN-US">&nbsp;&nbsp;二、释&nbsp;&nbsp;三、结</span></span></p>
<p><span style="color:#333399">子初、标<span lang="EN-US"></span></span></p>
<p><b><span style="color:teal">佛告阿难及韦提希：‘上品上生者：<span lang="EN-US"></span></span></b></p>
<p><span style="color:#333399">子二、释分四<span lang="EN-US"></span></span></p>
<p><span style="color:#333399">初、修胜因<span lang="EN-US">&nbsp;&nbsp;二、感胜缘&nbsp;&nbsp;三、明往生&nbsp;&nbsp;四、生后益</span></span></p>
<p><span style="color:#333399">丑初、修胜因<span lang="EN-US"></span></span></p>
<p><b><span style="color:teal">若有众生愿生彼国者，发三种心，即便往生。何等为三？一者、至诚心，二者、深心，三者、回向发愿心。具三心者，必生彼国。<span lang="EN-US"></span></span></b></p>
<p>初、发三心。灵芝疏云：‘发三心者，菩提心也。亦名无上道心。一、至诚者，求佛菩提，决定坚固，至佛不移也。’笺注云：‘至诚心，愿往生真实之心也。’约论云：‘何名至诚？至者，不留余地；诚者，唯此一心。行者创闻是心作佛是心是佛之指，发儋何心，直趣无上菩提，不复希求有余涅槃、人天果报；第念不依佛力，行愿难圆，是故决定求生净土，一意精修，无有间断，是谓至诚。’灵芝疏云：‘二、深心者，于大乘法，闻思修习，至佛不已也。释论（智度论）云：智度大海，唯佛穷底，故云深也。’净影疏云：‘求心殷重，故曰深心。’天台疏云：‘深者，佛果深高，以心往求，故曰深心。’约论云：‘何名深心？经云：“深心信解常清净”。诸佛甚深法藏，非思量分别之所能解；然亦不离众生妄想心中，故曰：一切众生，具有如来智慧。如来智慧非他，众生妄想是；众生妄想非他，如来智慧是。但以深心照了，知如来众生无二无分别，则不于心外见佛。所见之佛，不离自心故。知如来众生无二无分别，则不于心外求生净土；了所生净土，具足自心故。乃至即见无见，即生无生，清净本来，离诸觉观故。如是信解，是谓深心。’灵芝疏云：‘三、回向发愿：所修功德，普施众生，至佛无尽。’笺注云：‘回向发愿心，回向所修之功德，而愿求往生净土之心也。’约论云：‘何名回向发愿心？如阿弥陀佛为佛道故，发广大心；我亦如是为佛道故，发广大心。如阿弥陀佛为众生故，取妙净土；我亦如是为众生故，取妙净土。有一众生未得度者，是则我土不净，我佛不成。我、佛、众生，即一即三，非三非一，究竟不可得故。是名回向发愿心。’ 灵芝疏云：‘若对三聚：初即摄律仪，无恶不断，故必至诚。二即摄善法，无善不修，故必渐深。三摄众生，无生不度，故必回施。若对三佛：初是断德，法身佛也；二即智德，报身佛也；三即恩德，应身佛也。果有三佛，因必三心，不可缺一。’</p>
<p><b><span style="color:teal">复有三种众生，当得往生。何等为三？一者、慈心不杀，具诸戒行；二者、读诵大乘方等经典；三者、修行六念，回向发愿，愿生彼国。<span lang="EN-US"></span></span></b></p>
<p>次、修三行。灵芝疏云：‘发上三心，必修三行。然有径修三行，义具三心，故云复有三种众生等。’约论云：‘三种众生者：言齐修三种行业之众生，非谓各修一种也。盖信愿相资，解行相发。一有所亏，不能入道。’灵芝疏云：‘一、不杀是诸戒之首，故别标之。具诸戒行：此上品中，须纳大乘菩萨戒。依善戒经，先受五、十、具，后受菩萨戒，故云诸戒。此即对上至诚心也。二、读诵经典，不唯读诵，必须学解，发生智慧。此即对深心也。三、回向发愿，对上可知。仍加六念，即念三宝，及戒、施、天。名大乘六念也。’</p>
<p><b><span style="color:teal">具此功德，一日乃至七日，即得往生。<span lang="EN-US"></span></span></b></p>
<p>三、示修期。直指疏云：‘功德，指上心行二种，再加专心念佛一七，当命终时，即得往生也。’灵芝疏云：‘少至一日，多至七日。举少况多，欲彰功胜。则知菩萨大行，一念能行，犹为佛种；况一日七日，宁不往耶？’约论云：‘具此功德者，就长时而论。一日乃至七日，据小本持名，大集系念，俱有此文。经特约言之，务在一心不乱。克期取效，斯为精进勇猛。’释论：‘问：云何一日至七日即得往生，岂踰此期便不可修耶？答：斯非限定。须尽形寿行之。然诸行虽经长时修习，或违、或阙，未臻圆满；至身殒之前一日或七日始得成就者，或闻道较晚，一日至七日后即身死者，皆得预于上品。如儒家云：“朝闻道，夕死可矣”。此则不仅须‘闻’，而且须‘思’须‘修’，更较究竟。其闻法晚者，自非勇猛加行不为功。’</p>
<p><span style="color:#333399">丑二、感胜缘<span lang="EN-US"></span></span></p>
<p><b><span style="color:teal">生彼国时，此人精进勇猛故，阿弥陀如来，与观世音、大势至，无数化佛，百千比丘声闻大众，无量诸天，七宝宫殿，观世音菩萨执金刚台，与大势至菩萨至行者前，阿弥陀佛放大光明，照行者身，与诸菩萨，授手迎接。观世音、大势至，与无数菩萨，赞叹行者，劝进其心。<span lang="EN-US"></span></span></b></p>
<p>首句，明往生时。言此行人，临命终时，或吉祥而卧，或坐化立亡，当尔之时也。此人下，明上品缘。言以此行人，生前或修三心，或兼余行，精进勇猛，始终不懈，是以临终，三圣圣众，依正偕来，授手迎接，赞叹劝进，以慰其心。（演义）</p>
<p>灵芝疏云：‘精进勇猛，即能感也。精进，不懈。勇猛，不退。阿弥下，彰圣应。佛与大众，共集其前。七宝宫殿，即佛居处。金刚台，即莲华座。下云“此紫金台，如大宝华”是也。但此金刚，与下为异。二圣共执，付与乘之。’</p>
<p>问：台座来迎，可矣。宫殿云何亦能移至？</p>
<p>答：依正二报，同时俱生。如瑜伽论云：‘彼诸天生与宫殿俱生俱殁’。非如娑婆有求不得苦。虽得，有先坏苦。（释论）</p>
<p><span style="color:#333399">丑三、明往生<span lang="EN-US"></span></span></p>
<p><b><span style="color:teal">行者见已，欢喜踊跃，自见其身乘金刚台，随从佛后，如弹指顷，往生彼国。<span lang="EN-US"></span></span></b></p>
<p>至尔时也，既见若斯胜境，生大欢喜。自见己身，乘金刚台，当此土舍报之时，正彼国往生时也。不前不后，故云如弹指顷。（演义）灵芝疏云：‘形留神往，有如蝉蜕。十万亿土，刹那即至。彼佛威神，众生业力，易躯换报，如反掌耳。’</p>
<p><span style="color:#333399">丑四、生后益<span lang="EN-US"></span></span></p>
<p><b><span style="color:teal">生彼国已，见佛色身众相具足；见诸菩萨色相具足。光明、宝林，演说妙法。闻已，即悟无生法忍。经须臾间，历事诸佛，遍十方界。于诸佛前，次第受记，还至本国，得无量百千陀罗尼门。<span lang="EN-US"></span></span></b></p>
<p>既生彼国，三圣身相，如前观所云具足相好，一一亲见。又闻光明、宝林，演说妙法。闻已，得忍。经少顷时，即能游历十方，承事诸佛，并承诸佛次第授记。得授记后，便还本国，得百千陀罗尼门。登别地圆住位也。（演义）<span>&nbsp; </span>约论云：‘由戒行具足故，所见佛菩萨色相具足；由信乐大乘故，闻说妙法，即得无生法忍。经授记已，即得百千陀罗尼门。’灵芝疏：‘陀罗尼，此翻总持。一、能持善，二、能遮恶。即于无量法门无不通达。’</p>
<p><span style="color:#333399">子三、结<span lang="EN-US"></span></span></p>
<p><b><span style="color:teal">是名上品上生者。<span lang="EN-US"></span></span></b></p>
<p><span style="color:#333399">癸二、上品中生分三<span lang="EN-US"></span></span></p>
<p><span style="color:#333399">初、标<span lang="EN-US">&nbsp;&nbsp;二、释&nbsp;&nbsp;三、结</span></span></p>
<p><span style="color:#333399">子初、标<span lang="EN-US"></span></span></p>
<p><b><span style="color:teal">上品中生者：<span lang="EN-US"></span></span></b></p>
<p><span style="color:#333399">子二、释分四<span lang="EN-US"></span></span></p>
<p><span style="color:#333399">初、明修因<span lang="EN-US">&nbsp;&nbsp;二、感胜缘&nbsp;&nbsp;三、得往生&nbsp;&nbsp;四、生后益</span></span></p>
<p><span style="color:#333399">丑初、明修因<span lang="EN-US"></span></span></p>
<p><b><span style="color:teal">不必受持读诵方等经典；善解义趣，于第一义心不惊动。深信因果，不谤大乘。以此功德，回向愿求生极乐国。<span lang="EN-US"></span></span></b></p>
<p>妙宗钞云：‘言不必者，是义持人，不乐读诵。但于经中，取一句一偈，深穷旨趣。于绝言思深广之理，心不惊动。又复其心安住中道，不为二边之所惊动。了达因果皆是实相，名为深信。虽不遍习，或闻大教，赴机异说，知显一理，不生疑谤。’</p>
<p>灵芝疏云：‘上句，示缺行也。善下，彰有解也。第一义者，了达诸法毕竟空寂；由从缘起，无自性故。出过诸法，故云第一。心不惊者，不狐疑也。信因果者，诸法虽空，善恶因果无毫差也。如此信解，方契大乘，岂有谤耶？回此功德，向彼庄严，故云回向。若无愿求，纵有信解，不出轮回。’</p>
<p><span style="color:#333399">丑二、感胜缘<span lang="EN-US"></span></span></p>
<p><b><span style="color:teal">行此行者，命欲终时，阿弥陀佛，与观世音、大势至，无量大众，眷属围绕，持紫金台，至行者前，赞言：“法子！汝行大乘，解第一义，是故我今来迎接汝！”与千化佛，一时授手。<span lang="EN-US"></span></span></b></p>
<p>灵芝疏：‘紫金台，亦即莲华。从法化生，故名法子。’演义云：‘此缘与上位有不同处，大逊于前也。前则三圣偕无量化佛、比丘、诸天，并宫殿来迎；今偕千化佛。前金刚台，今紫金台。前则佛光照触，今但语言赞叹。授手，即迎接也。’</p>
<p><span style="color:#333399">丑三、得往生<span lang="EN-US"></span></span></p>
<p><b><span style="color:teal">行者自见坐紫金台，合掌叉手，赞叹诸佛。如一念顷，即生彼国七宝池中。<span lang="EN-US"></span></span></b></p>
<p><span style="color:#333399">丑四、生后益<span lang="EN-US"></span></span></p>
<p><b><span style="color:teal">此紫金台，如大宝华，经宿则开。行者身作紫磨金色。足下亦有七宝莲华。佛及菩萨，俱时放光，照行者身。目即开明。因前宿习，普闻众声，纯说甚深第一义谛。即下金台，礼佛、合掌，赞叹世尊。经于七日，应时即于阿耨多罗三藐三菩提，得不退转。应时即能飞行，遍至十方，历事诸佛。于诸佛所，修诸三昧。经一小劫，得无生忍。现前受记。<span lang="EN-US"></span></span></b></p>
<p>前生彼国，随时见佛，并不经时；今则华经一宿乃开。前则经须臾间，历事诸佛；今须七日。前则诸佛随时授记；今须经一小劫，得忍、受记。值缘既不同，后益亦异也。（演义）灵芝疏云：‘一小劫者，亦据此土一增减为言。’</p>
<p><span style="color:#333399">子三、结<span lang="EN-US"></span></span></p>
<p><b><span style="color:teal">是名上品中生者。<span lang="EN-US"></span></span></b></p>
<p><span style="color:#333399">癸三、上品下生分三<span lang="EN-US"></span></span></p>
<p><span style="color:#333399">初、标<span lang="EN-US">&nbsp;&nbsp;二、释&nbsp;&nbsp;三、结</span></span></p>
<p><span style="color:#333399">子初、标<span lang="EN-US"></span></span></p>
<p><b><span style="color:teal">上品下生者：<span lang="EN-US"></span></span></b></p>
<p><span style="color:#333399">子二、释分四<span lang="EN-US"></span></span></p>
<p><span style="color:#333399">初、明修因<span lang="EN-US">&nbsp;&nbsp;二、明感缘&nbsp;&nbsp;三、明往生&nbsp;&nbsp;四、生后益</span></span></p>
<p><span style="color:#333399">丑初、明修因<span lang="EN-US"></span></span></p>
<p><b><span style="color:teal">亦信因果，不谤大乘，但发无上道心。以此功德，回向愿求生极乐国。<span lang="EN-US"></span></span></b></p>
<p>妙宗钞云：‘信因果等二句，同上中，故云亦。彼解第一义谛为别行。此但发无上道心为别行。’直指疏云：‘对前上中，缺于持经解义二种。功德：发心念佛，持戒行施等。’</p>
<p><span style="color:#333399">丑二、明感缘<span lang="EN-US"></span></span></p>
<p><b><span style="color:teal">行者命欲终时，阿弥陀佛，及观世音、大势至，与诸菩萨，持金莲华，化作五百佛，来迎此人。五百化佛，一时授手。赞言：“法子！汝今清净，发无上道心，我来迎汝！”<span lang="EN-US"></span></span></b></p>
<p>灵芝疏云：‘金莲华，亦即台座。赞言清净者，既发大心，必离诸恶故。’演义云：‘此缘亦逊向者也。向有千佛，今则五百矣。余可不谈。总之，品愈低，缘愈淡。此必然之势也。’</p>
<p><span style="color:#333399">丑三、明往生<span lang="EN-US"></span></span></p>
<p><b><span style="color:teal">见此事时，即自见身坐金莲华。坐已，华合。随世尊后，即得往生七宝池中。<span lang="EN-US"></span></span></b></p>
<p>灵芝疏云：‘不言时限，同前一念。’</p>
<p><span style="color:#333399">丑四、生后益<span lang="EN-US"></span></span></p>
<p><b><span style="color:teal">一日一夜，莲华乃开。七日之中，乃得见佛。虽见佛身，于众相好，心不明了。于三七日后，乃了了见。闻众音声，皆演妙法。游历十方，供台诸佛。于诸佛前，闻甚深法。经三小劫，得百法明门，住欢喜地。<span lang="EN-US"></span></span></b></p>
<p>文二：初、花开见佛。上则到时即见，中则经宿乃见，此则七日中见，至三七后见之究竟者，盖心愿虽发，未能称真修八万行，转尘劳成相好故。闻众下，二、闻法得果。供佛闻法者，生前不能广修福慧，故于极乐游后，历事诸佛，满足二严也。（直指疏）笺注云：‘百法明门者，菩萨于初地所得之智慧门也。明者，慧也。门者，入也。又差别也。慧能通入百法之真性，故云明门。’直指疏：‘百法明门者，大乘家五位百法也。名数如百法论。总显三界所有，唯识所现。欢喜，初地名。初得超凡夫地，入菩萨位；离世间趣，入出世道。如来种中，决定当得。成多欣庆，故名欢喜。华严明初地菩萨于一念顷，得百三昧，见百如来，百神力，动百界，照教百劫众生，住寿百劫，知前后际各百劫事，入百法门，现百身，示百菩萨。住此地位，安有不欢喜耶？’</p>
<p><span style="color:#333399">子三、结<span lang="EN-US"></span></span></p>
<p><b><span style="color:teal">是名上品下生者。<span lang="EN-US"></span></span></b></p>
<p><span style="color:#333399">壬二、总结观名<span lang="EN-US"></span></span></p>
<p><b><span style="color:teal">是名上辈生想，名第十四观。’<span lang="EN-US"></span></span></b></p>
<p><a name="a19"></a><span style="color:#333399">辛二、观声闻众（第十五、中品生观）分二<span lang="EN-US"></span></span></p>
<p><span style="color:#333399">初、正明三品<span lang="EN-US">&nbsp;&nbsp;二、总结观名</span></span></p>
<p>灵芝疏云：‘第十五、中辈三品，此摄四果声闻众。经云：“彼佛有无量无边声闻弟子，皆阿罗汉”等。问：彼国纯一大乘清净良伴，何有小乘声闻耶？答：此土声闻，则有二种：一者、定性，谓沉空滞寂，取灭度者。往生论云：“二乘种不生”，即此类也。二、不定性，谓中间回心，已经开显，知常获记。虽是声闻，不住小果。法华真阿罗汉，涅槃出家菩萨。净土声闻，即同此类。已闻大教，发菩提心，但先学小乘，闻说苦空无常无我，发其本习，先证小果，终归大乘。此三品中：上生常持五八十具四种戒行；中生亦持四戒，但一日一夜；下生孝养仁慈。上二专持佛戒，并有回向愿求。下一止依世教，故但临终遇善。三阶行别，故分高下。’</p>
<p><span style="color:#333399">壬初、正明三品分三<span lang="EN-US"></span></span></p>
<p><span style="color:#333399">初、中品上生<span lang="EN-US">&nbsp;&nbsp;二、中品中生&nbsp;&nbsp;三、中品下生</span></span></p>
<p><span style="color:#333399">癸初、中品上生<span lang="EN-US"></span></span></p>
<p><b><span style="color:teal">佛告阿难及韦提希：‘中品上生者：若有众生，受持五戒，持八戒斋，修行诸戒，不造五逆，无众过患。以此善根，回向愿求生于西方极乐世界。<span lang="EN-US"></span></span></b></p>
<p>初、明修因。灵芝疏云：‘五、八，在家二众戒。诸戒，即包十具，出家五众戒。五戒者：一、不杀，二、不盗，三、不邪淫，四、不妄语，五、不饮酒。八戒加三：六、不著华鬘璎珞，香油涂身；七、不坐高床，及不歌舞倡伎；八、不过中食。淫断邪正，名加净行。齐一其心，故名八斋。禁闭诸根，亦名八关。广如律中。然此四戒，或道俗各持，或出家兼具。既持净戒，必离众过。五逆，过中之大，故特标之。以下，示愿求。善根为因，生彼是果。’</p>
<p><b><span style="color:teal">临命终时，阿弥陀佛，与诸比丘眷属围绕，放金色光，至其人所，演说苦空无常无我，赞叹出家得离众苦。行者见已，心大欢喜。自见己身坐莲华台。长跪合掌，为佛作礼。未举头顷，即得往生极乐世界。莲华寻开。当华敷时，闻众音声，赞叹四谛。应时即得阿罗汉道。三明六通，具八解脱。是名中品上生者。<span lang="EN-US"></span></span></b></p>
<p>次、明感果。演义云：‘上三皆言佛与菩萨，今言佛与比丘者，化同行众，引同类人。以其初习小行故也。故所演说者，亦四念处法耳。’灵芝疏云：‘赞叹出家，即明此品多收道众。离苦者，近离尘缘，远清烦惑。’行下，明往生。灵芝疏云：‘坐莲礼佛，识神即脱。’莲开下，生后益。灵芝疏云：‘（莲华开时），合有见佛，文略不明。’演义云：‘此品华开见佛，较上中、上下二品尤速。上中经宿，上下一日一夜乃开。今则寻开，一宿亦不经也。但所见佛相不同耳。’灵芝疏云：‘赞四谛者，顺所习故。苦集二谛，世间因果，是所断。灭道二谛，出世因果，是所证。四法皆实，故并名谛。’</p>
<p>应时下，明得道。灵芝疏云：‘阿即翻无，罗汉为生。结惑已尽，不受后有，故言无生。亦云应供、杀贼。如别所明。三明者：过去宿命明，现在漏尽明，未来天眼明。三皆洞彻，独得称明。六通：一天眼，二天耳，三他心，四宿命，五如意，六漏尽。六皆无壅，故总名通。八解脱，亦名八背舍。一、内有色相外观色—不坏内身骨人，而观外色不净。此位在初禅。二、内无色相外观色—坏灭内骨人，观外不净。得入二禅。三、缘净背舍身作证—除外不净，定心清洁，名缘净。以无著心，受三禅乐，名身证。四、虚空处背舍—灭四禅色，心缘无边空而入定；知无常苦空，心厌背故。五、识处背舍—舍空缘识入定，知无常，生厌背。六、无所有处背舍—舍识缘无所有入定；知无常，生厌背。七、非有想非无想背舍—舍无所有，缘非非想入定。知无常，生厌背。八、灭受想背舍—背灭受，舍诸心心数法，入定休息，名背舍。余如法界次第。’</p>
<p><span style="color:#333399">癸二、中品中生<span lang="EN-US"></span></span></p>
<p><b><span style="color:teal">中品中生者：若有众生，若一日一夜持八戒斋，若一日一夜持沙弥戒，若一日一夜持具足戒，威仪无缺。以此功德，回向愿求生极乐国。戒香熏修。<span lang="EN-US"></span></span></b></p>
<p>初、修因。灵芝疏云：‘文略五戒，前略十具。前后互见，必具四戒。沙弥戒，即十戒。前八戒中，分七为二，加不捉金银钱宝。具足戒，即大僧大尼所受戒。七支具发，遍该生境，故云具足。持戒净业，以求净报。持戒成德，名称远闻，故喻如香。’</p>
<p><b><span style="color:teal">如此行者，命欲终时，见阿弥陀佛，与诸眷属，放金色光，持七宝莲华，至行者前；行者自闻空中有声，赞言：“善男子！如汝善人，随顺三世诸佛教故，我来迎汝！”行者自见坐莲华上。莲华即合，生于西方极乐世界。在宝池中，经于七日，莲华乃敷。华既敷已，开目合掌，赞叹世尊。闻法欢喜，得须陀洹。经半劫已，成阿罗汉。是名中品中生者。<span lang="EN-US"></span></span></b></p>
<p>次、感果。初、感缘。三世诸佛，并劝持戒，断恶修善。故今持戒，即是随顺。次、往生。华合即生，亦一念顷。三、生后益。初、见佛。文叙赞叹，理合先见。次、闻法。亦即四谛苦空无常等。下品同然。三、证果。须陀洹，此翻逆流。谓逆生死流。即初果也。（灵芝疏）</p>
<p></p>
<p><span style="color:#333399">癸三、中品下生<span lang="EN-US"></span></span></p>
<p><b><span style="color:teal">中品下生者：若有善男子、善女人，孝养父母，行世仁慈。此人命欲终时，遇善知识，为其广说阿弥陀佛国土乐事；亦说法藏比丘四十八愿。闻此事已，寻即命终。譬如壮士屈伸臂顷，即生西方极乐世界。经七日已，遇观世音及大势至，闻法欢喜，得须陀洹。过一小劫，成阿罗汉。是名中品下生者。<span lang="EN-US"></span></span></b></p>
<p>初、修因。执劳侍奉，顺色承志，故名孝养父母。儒教以为百行之本。推爱及物，博施济众，故云行世仁慈。儒宗以为君子之德。由生前积善，故临终遇缘。此人下，二、遇缘。以善化人，众所知识。知其道德，识其仪貌。法华妙庄严王品云：‘善知识者，是大因缘’。即指妻儿为善知识。故知但能开导，不局僧俗。国土乐事，如上依报，及大小弥陀经所说。法藏比丘者，弥陀因名。昔为国王，遇世自在王佛，弃国出家，即于佛前发四十八愿。具如大本。三、闻此下，得生。此中合有临终持华接引等事，文略不叙。壮士屈伸臂顷，亦即少时。前后语变。（灵芝疏）演义云：‘闻下二句，正明临终发心猛利，所以寻即命终也。当此土命终之际，正彼国往生之时。譬如二句，显往之速。此殁彼生，不经中阴，故如壮士屈伸臂顷也。不言莲华者，可例知故。彼下三品俱有莲华，岂此品无莲？决无是处。四、经七下，明后益。前品经于七日，莲华乃敷；今云经七日已，较前稍迟时间。断不至于二七华开也。前云赞叹世尊，闻法欢喜，是闻佛说法；今遇二大士说法。前经半劫已，今过一小劫。可见前之半劫，亦是小劫。以今逊前，理合如是。’</p>
<p><span style="color:#333399">壬二、总结观名<span lang="EN-US"></span></span></p>
<p><b><span style="color:teal">是名中辈生想，名第十五观。’<span lang="EN-US"></span></span></b></p>
<p><a name="a20"></a><span style="color:#333399">辛三、观人民众（第十六、下品生观）分二<span lang="EN-US"></span></span></p>
<p><span style="color:#333399">初、正明三品<span lang="EN-US">&nbsp;&nbsp;二、总结观名</span></span></p>
<p><span style="color:#333399">壬初、正明三品分三<span lang="EN-US"></span></span></p>
<p><span style="color:#333399">初、下品上生<span lang="EN-US">&nbsp;&nbsp;二、下品中生&nbsp;&nbsp;三、下品下生</span></span></p>
<p>灵芝疏云：‘下辈三品，并无修因，皆是平生作恶，临终遇善。准十疑论，若无宿善，今亦不遇。故此三品，不无远因。上生但泛尔作过，不知惭愧。中生所叙，多是出家五众，希贪名利，毁破戒律。下生即造十恶五逆，诸极重罪。罪有轻重，故分三等。’</p>
<p><span style="color:#333399">癸初、下品上生<span lang="EN-US"></span></span></p>
<p><b><span style="color:teal">佛告阿难及韦提希：‘下品上生者：或有众生，作众恶业。虽不诽谤方等经典，如此愚人，多造恶法，无有惭愧。命欲终时，遇善知识，为说大乘十二部经首题名字。以闻如是诸经名故，除却千劫极重恶业。智者复教合掌叉手，称南无阿弥陀佛；称佛名故，除五十亿劫生死之罪。尔时彼佛，即遣化佛，化观世音，化大势至，至行者前。赞言：“善男子！以汝称佛名故，诸罪消灭，我来迎汝！”作是语已，行者即见化佛光明，遍满其室。见已、欢喜，即便命终。乘宝莲华，随化佛后，生宝池中。经七七日，莲华乃敷。当华敷时，大悲观世音菩萨，及大势至菩萨，放大光明，住其人前，为说甚深十二部经。闻已、信解，发无上道心。经十小劫，具百法明门，得入初地。是名下品上生者。’<span lang="EN-US"></span></span></b></p>
<p>释论云：‘此品上生之辈，乃凡外犯较轻之罪，临命终时，始遇机缘，为说大乘十二部经名。此事殊不易易。以佛化最胜之中国，佛徒虽多，然于十二分教之悉能知其名义者，亦不多觏。况此恶人临终仓卒遇之，苟非夙世善根恰于此际成熟，何能得此巧遇？纵有人能为详说，彼痛苦昏迷，恐难谛听。故云此事殊不易也。闻经名除千劫重罪已属幸事，唯较称佛名除五百万劫生死之罪，则相差犹远。况称佛名简便易行，心得专注。若闻经名，既非所解，则捍格不入，故功用较逊。为说经名虽得其人，可遇而不可求。教称佛名，则人人优为之。外道之传教者，有于罪囚将受死刑时，为说归依，其计甚善，佛徒亦宜取法也。’</p>
<p><span style="color:#333399">癸二、下品中生<span lang="EN-US"></span></span></p>
<p><b><span style="color:teal">佛告阿难及韦提希：‘下品中生者：或有众生，毁犯五戒、八戒，及具足戒；如此愚人，偷僧祇物，盗现前僧物；不净说法，无有惭愧。以诸恶业而自庄严。如此罪人，以恶业故，应堕地狱。命欲终时，地狱众火，一时俱至。遇善知识，以大慈悲，即为赞说阿弥陀佛十力威德，广赞彼佛光明、神力，亦赞戒、定、慧、解脱、解脱知见。此人闻已，除八十亿劫生死之罪。地狱猛火，化为清凉风，吹诸天华。华上皆有化佛菩萨，迎接此人。如一念顷，即得往生七宝池中莲华之内。经于六劫，莲华乃敷。观世音、大势至，以梵音声，安慰彼人，为说大乘甚深经典。闻此法已，应时即发无上道心。是名下品中生者。’<span lang="EN-US"></span></span></b></p>
<p>演义云：‘此品行人，有道俗二类：俗人或毁五戒八戒，比丘或犯具足大戒（灵芝疏云：‘文略沙弥戒’）。如此二类，皆是不智愚人。’灵芝疏云：‘僧物最重，故特标之。僧祇，此翻大众。即常住物。有二：一、常住常住，即寺宇谷米等。（妙宗钞云：‘一、常住常住，谓众僧厨库，寺舍众具，华果树木，田园仆畜等。以体通十方，不可分用故。’）二、十方常住，即供僧食饮等。（妙宗钞云：‘二、十方常住，如僧家供僧常食。体通十方，唯局本处。’）现前僧物亦二：一、现前现前，谓据数即分者。（如今诸俗，以供养当处僧众，衣药房具等。—见戒本讲录）二、十方现前，谓作相普施者。（如僧得施，及亡五众物。）四种僧物，盗皆结犯。经云：“五逆四重，我亦能救；盗僧物者，我所不救。”斯极诫也！言不净说法者，假托佛法，希求利养。无惭愧者，公然造作，内无羞耻。恶迹盈满，故云庄严。应堕地狱者，应犹合也。地狱众火，即镬汤炉炭镕钿铁丸等。遇知识中，说佛功德有三：一、十力，二、光明，三、五分法身。闻法灭罪，感圣来迎；以闻佛德，一念信受，转恶为善，火化清风。境随心变，其速若此！’</p>
<p>释论云：‘下品中生者，乃佛徒既造恶业，又加毁戒之罪，况盗常住公共之物，及僧伽私人之物，是侵损僧宝。不净说法，是淆乱法宝。幸有宿世善根，临命终时，广闻佛法，得除八十亿劫生死之罪。唯其罪性较重，须闭莲华中六劫。经中未说明劫之大小，按一小劫为一六、八○○、○○○年，中劫为三三六、○○○、○○○年，大劫为一、三四四、○○○、○○○年。是小劫为一千六百万年，何况中劫大劫。此非佛菩萨所处罚，乃罪人自业为障。世人须知：重罪必不可造，净土亦不离因果之律。佛菩萨所能救者，乃令不堕恶趣。长期育于华苞之中，此是不幸中之大幸。华胎与地狱之分：一、华胎无苦而地狱极苦，二、华开有期而阿鼻地狱出离无期。苟非下愚，应知所取舍矣。’</p>
<p><span style="color:#333399">癸三、下品下生<span lang="EN-US"></span></span></p>
<p><b><span style="color:teal">佛告阿难及韦提希：‘下品下生者：<span lang="EN-US"></span></span></b></p>
<p>灵芝疏云：‘标中，上中两辈，止于上品标佛告等；独下三品一一标者，以作恶往生，反常骇众，易惑难信，故频标示，意令听受。’</p>
<p><b><span style="color:teal">或有众生，作不善业；五逆、十恶，具诸不善。如此愚人，以恶业故，应堕恶道，经历多劫，受苦无穷。<span lang="EN-US"></span></span></b></p>
<p>释中，初、生时造恶。五逆者：杀父，杀母，杀阿罗汉，破和合僧，出佛身血。违负恩德，故名五逆。生报即堕阿鼻，名五无间业。十恶者：即身三、口四、意三。一切恶业，皆十摄之。既作极重，余无不为，故云具诸不善。问：大本云：‘下至十念，不生我国，不取正觉，唯除五逆，诽谤正法。’今经五逆亦得生者？今解：若据弥陀愿力，岂遮造逆之徒？方便赴机，言乖趣合。彼则显乐邦殊妙，欲进于善人；此明净业功深，不遗于极恶。但使持名回愿，无不灭罪往生。故观佛三昧经云：‘四部弟子谤方等经，作五逆罪，犯四重禁等；如是等人，若能至心一日一夜系念观佛一相好者，诸恶罪障皆悉消灭。’引彼证此，罪灭何疑。如下，示来报。随犯一逆，阿鼻一劫；何况多犯，故经多劫。（灵芝疏）</p>
<p>释论云：‘下品下生为极恶之辈，所造为五无间业，亦世所共知。然有为世人所忽略而易犯者：为诱污僧尼，或不自作而教他作，如戏院演剧，及下流文人著作小说弹词，以为绮艳韵事；玷辱佛门，坏他梵行，亦属无间地狱之业。愚者幸勿自贻伊戚。’</p>
<p><b><span style="color:teal">如此愚人，临命终时，遇善知识，种种安慰，为说妙法，教令念佛。彼人苦逼，不遑念佛，善友告言：“汝若不能念彼佛者，应称无量寿佛。”如是至心，令声不绝，具足十念，称‘南无阿弥陀佛’。<span lang="EN-US"></span></span></b></p>
<p><b><span lang="EN-US" style="color:teal"></span></b></p>
<p><b><span lang="EN-US" style="color:teal">&nbsp;</span></b></p>
<p>次、临终遇缘，二：初、知识开导。说妙法者，赞净土也。令念佛者，作观想也。（直指疏云：‘苦逼，地狱恶相现也。’）遑，暇也。心观为念，口诵为称。（直指疏云：‘纯一无间曰至心，相续成片故不绝。’）十念，谓十声也。（灵芝疏）</p>
<p>释论云：‘世人每以称名为念佛，然、经云：“彼人苦逼，不遑念佛。善友告言：汝若不能念彼佛者，应称无量寿佛。”据此，则念佛与称名判然不同。吾人未至临终苦逼之时，除不废口诵外，应兼念佛，即以心缘之系念作观。彼以口诵为专修，余为杂修，蹈执指为月之误！’</p>
<p><b><span style="color:teal">称佛名故，于念念中，除八十亿劫生死之罪。<span lang="EN-US"></span></span></b></p>
<p>此明念佛灭罪。直指疏：‘问：云何十念便能灭八十亿劫罪耶？答：具三力故。一、本有佛性力，如火、如舟船；二、至心称名力，如钻、如帆楫；此二，自力猛利也。三、佛愿摄取力，如人、如顺风。此一，他力强胜。既因利缘强，境胜心猛，故能烧罪木而到莲池也。法藏十八愿云：“乃至十念，若不生者，不取正觉。”又大本云：“乃至一念，至心回向，愿生彼国，即得往生。”大品云：“若有一人，称南无佛，乃至毕苦，其福不尽。”佛名经云：“一闻佛名，灭无量劫生死之罪。”此如百辆车薪，星火能烧；万年暗室，盏灯能破；一锥千纸；一风亿土。故调达狱中一称佛时，变众苦为三禅乐；张善和，临终未满十声，恶相灭而佛来迎；钟馗设佛像，而除群鸡啄面之苦；雄俊信念佛，而成地狱漏网之人。一称三称尚尔，况十念多念者耶？’</p>
<p>妙宗钞云：‘此猛利心，从二缘发：一、值善友，二、为苦逼。心怖恶道，耳听佛名，是故牢强，至诚称念。既境胜心猛，故时少功多，能超百年悠悠愿力。若此二缘猛心不发，此人乃是合堕地狱也。’</p>
<p><b><span style="color:teal">命终之时，见金莲华，犹如日轮，住其人前。如一念顷，即得往生极乐世界。于莲华中，满十二大劫，莲华方开，观世音、大势至，以大悲音声，为其广说诸法实相除灭罪法。闻已、欢喜，应时即发菩提之心。是名下品下生者。<span lang="EN-US"></span></span></b></p>
<p>次、胜相现前。华如日轮者，喻其量也。若准俱舍，日面径五十一由旬。今此但取地居仰望，大小未必如论。如一下，明得生。于莲下，生后益。罪从缘生，无有自性。诸法皆尔，故名实相。普贤行法云：‘一切业障海，皆从妄想生。若欲忏悔者，端坐念实相。’是也。（灵芝疏）演义云：‘此品尤其长也！须经十二大劫，莲华方开。华开障净，如云散天晴。闻二大士广说妙法。言诸法实相者，即是指无明为妙明，悟妄觉为真觉，明诸法当体即实相。<span lang="EN-US">.........“众罪如霜露，慧日能消除”，非虚语也。是故应时即发菩提心矣。’末句结。</span></p>
<p><span style="color:#333399">壬二、总结观名<span lang="EN-US"></span></span></p>
<p><b><span style="color:teal">是名下辈生想。名第十六观。’<span lang="EN-US"></span></span></b></p>
<p>释论云：‘下品中，唯上生者十小劫后得入初地，余二未说明果位。殆净土中天人之类。’</p>
<p>约论云：‘九品之文，总名曰观者：为令行者具决择智，发精进心；舍下超高，背小向大；且令知如来愿力所持，无机不被故。’此约修因以明观义。若约果辨，具如前说。若明地位，灵芝疏云：‘准（四帖疏）玄义云：古来诸师，皆用大乘三贤十圣，对上三品；小乘两凡四果，对中三品；大乘始学凡夫，随过轻重，对下三品。彼文（指四帖疏玄义分）委破，不复具引。今谓：准九品文，生彼土已，方论地位，可如诸师。又据经文，此土求生，并是凡夫。须依玄义。<span lang="EN-US">.........’四帖疏玄义云：‘观经三辈上下文意，总是佛去世后，五浊凡夫。但以遇缘有异，致令九品差别。何者？上品三人，是遇大凡夫；中品三人，是遇小凡夫；下品三人，是遇恶凡夫。以恶业故，临终藉善，乘佛愿力，乃得往生。到彼华开，方始发心。何得言是始学大乘人也？.........’详于疏说。文繁不录。</span></p>
<p><span style="color:#333399">乙三、听众获益<span lang="EN-US"></span></span></p>
<p><b><span style="color:teal">说是语时，韦提希与五百侍女，闻佛所说，应时即见极乐世界广长之相；得见佛身，及二菩萨。心生欢喜，叹未曾有！豁然大悟，逮无生忍。五百侍女，发阿耨多罗三藐三菩提心，愿生彼国。世尊悉记：皆当往生。生彼国已，获得诸佛现前三昧。无量诸天，发无上道心。<span lang="EN-US"></span></span></b></p>
<p>文二：初、众见彼土依正庄严。前但韦提独见，今此大众皆睹。次、心生下，随机获益，三：初、夫人入证。豁然大悟，破无明也。逮无生忍，证法性也。次、五下，侍女发心获记。问：往生论：女人、根缺，皆不得生，今何违者？答：非谓此土女及根缺不得生彼；盖言生彼国者，不受女人及根缺报耳。以弥陀发愿：若有女人，来生我国，复受女像，不取正觉。又云：国中人天，不具三十二大人相者，不取正觉。是知彼无女人及根缺也。余如十疑论说。三、无量下，诸天发心。佛在幽宫说此观法，阿难目连侍佛左右；止有夫人、侍女、诸天，以为听众，余无闻者。后还灵山，阿难重述，菩萨大众，始得同闻。（灵芝疏）</p>
<p><a name="a21"></a><span style="color:#333399">甲三、流通分分二<span lang="EN-US"></span></span></p>
<p><span style="color:#333399">初、于王宫，付嘱流通<span lang="EN-US">&nbsp;&nbsp;二、回灵鹫，阿难重述</span></span></p>
<p>灵芝疏云：‘由此二处，众闻信受；展转传授，流注无穷。’</p>
<p><span style="color:#333399">乙初、于王宫，付嘱流通分四<span lang="EN-US"></span></span></p>
<p><span style="color:#333399">初、立名教持<span lang="EN-US">&nbsp;&nbsp;二、举益劝修&nbsp;&nbsp;三、结名付嘱&nbsp;&nbsp;四、众闻欢喜</span></span></p>
<p><span style="color:#333399">丙初、立名教持<span lang="EN-US"></span></span></p>
<p><b><span style="color:teal">尔时，阿难即从座起，白佛言：‘世尊！当何名此经？此法之要，当云何受持？’<span lang="EN-US"></span></span></b></p>
<p>初、阿难双问名持。一、问经名，二、问持法。</p>
<p><b><span style="color:teal">佛告阿难：‘此经名观极乐国土，无量寿佛，观世音菩萨，大势至菩萨。亦名净除业障，生诸佛前。汝当受持，无令忘失。<span lang="EN-US"></span></span></b></p>
<p>次、佛答中，初、示经名。有二：初、从能观所观为名。总包依正，但缺徒众。首题避繁，但摘五字，包摄亦备。次、约功用为名。灭罪往生，是经力用。二、汝当下，教受持。智论云：信力故受，念力故持。既受且持，则无忘失。（灵芝疏）</p>
<p><span style="color:#333399">丙二、举益劝修<span lang="EN-US"></span></span></p>
<p><b><span style="color:teal">行此三昧者，现身得见无量寿佛，及二大士。若善男子及善女人，但闻佛名，二菩萨名，除无量劫生死之罪。何况忆念。若念佛者，当知此人，则是人中分陀利华。观世音菩萨，大势至菩萨，为其胜友。当坐道场，生诸佛家。’<span lang="EN-US"></span></span></b></p>
<p>文五：初、见境胜。势至圆通云：‘若众生心，忆佛念佛，现前、当来，必定见佛。’二、若善下，灭罪胜。举闻况念，其胜可知。三、若念下，自身胜。分陀利，此云白莲华。一、人间奇瑞，二、性洁无染，故以比焉。四、观下，伴侣胜。补处为友，无宜自轻。五、当坐下，果报胜。坐道场者，谓成佛也。得道之场，故名道场。一切诸佛，皆于菩提树下，趺坐断惑，破魔成道。法身一体，诸佛同证，故是佛家。势至章云：‘去佛不远’，小本经云：皆得不退阿耨菩提，并同此意。（灵芝疏）</p>
<p><span style="color:#333399">丙三、结名付嘱<span lang="EN-US"></span></span></p>
<p><b><span style="color:teal">佛告阿难：‘汝好持是语；持是语者，即是持无量寿佛名。’<span lang="EN-US"></span></span></b></p>
<p>灵芝疏云：‘意令对说：持名功大，持经亦然。’</p>
<p><span style="color:#333399">丙四、众闻欢喜<span lang="EN-US"></span></span></p>
<p><b><span style="color:teal">佛说此语时，尊者目犍连，尊者阿难，及韦提希等，闻佛所说，皆大欢喜。<span lang="EN-US"></span></span></b></p>
<p>灵芝疏云：‘欢喜者，一、所未曾闻，今得闻故；二、清净国土，得往生故；三、展转开示，利生无穷故。具斯诸义，故怀大喜。’</p>
<p><span style="color:#333399">乙二、回灵鹫，阿难重述<span lang="EN-US"></span></span></p>
<p><b><span style="color:teal">尔时世尊，足步虚空，还耆阇崛山。<span lang="EN-US"></span></span></b></p>
<p>初、佛还本处。据佛王宫说经时久，或众不散，待佛还来；或是再集，皆不可测。（灵芝疏）</p>
<p><b><span style="color:teal">尔时阿难，广为大众说如上事。无量诸天、龙、夜叉，闻佛所说，皆大欢喜！礼佛而退。<span lang="EN-US"></span></span></b></p>
<p>次、阿难重述。累嘱忆持，意见于此。三、众闻礼散。照前列众，文略龙天。阿难亲闻，代传佛语，故云闻佛说也。（灵芝疏）</p>
<p align="right" style="text-align:right;text-indent:24.0pt;word-break:break-all">民国辛丑佛诞前一日上午初稿成于华严关中<span>&nbsp; </span></p>
