<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第一卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">圆瑛法汇序一</a></span></p>
<p align="center" style="text-align:center"><span lang="EN-US"><a href="#a02">圆瑛法汇序二</a></span></p>
<p align="center" style="text-align:center"><span lang="EN-US"><a href="#a03">大佛顶首楞严经讲义序</a></span></p>
<p align="center" style="text-align:center"><span lang="EN-US"><a href="#a04">自序</a></span></p>
<p align="center" style="text-align:center"><span lang="EN-US"><a href="#a05">大佛顶首楞严经讲义</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">圆瑛法汇序一<span lang="EN-US"></span></span></p>
<p>圆瑛上人，吾闽产也。幼失怙恃，依季父教养，颖悟绝人。甫成年，即受牒度，于石鼓山之涌泉寺，早参三昧，夙擅谭经，素以宏化利生为本愿。初主宁波接待寺，倡办宁波佛教孤儿院；次至泉州，重兴开元寺，创办开元慈儿院，孤露子弟，薰育者众。旋历内地，并南洋群岛，周流说法，于大乘教义，多所阐明。生平著作，编成法汇。近被推为宁波天童、七塔，二大丛林及中国佛教会首席。去年天童寺不戒于火，上人则奔走四方，募化重修，规模闳敞，为四明道场之冠。间亦稍治生产，为发展化育基金，是皆躬行实践，以求达其利济宏愿，固不仅以舌粲莲花见称也。今秋上人，莅京说法，持示所讲‘仁王护国般若波罗密经讲义’。其所发挥演绎，皆切于护国爱人，旨趣之宏，足维风化，爰乐而为之序。</p>
<p>民国二十二年十月一日</p>
<p align="right" style="text-align:right;text-indent:24.0pt;word-break:break-all">闽侯林森敬撰<span>&nbsp; </span></p>
<p><a name="a02"></a><span style="color:#333399">圆瑛法汇序二<span lang="EN-US"></span></span></p>
<p>闽中山川磅礴，灵气所钟，高僧辈出，黄□心要，百丈清规，古德流风，至今犹有存者。圆瑛法师，籍隶古田，蚤岁脱俗，真参实学，孜孜弗懈，卒能成就其德业，光明俊伟，与先哲同揆，乡人士皈依座下者，如水趋壑。比岁卓锡浙东，先后住持七塔、天童二寺，法雨覃敷，三根普被。余今夏会诣天童，参承道席，是时方演讲楞严，缁素翕集，法师阐明义趣，机辩纵横，听者无不悦服！又以持戒为学佛之要，每反复诰诫而不已。信乎宗说兼通，行解相应，足为学者之模楷也。今海上佛学书局，以法师平生撰著，汇刻行世，征序于余。夫我佛设教，法门虽广，无非使人解黏脱缚，明心见性而已。学道之士，真积力久，有悟于第一义谛，灵光独耀，迥脱根尘，虽不立文字可也；其或明宗弘教，发为文辞，等身著作，亦可也。何以故？此心既空，则文字与实相，不相违异，故法师愿力宏毅，所至修废举坠，钜细靡遗；至于挺身卫道，处事变艰危之会，不怵不挠，尤为难能可贵！惟其真理既彻，应物无方，虽炽然有为，而不著有为之相。故观法师之文，即事即理，圆融无碍，而佛法之体用彰明，具可于言外得之。呜呼！魔说害教，鱼目混珍，大法之陵夷甚矣！有如法师言句，引经据论，涵义深广，而归于平实，是能灿真灯于既昏，续慧命于将坠者，余安得不为之往复赞叹也哉！</p>
<p>民国二十二年十月一日</p>
<p align="right" style="text-align:right;text-indent:24.0pt;word-break:break-all">闽侯林翔敬撰<span>&nbsp; </span></p>
<p><a name="a03"></a><span style="color:#333399">大佛顶首楞严经讲义序<span lang="EN-US"></span></span></p>
<p>夫佛法首重实证，非实证无以契真常。因一切众生，皆有妄心，念念分别，皆不相应。盖妙理空寂，从本以来，离言说相，离名字相，离心缘相，乃离念境界，唯证相应故。经云：‘言妄显诸真，妄真同二妄’，即此义也。然众生之欲契入实相，必先假名言，以为助缘；此世尊所以苦口婆心，广说法要，冀众生因指见月，得心自在，而入三昧也。综观一代时教，闸明从凡至圣，而事理并重者，莫逾首楞严经。此经以阿难尊者误堕淫室，恨无始来，一向多闻，未全道力，殷勤启请，十方如来，得成菩提，妙奢摩他、三摩、禅那，最初方便。于是世尊，敷演洪文十卷，由性而相，由显而密，由解而行，由行而证，彻终彻始，广度有情。</p>
<p>圆瑛法师者，今佛门之龙象也。慧性天生，辩才无碍，宏施法雨，中外咸沾，著作行世，十有余种。十二年前，曾撰楞严纲要一书，明灯普照，广被遐迩。迨年六十八，始行注释此经，以四十余年之钻研，究厥精微，编成讲义，大愿既偿，嘱为之序。窃念学佛信众，苟无南针，而欲深入经藏，譬靡管而窥大，弃蠡以测海，求能了解妙理，诚恐北辙南辕！</p>
<p>法师为当代大德，了知学人心理，以平淡言辞，演释甚深经义，方便善巧，尤能契合时机；而勘校经文，正其错简，巨眼如烛，有裨来学。<span style="font-size:10.0pt;">经中破处之文有‘尔时世尊在大众中，舒金色臂，摩阿难顶，告示阿难及大众：有三摩提，名大佛顶，首楞严王，具足万行，十方如来，一门超出，妙庄严路’一段，横隔其间，或因前人录刊倒置，致与前后文不相接续，法师指示此段应在请法之后，则问答相应，怡然理顺矣。</span>抑其敷弘正道，诠行布不碍圆融；显示真常，离二边而趋空寂。正犹增辉于太阳，助深于巨壑，法施功德，沾溉靡穷，无缘慈悲，同无量矣！</p>
<p>辛卯孟春之望<span>&nbsp;&nbsp; </span>菩萨戒优婆塞&nbsp;&nbsp; 王学仁谨序于香港</p>
<p><a name="a04"></a><span style="color:#333399">自序<span lang="EN-US"></span></span></p>
<p>夫群生莫不有心，而真心难悟；修行莫不有定，而性定难明；指真心，而示性定者，其唯首楞严经欤！何谓真心？即众生所具，不生灭之根性，名为如来藏，个个圆成。何谓性定？即自性天真，不动摇之定体，号曰首楞严，人人具足。良由众生，迷真起妄，认识为心，则本有真心，不能解悟，天然性定，无从修证。故如来首告阿难云：‘一切众生，从无始来，生死相续，皆由不知常住真心，性净明体，用诸妄想；此想不真，故有轮转。’是知识心，乃大定之冤贼，菩提非此心所得成；根性为圆通之正因，楞严实自性之本具。故阿难请示成佛大定，如来即为破识显根：破识心五种胜善功能，犹属生死妄想，令人决定舍之；显根性，一精元明心体，以为涅槃妙门，令人决定用之。则欲令舍识用根，为修楞严要旨也明矣！当知爱欲为禅定之障，故以多闻误堕为缘，发起大众；识心乃生死之根，故以见相发心为诘，探悉病源。由是备破三迷，极显一性，三重破识，全破其妄，十番显见，极显其真。向六根而指见性，令亲验乎不动之本真；会四科而示藏心，令自明常住之自体。复融七大，圆满十虚。阿难知心精之遍圆，赞大定之希有，讵非悟真心，而明性定耶？但倒想虽销，细惑未尽，迨满慈究三种生续之因，而如来答一念觉明为咎；复极于五大圆融，三藏备显，离一切相，即一切法，离即离非，是即非即，然后知彻法底源之定体，本自圆成，究竟坚固之楞严，非由造作，所谓奢摩他，微密观照，发尽无余矣；回视强制识心之定，何啻天渊哉！然而定虽本有，未经如来明示，何由开解照了，自性天然本定？兹闻破识显根之教，初则真妄，决择分明；乃至普融圣凡十界，疑惑销除，心悟实相，知定体无亏，天然本妙，近具根中，远该万法。无如根结未开，大用不发，故当机喻如天王，赐与华屋，虽获大宅，要因门入；此即大开图解之后，继请圆修，求佛不舍大悲，令获如来，无余涅槃，本发心路。佛告云：‘汝等决定，发菩提心，于佛如来，妙三摩提，不生疲倦，应当先明，发觉初心，二决定义。’一、决定以因同果，旋妄还觉，得令五浊澄清。二、决定从根解结，舍劣取胜，但向一门深入；不了根性真常，击钟验其不灭。别索结元所在，现佛证其无他，绾巾示结，六解一亡；冥授选根，耳门独妙，深入如来藏性，备发圆通大用，所谓‘如幻三摩提，弹指超无学’矣！至若清净明诲，四重律仪，建立道场，五会神咒，但是圆通加行，岂有异门者哉！由是修门既启，历位宜明，先示染缘起，而成十二类生；广明净缘起，上历六十圣位。束三渐为干慧；开初住为十信；十住：生佛家而为佛子；十行：广六度而作佛事；十回向：回佛事而向佛心；四加行：泯心佛而灭数量；十地：依中道而趣佛果；等觉：齐佛际而破生相；方尽妙觉，成无上道，圆满菩提，归无所得。所谓禅那修证圣位，但明其复还本体，出其本有家珍，非从外得也。阿难请定，列举三名，因不知佛定总名，但将平日，所闻三定别名，加一妙字以问曰：‘妙奢摩他、三摩、禅那，最初方便。’如来一闻，使知阿难不悉佛定总名。故先答云：‘有三摩提，名大佛顶首楞严王，具足万行；十方如来，一门超出，妙庄严路，汝今谛听。’阿难顶礼，伏受慈旨。此文横隔在第一番破处文中，前后文意，全无接续。今为审定，当在请定愿闻之后，初示佛定总名，令知诸佛，修因克果，然后再逐答三名。初三卷半之文，即二说奢摩他路，令悟密因，大开圆解。第一卷七处被破之后，文云：‘惟愿世尊，大悲哀愍，开示我等，奢摩他路。’次三卷零之文，即三说三摩修法，令向耳根，一门深入。第四卷喻屋求门之后，文云：‘汝等决定，发菩提心，于佛如来，妙三摩提，不生疲倦。’后半卷多之文，即四说禅那证位，令住圆定，直趣菩提。第八卷如来结答五名之后，文云：‘顿悟禅那，修证圣位，增上妙理，心虑虚凝。’一经问答，界线层次分明，具示妙定始终，如指诸掌。八卷中后半以去，复谈七趣，无非情想之升沈，判决邪正，以警淹留，是欲以戒助定而已。详示五魔，佥由三昧以招致，叮咛觉悟，以护堕落，是欲以慧助定而已。重明五阴，同是妄想成就，因果浅深，灭除顿渐，是以戒慧助定而已。斯经从始暨终，问定三，说定三，助定三，成就首楞严王三昧，为终实教意，圆顿法门。从上疏解，不一而足，可作南针，又何须重为注释？缘余年二十四，听讲斯经，愧学识之浅陋，感注疏之繁多，用心过度，致患血疾。乃于佛前发愿，仰叩慈光冥护，顿令恶疾速愈，更求得悟，寂常心性，真实圆通，宏扬是经，著述讲义，用报佛恩，藉酬私愿。越日，见有化人，状如老媪者，来示余曰：‘云不要紧！以白杜鹃花炖冰糖，服之可愈。’言讫回首，媪即不见，心窃异之。遂依言购服，三次血止。于是信愿益坚，精心研究，竟达十载，于经中疑义深奥难解之处，遂一一书条，贴于壁上，逐条静坐参究，既明白一条，即扯一条，如是者八年之久，一房疑义，扯尽无余。所著经论讲义，已出版流通者，十有余种，惟此经讲义，迟迟著述者，何也？以楞严妙义，丰富深藏，每讲一次，则有一次发明，多究一番，自有一番进步，意欲掩关，专著是疏，机缘未凑，致延时日。迨年六十有八，深感老病之躯，风前残烛，若不速偿斯愿，恐悔莫及。遂于圆明讲堂，创办愣严专宗学院，有欲造就僧才，续宏大教，谨择四月八日，开演斯经，日更躬亲授课，余时編著讲义，每夜辄至三更乃止。如是者久，辛劳过度，旋至次年二月初四，正讲演时，忽患中风之病，由徒明旸，急扶下座，入室遂已不省人事，经时七日始得转机。幸有良医黄钟、郑葆湜二医师诊治，方告安然。至七十二岁，复思楞严著述未竣，大愿莫偿，于是乐慧斌居士劝余曰：‘从容編著，既有善愿，必获成功。’于七十四岁夏告完，计二十四卷，装成五册，聊据管窥之见，以论性天；但凭蠡测之才，而探义海，质之深入楞严三昧者，未免要施当头一棒也。</p>
<p>佛历二千九百七十八年仲夏<span>&nbsp; </span>圆瑛弘悟&nbsp; 序于上海圆明讲堂</p>
<p><a name="a05"></a><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p style="text-align:justify;text-justify:inter-ideograph;text-indent:24.0pt;"><span lang="EN-US">&nbsp;</span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟著受法弟子明旸日新敬校<span>&nbsp; </span></p>
<p>今解此经，谨遵贤首十门解释。考诸贤宗诸疏，而十门次序名目，亦不尽同，或具足十门，或略取数门，皆先述一经大意，乃以总释名题，别解文义，两门列后。今则略为变更，提总释名题为第一，先释经题，继述纲要，后解经文，俾阅疏者，一开卷便知题中义理；闻经亦复如是，第一日即可听讲经题，此固一时之权变耳。以后科目，以天干地支标之，令易记忆，而便寻讨。即分为十：</p>
<p><span style="color:#333399">甲初<span lang="EN-US">&nbsp;&nbsp;总释名题&nbsp;&nbsp;&nbsp;&nbsp;二&nbsp;&nbsp;起教因缘&nbsp;&nbsp;&nbsp;&nbsp;三&nbsp;&nbsp;藏乘摄属&nbsp;&nbsp;&nbsp;&nbsp;四&nbsp;&nbsp;义理浅深&nbsp;&nbsp;&nbsp;&nbsp;五&nbsp;&nbsp;能诠教体六&nbsp;&nbsp;所被机宜&nbsp;&nbsp;&nbsp;&nbsp;七&nbsp;&nbsp;宗趣通别&nbsp;&nbsp;&nbsp;&nbsp;八&nbsp;&nbsp;说时前后&nbsp;&nbsp;&nbsp;&nbsp;九&nbsp;&nbsp;历明传译&nbsp;&nbsp;&nbsp;&nbsp;十&nbsp;&nbsp;别解文义</span></span></p>
<p><span style="color:#333399">今初总释名题<span lang="EN-US"></span></span></p>
<p><b><span style="color:teal">大佛顶，如来密因，修证了义，诸菩萨万行，首楞严经。<span lang="EN-US"></span></span></b></p>
<p>题为全经之总，经乃一题之别；全经要义，萃于一题，欲识经中别义，须解法题总纲。凡释题者，当知经家，既以题目冠列经前，而释题者，自应据经而取其义。如密因、了义等，即当说是何等法，经中何文即是，未可儱侗拈弄，而与经文毫不相涉。若陡事论量文体，不依解释文体，安能令文义双畅乎？此题，乃佛自命五名中，结集者，拣择重要，略取十九字，合成一题。前三字，分取第一题；中八字，全取第三题；后八字，分取第五题。名异诸经，故谓之别题。经之一字，凡是经藏，诸部同名为经，故谓之通题。今先约别题，依古判定，后合通别，逐句分释：</p>
<p>一切诸经，别名无量，按古德所判，不出七种立题：以人、法、喻三字，单字三种，双字三种，具足一种。一单人：如《佛说阿弥陀》；二单法：如《大涅槃》；三单喻：如《梵网》；四人、法：如《地藏菩萨本愿》，五人、喻：如《如来师子吼》；六法、喻：如《妙法莲华》：七人、法、喻：如《大方广佛华严》。此经以人、法为题。如来是果人，菩萨是因人，密因是理法，了义是教法，万行是行法，首楞严是果法：故以人、法为题，亦可略兼于喻。以佛顶二字，非举相似之物，比类发明，乃举直称法体之佛顶，以表胜妙，故曰略兼于喻。此依古判定，下逐句分释：</p>
<p>大佛顶三字，为能赞能表，下之四法，为所赞所表。大者，称赞之词，赞下四法，犹言大矣哉是经也！则知密因为大因，得成菩提故；了义为大义，称实理说故；万行为大行，如实修行故；楞严为大定，王三昧故：具此诸大，是为大经。首标大者，意令受持是经者，当依大教解大理；称大理起大行；满大行证大果，故以赞之。佛顶表显之义。佛顶，则佛肉髻相上，无见顶相也，乃三十二相之第一相。肉髻在青螺绀发正中，周围红色，状如春山吐日。佛初生时，岚毗尼林神，为佛乳母，棒持谛观，不见其顶；又佛成道后，游化波罗奈国，东方应持菩萨，欲穷佛顶，上历恒沙佛土，终不能见。此不属于有，而能放光化佛，又不属于无，双离有无，是之谓妙；表下四法，犹言妙矣哉是教也！则知密因为妙因，因心果觉，二不别故；了义为妙义，一门深入，六根清净故；万行为妙行，称真如理，中中流入故；楞严为妙定，自性本具不假修成故；具此诸妙，是谓妙法。表以佛顶者，意令受持是经者，当依发妙耳门之妙教，悟如来藏性之妙理；从妙理起妙行；满妙行证妙果<span style="font-size:10.0pt;">即妙觉极果，圆满菩提，归无所得。</span>故以表之。结集者，取此三字，冠于经题之首，令知所赞所表，必非权渐教也。</p>
<p>如来密因：如来，是诸佛通号。佛有十号，如来为第一号，乃仿同先德号；以佛佛道同，后佛如先佛之再来，故曰如来，此约普通解释。今按本经，终实教意，如为本觉，来为始觉。依本觉，不生灭之理性，起始觉，回光返照之观智，依妙智证妙理，始觉与本觉合一，名究竟觉，方成佛道，方称如来。更约三身释之：身者，积聚之义。一、法身如来：梵语毗卢遮那，华言遍一切处，此积聚理法以为身；真如妙理，犹若虚空，遍一切处。经云：‘常住妙明，不动周圆。求于去来，迷悟生死，了无所得。’即法身义。二、报身如来：梵语卢舍那，华言净满，此积聚智慧以为身；诸惑皆净，智慧圆满。经云：‘明极即如来，’即报身义。三、应身如来：千百亿化身，随机应现，此积聚机缘以为身；如有可度机缘，即现八相成道。经云：‘自觉已圆，能觉他者，如来应世。’即应身义。今连下密因二字，当属报、应二身如来。</p>
<p>密因，拣非事相修行，显因可见者。而曰如来密因，即是十方如来，得成果觉，所依之因心；亦即一切众生，所具之根性，为菩提涅槃，本元清净之体；可为修证果觉之因地心。十方如来，皆依此不生不灭为本修因，然后圆成果地修证；众生人人本具，迷而不觉，未能依之修证，故诣之密。又，此不特是因性，亦即是果性。以如来虽证极果，不离正因，所谓因该果海，果彻因源也。问：‘既即果性，何复名因？’答：‘须见此不生不灭之根性后，方是究竟果觉之因，更须依此圆湛不生灭性，成为因地心，称性起修，始获究竟果觉，即此一性，而能通因彻果，故如来破识显根，即显此密因也。’</p>
<p>又，密因二字，遣五种人过。密之一字，遣凡夫、外道、权教、小乘四种人过。以彼不达，密具不生灭之根性，即是成佛真因，反认意识为心，错乱修习，尘劫劬劳，终无实果。第一卷文云：‘诸修行人，不能得成无上菩提，乃至别成声闻缘觉，及成外道，诸天魔王，及魔眷属，皆由不知二种根本，错乱修习，犹如煮沙，欲成嘉馔，纵经尘劫，终不能得。佛欲令人舍妄本，而依真本也。因之一字，遣利根狂慧人过。以彼未明所具不生灭之根性，但是正因佛性，须假了、缘二因，正因方显。遂乃自恃天真，本来是佛，顿捐修证，不依方便进修，终无得证。如矿虽是金，不假锻炼，终久是矿，不能成金。</p>
<p>然此密因，即二种根本中真本。经云：‘无始菩提涅槃，元清净体，则汝今者，识精元明，能生诸缘，缘所遗者。’众生在迷，非失说失，实则人人本具，所应取为本修因者。十方如来，得成菩提，靡不依此因心，而成果觉。此之密因，即是寂常心性，奢摩他体；十番显见，显此密因，非惟近具根中，实则远该万法。会四科惟是本真，融七大无非藏性，明三种生续之因，示五大圆融之故，全彰三藏，不离一心；如来密因之旨，显发无遗矣。题中此一句，经中占三卷半之文，即答阿难所请三名中，妙奢摩他。第一卷阿难求示真心，文云：‘开示我等，奢摩他路。’此三如来臧性，即自性本定，而能开解照了于此者，即奢摩他微密观照也。</p>
<p>修证了义：即称密因，所起之修证也。由阿难闻佛极显密因，天然本具，顿悟藏性，圆满周遍，喻如天王，赐与华屋，求门而入。而如来为答三摩提，妙修行路，分门以定二义：一、决定以因同果，澄浊顿入涅槃义。二、决定从根解结，脱缠顿证圆通义。击钟，验闻性真常不灭；现佛，证涅槃生死无他；绾巾，以示结解伦次；冥授，以选此方本根。盖必一门深入，逆彼无始，织妄业流，解六结而越三空，方为了义之修；获二胜而发三用，方为了义之证。</p>
<p>了义复含二意，与通常之解不同：一、用根不用识；用识，则以生灭心，为本修因，而求佛乘，不生不灭，无有是处。经云：‘诸修行人，不能得成无上菩提，乃至别成声闻缘觉’等，故非了义。用根，则依不生灭，圆湛性成，然后圆成，果地修证。经云：‘若弃生灭，守于真常，常光现前，根尘识心，应时销落，乃至‘云何不成，无上知觉’，故为了义。又特选耳根圆通，文殊白佛言：‘佛出娑婆界，此方真教体，清净在音闻，欲取三摩提，实以闻中入。’更是了义中之了义耳。以其超诸圣而独妙，为三世之通轨。经中佛告富楼那云：‘如来今日，普为此会，宣胜义中，真胜义性。令汝会中，定性声闻，及诸一切，未得二空，回向上乘，阿罗汉等，皆获一乘，寂灭场地，真阿练若，正修行处。’当知胜义，即修证之了义，耳根圆通，乃了义中真了义耳。</p>
<p>二、称性不著相。著相之修，为事相之染修，著相之证，为新成之实证，未悟圆理，均非了义。称性之修，乃从闻、思、修，入三摩地，如幻闻熏闻修，金刚三昧，但向一门深入，而得六根解脱，修则无修；称性之证，生灭既灭，寂灭现前，乃发现其本有家珍，证亦无证；‘此是微尘佛，一路涅槃门。’方为了义。至若道场定慧，神咒利益，无非修证圆通加行，亦即了义也。题中此一句，经中占三卷半之文，即答阿难所请三名中妙三摩之问。第四卷佛云：‘汝等决定发菩提心，于佛如来，妙三摩提，不生疲倦，应当先明发觉初心，二决定义。’决定义，亦即了义。依此了义，修证自性本定，得耳根圆通，所谓‘如幻三摩提，弹指超无学’，而修证了义之旨，吏无余蕴矣。</p>
<p>诸菩萨万行：菩萨，梵认具云菩提萨埵，此方人有好略之习惯，简称菩萨。菩提译云觉，萨埵译云有情，乃大道心众生之称。今作三义释之：一、已经觉悟我、法二空之有情；二、能觉法界，无量诸有情；三、智悲并运，自他两利，运智，上求佛觉以自利；运悲，下度有情以利他。修诸波罗密，乃如来道前之号，自觉觉他，以求大圆满觉。而言诸者，通指五十五位也。</p>
<p>万行，即称圆通体，所起之无作妙行也。如观世音菩萨，三十二应，十四无畏，四不思议，双蹑前奢摩他，即定之慧；三摩，即慧之定；定慧圆融，中中流入萨婆若海。如十信，全根力而植佛种；十住，生佛家而为佛子；十行，广六度而行佛事；十回向，回佛事而向佛心；四加行，泯心佛而灭数量；十地，契真如而覆涅槃；等觉，齐佛际而破生相。其行应有无量，今言万者，但明其多，非局定数也。要之，此行根柢于三如来藏性，归极于四无碍法界，请详十行，后五行自知。问：‘五十五位诸菩萨，应是证位，今以位为行，岂不屈证为修耶？’答：‘诸位正是因行未满，深入真修之行位也。不是极果之位，若是修终，只有佛位。’</p>
<p>问：‘此位为行则圆通了义之修，应不具万行。’答：‘理具而非事造也。虽圆融胜解，念念具足诸度，以初心贵在精专，但反闻自性，不兼万行，故但称了义。’问：‘了义之证，不摄诸位耶？’答：‘此有二义：一、但证圆通体，初发二胜用，是故不摄；二、圆人所修，一证一切证，一位即摄一切位，初心、究竟，二不别故。’</p>
<p>又前言修证，推重圆通，此分阶级，对治狂慧，令知理虽顿悟，乘悟并销；事非顿除，因次第尽；究竟圆融不碍行布，行布不碍圆融。题中此一句，经中占半卷之文，即答阿难所请三名中妙禅那之问。第八卷结经名后，阿难兼闻此经，了义名目，顿悟禅那，修证圣位，显是住持自性本定，入于如来妙庄严海，圆满菩提，蹄无所得。安定经文，问答相应，已尽正说全经，历收大定别目，故结经名，至七趣五魔，五阴妄想，自是经外余意，别详初心紧要，以戒慧助定而已。</p>
<p>首楞严者，大定之总名也。圆含妙奢摩他、三摩、禅那三种别名，而成一定全体，迥不同于常途，工夫引起之定，亦不同于起心对境之定，此自性定耳。《涅槃经》佛自释首楞严为‘一切事究竟坚固’。而古德即明其为彻法底源，无动无坏。经中自显见起，至四卷半，圆彰藏性止，极明一切事，究竟坚固之理；会四科即性常住，融七大，即性周遍，即所谓彻法底源，无动无坏也。</p>
<p>今释此定，二义料拣：一、此是圆定：不但独取自心不动，乃统万法，悉皆本来不动，为一定体。即所谓‘日月经天而不动，江河竞注而不流’，故称为圆。经云：‘常住妙明，不动周圆。’不然，何以为一切事，究竞坚固之定哉！据此凡不兼万有，独制一心者，皆非圆定也。二、此是妙定：正以性本自具，大然不动，不假修成，纵在迷位，其体如故，即所谓‘长安虽闹，我国安然。’故称为妙。经中飞光亲验，双离动静，不然，何以为彻法底源，无动无坏之定哉！据此凡不即性，而别取工夫者，皆非妙定也。</p>
<p>合此圆妙二义，故为首楞严王三昧。自发解起行，直至历位成佛，从始洎终，中间永无诸委曲相，亦无出退，非常途之定，有入、住、出。入之则有，出之则无，在定纵经多劫，必以静而碍动；出定略涉须臾，必以动而碍静，皆非圆妙大定也。此经前自请定，后至结名，乃为正说。经中前半全谈藏性，所以开发圆通；后半全说圆通，所以修证藏性，始终不出一定耳。当知三定，不出三因佛性。奢摩他，全收四卷半前，所显正因佛性，略兼了因为定体；了因慧心开发，当机承教解悟，朗然照体现前，即此照体，为了因佛性，名著摩他微密观照。然解从性发，乃即定之慧也。三摩，亦取所显正因佛性，略兼缘因为定体；缘因善心开发，选根直入，从闻、思、修人三摩地，乃为出世善法，即缘因佛性，然行依解起，乃即慧之定也。</p>
<p>禅那，全取正因佛性，双兼了缘二因为定体；寂照双行，不浮不沈，不昏不散，即定慧均等；中中流入，妙庄严果海也。今合三定别名，成一大定总名；复摄大定总别，为一全部经题，共十九字，是别题，属所诠之法。</p>
<p>经之一字是通题，为能诠之文，即诠上四种实法。梵语修多罗，华言契经。上契诸佛所说之理，下契众生可度之机。又此方圣教称经，今译契经，显是西域圣教，具贯、摄、常、法四义。贯、则贯串所应知之义，令不散失故；摄、则摄受所应度之机，令得解脱故；常、则尽未来际，万古不能易其说；法、则极十方界，众生所应遵其轨。此经亦具四义：贯串妙奢摩他、三摩、禅那，所应知之义，摄受亲因，度脱阿难，及性比丘尼，得菩提心，入遍知海，常、法二义，如圆通法门‘过去诸如来，斯门已成就，现在诸菩萨，今各入圆明；未来修学人，当依如是法。’十方三世，共遵不易，岂非法、常义耶？余义避繁不录。卷第一，古来经书，多取轴之制度，舒之可能读诵，卷之以便供奉，后人易制，未易其名，故仍称卷。而第一者，数之始也，十卷玄文，次序居首。一总释名题竟。</p>
<p><span style="color:#333399">甲二<span lang="EN-US">&nbsp;&nbsp;起教因缘</span></span></p>
<p>法不孤起，起必有由。世间诸事，尚有因像，况无上佛法，岂无因缘耶？今明佛法因缘，有总、有别。总约一代时教，四十九年，或说大乘，或说小乘，或说顿教，或说渐教，无非显理度生，所显之理，即佛知见，众生等有，迷不自知，佛则乘机应世，为其开示，令得悟入。《法华经》云：‘如来为一大事因缘故。出现于世。’可见如来出世，即是一段度生之大因缘也。</p>
<p>一、为开众生佛之知见，使得清净故，出现于世。佛知见，乃众生六根中，所具见、闻、觉、知之性。此性即是佛性，人人本具，无奈埋没于尘劳烦恼，垢染心中，虽有若无，几如宅中宝藏；佛为开其本有家珍，使得离垢清净故。</p>
<p>二、为欲示众生佛之知见故，出现于世。佛之知见，众生咸认惟佛独有，而众生无分，不知人人皆有，故佛为指示，寻常日用中，眼根见色，耳根闻声，乃至意根知法，一一无非佛之知见。知见二字，包括六根中性，六性只是一性，故临济祖师云：‘有一无位真人，在汝诸人六根门头，放光动地’是也。</p>
<p>三、欲令众生悟佛知见故，出现于世。既经如来开示，而众生自当依教观心，依理起行，但肯回光返照，照顾二六时中，见色、闻声，乃至知法，毕竟是谁？照到日久月深，自有豁然贯通，悟明本来是佛时节，方信圣凡不二，生佛平等。</p>
<p>四、欲令众生，入佛知见故，出现于世。众生心光外泄，则名为出；若肯时时反观内照，照到一心本源，则名为入；入无所入，即始觉智，照本觉理，照到惑净智满，转八识成四智，是为入佛知见道故。此为如来出世一大事因缘，亦为诸教总因缘也。</p>
<p>别约本经因缘，交光法师开有十种，今则惟六：一、恃多闻忽定力；二、警狂慧护邪思；三、指真心显根性；四、示性定劝实证；五、销倒想除细惑；六、明二门利今后。</p>
<p>一、恃多闻忽定力：大凡利根之士，好务多闻，不勤定力，于闻、思、修，偏重闻慧，少及思、修，如人说食，终不能饱。故以阿难多闻，误堕淫室发起大教。观阿难归佛所，顶礼悲泣，自述‘恨无始来，一向多闻，未全道力’即定力，故殷勤启请，十方如来所修，得成菩提之大定；足见多闻无功，不逮修习。后责阿难‘汝虽历劫，忆持如来，秘密妙严，不如一日修无漏业，远离世间，憎爱二苦。’又偈云：‘将闻持佛佛，何不自闻闻？’佛为恃多闻忽定力，故说此经。</p>
<p>二、警狂慧护邪思：世有大心凡夫，见理高妙，自恃天真，顿捐修证，玩留恶习，了不依佛方便之门，屈于欲魔，无力敌苦。如阿难为摩登伽邪咒所摄，心虽明了，力不自由，赖遇佛顶神咒，方得解脱。故自述见相发心，以佛相好，非欲爱所生为念，意显淫爱，为定门之冤贼；大定，为破欲之将军。偈云：‘欲漏不先除，畜闻成过误。’佛为警狂慧护邪思，故说此经。</p>
<p>三、指真心显根性：一切众生，多皆错认肉团之心为心。此心在色身之内，状如倒挂莲花，是假非真，全无作用。人闻此言，必定诤辩不休，曰：‘此心能知，又能思虑、分别，何以而说全无作用？’当知此人，先认肉团心为真心，是一错也；今竟认妄想心之功能，当作肉团心之功能，又一错也。但肉团非真心易破，若说此心有作用，其心存在，应当皆有作用，何以其人方死，其心仍在，即不能思虑分别，即此可证非真。而妄想非真心难破，因众生迷执既深，迷根难拔，又非独泛泛凡夫如是，即权教、小乘，亦皆认识为心。故阿难请说诸佛所修大定，佛即首告之曰：‘一切众生，从无始来，不知常住真心，性净明体，用诸妄想，此想不真，故有轮转。’由是乃有二次征心，三番破识，十番显见，佛意欲修大定，须以真心为本修因，显真心，即大定之全体也。故应加征问，看阿难是否错认。</p>
<p>佛问阿难：‘当初发心，于我法中，见何胜相，顿舍世间，深重恩爱？’阿难答言：‘由目观见，如来胜相，心生爱乐，故我发心，愿舍生死。’佛即征云：‘唯心与目，今何所在？’此乃第一次征心。文似心目双征，佛意但是征心，目不过带言而已。如是阿难。历计七处，如来一一斥其咸非。此即三番破识中，首破妄识无处。有人指此文，为七处征心者，非也。征是征诘，经中如来只有二次征心。因阿难七计被破，不知心在之处，如来则直指真心，欲令阿难当下领悟，遂举手擎拳，且看阿难如何理会；此即同宗门玄示玄提，不落言语文字。如来因恐阿难，钝根不契，故加审问。‘汝今见不？’阿难答言：‘见。’又问：‘汝何所见？’答言：‘我见如来，举臂屈指，为光明拳，耀我心目。’又问：‘汝将谁见？’答言：‘我与大众，同将眼见。’佛遂征云：‘汝目可见，以何为心，当我拳耀？’此即第二次征心。</p>
<p>阿难言：‘如来现今征心所在，而我以心，推穷寻逐，即能推者，我将为心。’此则分明认妄识为真心。佛言：‘咄！阿难，此非汝心。’此即三番破识中，第二番破妄讥非心。阿难白佛：‘此非我心，当名何等？’佛则告云：‘此是前尘虚妄相想，惑汝真性。’阿难闻佛。发明妄识非心，以为离此觉知，更无所有，遂生惊怖。佛以此心，离尘无体为答，令阿难自己勘验，若离尘有体，即真汝心，若离尘无体，斯则前尘分别影事。此即三番破识中，第三番破妄识无体，不特肉团无有作用，不是真心，即使妄想善能分别，亦非真心。又不特此心，三毒诸恶，思想当除，乃至五种胜善功能，亦复不取。</p>
<p>意识五种胜善功能，皆本经历述：一、见佛相好，常自思惟，此相非是欲爱所生；二、闻佛声教，忆持如来，秘密妙严，恒不忘失；三、闻法领解，悟妙明心，元所圆满，常住心地；四、止散入寂，纵灭一切，见、闻、觉、知，内守幽闲；五、界外取证，得灭尽定，受、想不行，成阿罗汉。此五种皆是意识，胜善功能，人所难舍。本经欲修佛定，务将意识铲除，以此心非菩提因故。</p>
<p>经中佛判真、妄二本，告阿难言：‘诸修行人，不能得成无上菩提，乃至别成声闻缘觉，及成外道，诸天魔王，及魔眷属，皆由不知二种根本，错乱修习；犹如煮沙，欲成嘉馔，纵经尘劫，终不能得。一者，无始生死根本：则汝今者，用攀缘心<span style="font-size:10.0pt;">即意识</span>，为自性者；二者，无始菩提涅槃，元清净体：则汝今者，识精元明<span style="font-size:10.0pt;">即根性</span>，能生诸缘，缘所遗者。’只因众生，遗真认妄，执妄为真，多依妄本而修，现前虽成九次第定，终无实果。第一卷三番破识，破尽无余，阿难方肯舍妄求真，求示寂常心性，惟愿如来，发妙明心<span style="font-size:10.0pt;">即根性真本</span>，开我道眼<span style="font-size:10.0pt;">求开圆解</span>，以后十番显见，即指根性为真心。古德云：‘显见即所以显心者’是也。</p>
<p>先则十番，极显其真：一、显见是心；二、显见不动；三、显见不灭；四、显见不失，五、显见无还；六、显见不杂；七、显见无碍；八、显见不分；九、显见超情；十、显见离见。后则二见，略破其妄<span style="font-size:10.0pt;">非同破识根本全妄</span>。阿难既求示真心，如来不得不与指出，若向众生分上，指出纯真无妄之心，绝对无可指，故只得先带妄显真，后再与剖妄出真。交光法师，喻明此理甚妙：‘阿难认识为心，如愚人执石为玉，不肯放弃，佛为带妄显真，指见是心，如指璞说玉，璞虽是玉，尚有石皮未破，其玉不纯，故又为破同分、别业二种妄见，如剖璞出玉，光莹焕发矣。’佛为指真心显根性<span style="font-size:10.0pt;">即如来密因</span>，故说此经。</p>
<p>四、示性定劝实证：凡夫、外道、小乘、权宗，其所修行，各皆有定，而悉无究竟者。何也？以其徒慕真修，不谙真本，全用识心，错乱修习。如经云：‘纵灭一切见、闻、觉、知，内守幽闲，犹为法尘，分别影事。’斯则诸凡夫天，乐修禅而未决择者，所修八定、宁能出此境界？又云：‘分别都无，非色非空，拘舍离等，昧为冥谛。’则知一切外道，所修之定，亦同用缘影之心。又云：‘一切世间，诸修行人，现前虽成九次第定，不得漏尽，成阿罗汉，皆由执此生死妄想，误为真实。’是知，诸小乘人，所用之心，亦非真实心。又如来咄破识心之后，阿难云：‘若此发明，不是心者，我乃无心，同诸土木。兼此大众，无不疑惑！’大众应摄权教菩萨，以始教权乘，全取第六识，作我、法二空观，其所修之定，有入定、住定、出定，亦非究竟坚固之性定。</p>
<p>如上所述，终无实果，凡、外定销，或降德贬堕，散入诸趣；或从无想外道天，因谤三宝，直入地狱；小虽不堕，了无进境；权虽略进，亦不远到。推其病源，皆由以生灭心，为本修因，不能发明不生灭性也。经中阿难请定，如来首先三番破识者，即是决定，令舍生灭识心，撤去大定之障碍，后乃广显见性，不生灭、不动摇，决定令悟自性本定，依真常根性，成因地心，然后圆成，果地修证。四卷末云：‘若弃生灭，守于真常，常光现前，根、尘、识心，应念销落。’乃至‘云何不成无上知觉？’五卷偈云：‘如幻三摩提，弹指超无学。’此皆指示凡、外、权、小，令修真常性定，得证真实圆通也。</p>
<p>六卷文殊承命选择，偈答如来云：‘此方真教体，清净在音闻，欲取三摩提，实以闻中入。’又云：‘此是微尘佛，一路涅槃门。’乃至结云：‘但以此根<span style="font-size:10.0pt;">耳根</span>修，圆通超余者，真实心如是。以上诸文，皆是曲开巧修之门，指示性定，第八卷如来详列历证之位，皆欲导其深入，抵于实果而后已。佛为示性定、劝实证，故说此经。</p>
<p>五、销倒想除细惑：良以众生，元明失照，妄识纷乱，或迷心在身内；或认法居心外；或固执因缘，而系缚权宗；或谬执自然，而驰骋外计；皆为倒想，足障真修。斯经第九番显见超情，正遣因缘、自然，二种妄情计执。约如来藏不变义，以破因缘；约如来藏随缘义，以破自然；会四科一一本如来藏，妙真如性，双非因缘、自然；融七大文中，一一责为世间无知，惑为因缘、自然；皆是识心分别计度，但有言说，都无实义：此皆销倒想之文也。</p>
<p>但倒想先销，细惑未尽，虽信诸法唯心，未彻唯心之本源；固知五大圆融，未了圆融之深故，仍能障乎性定。是故阿难希更审除，早登妙觉，由是满慈蹑前以质二疑：一、疑万法生续之因，问云：‘若复世间，一切根、尘、阴、处、界等，皆如来藏，清净本然。云何忽生山、河、大地，诸有为相，次第迁流，终而复始。’二、疑五大圆融之故，问云：‘又如来说：“地、水、火、风，本性圆融，周遍法界，湛然常住。”世尊！若地性遍，云何容水？水性周遍，火则不生，复云何明。水、火二性。俱遍虚空，不相陵灭；世尊！地性障碍，空性虚通，云何二俱周遍法界？而我不知，是义攸往。’此二均属细惑。</p>
<p>如来逐答，以释二疑。先说不空藏，以示万法生续之因：因于性觉必明，妄为明觉，以为其咎，由是三细俄兴，六粗竞作，故有世界、众生、业果三种，始而忽生，终而相续；犹如捏目，乱华发生。后说空不空藏，以示五大圆融之故，喻明性相无碍。文云：‘譬如虚空，体非真相，而不拒彼诸相发挥，五大一一相妄性真，亦复如是。’相妄，本无生灭，不倾夺则诸碍何成？性真，先非水火，能合融则万用齐妙。些二即是审除。</p>
<p>至满慈索妄因而拟进修，佛答妄元无因，譬如演若达多，迷头认影，狂怖妄出，岂有因缘；忽然狂歇，头非外得，纵未歇狂，亦何遗失？乃至三缘断故，三因不生，则汝心中，演若达多，狂性自歇，歇即菩提；胜净明心，本周法界。阿难蹑佛语复执因缘，如来叠拂深情，本然非本然，和合非和合，合然俱离，离合俱非，此句方名，无戏论法。种种委细详示，方得疑惑销除，心悟实相：佛为销倒想除细惑，故说此经。</p>
<p>六、明二门利今后：惟有圆实教家，方能二门双具。一、平等门：一心万法，本原无差，平等一相，心为大总相法门体，世出世间，凡、圣；染、净；依、正；因、果，无不从心建立，以心为体，离心无有一法可得。即如经中所云：‘诸法所生，唯心所现，一切因果，世界微尘，因心成体。’心法虽有二名，其实一体一相，平等无差；如依金作器，器器皆金，器虽成多，金原是一，离金则无器可得；心生万法，法法唯心，亦复如是，惟有一真是实，诸妄本空，所有凡、圣；染、净；依、正；因、果，一切差别之相，了不可得。此即圆实家，‘知真本有，达妄本空’，非同拨无因果之邪见。二、方便门：于诸法中，分真、分妄；许破、许显，乃有迷、悟；修、证，种种差别，良以真虽本有，而迷之已久，不方便显之，则终不能见；妄虽本空，而执之已深，不方便破之，则终不能觉；纵了见分明，若不假方便，舍妄从真，则终不能入。此经乃圆实家，善巧方便，明知迷悟只一途，圣凡无二路，巧从方便门，拣择真妄，然后舍妄从真，及至深心，普融一味，知真本有，达妄本空，非同权宗，真、妄条然，迷、悟迥别也。</p>
<p>本经双具平等、方便二门，当机启请即含此义。既请圆融大定，复恳最初方便，故佛逐答三名，或二门双用，或二门各用，在文可见。奢摩他中，先用方便门，决择真妄，于识则三番破其妄，令其决定舍之；于见则十番显其真，令其决定取之，了无平等之相。迨真妄既分，真体既露，阿难既肯舍妄从真，若局此真体，惟在根中，而不与万法普融，则何以明圆理，而开圆解，成著摩他微密观照乎？</p>
<p>故后用平等门，会四科即性常住，融七大即性周遍，三种生续，不出一心，五大圆融，全体法界；极于三如来藏，离即离非，是即非即，故属平等门。无前门则真妄混淆，何以克体见真？无后门则真妄永隔，何以悟圆入妙？故示性定，必二门双具也。</p>
<p>三摩中，则专用方便，择从入之妙门。文云：‘阿难，汝今欲令见、闻、觉、知，远契如来常、乐、我、净，应当先择生死根本，依不生灭，圆湛性成，乃至圆成果地修证’。又云：‘但于一门深入，入一无妄，彼六知根，一时清净。’且示结处，独指六根，选门时，更专一耳，拣择分明，全属方便，义显然也。禅那中，则专用平等，趣圆融之极果。三渐文云：‘返流全一，六用不行，十方国土，皎然清净，譬如琉璃，内悬明月，身心快然，妙圆平等，获大安隐。’十信之初，即以此心，中中流入；十向以去，无非法法圆融，全归平等，义尤著也。</p>
<p>斯经，非特当时会众蒙益，犹作未来胜缘。二卷，破二颠倒分别见妄之前，如来即云：‘吾当为汝，分别开示；亦令将来，诸有漏者，获菩提果。’七大之前，如来又云：‘吾当为汝，分别开示，亦令当来，修大乘者，通达实相。’如是语类，在文非一，良以末法障重，悲念犹深。故文殊选圆，则曰：‘堪以教阿难，及末劫沉沦。’如来辨魔，则曰：‘汝等必须，将如来语，传示末法。’佛为明二门利今后，故说此经。二起教因缘竟。</p>
<p><span style="color:#333399">甲三<span lang="EN-US">&nbsp;&nbsp;藏乘摄属</span></span></p>
<p>已知此经有大因缘，未审藏乘，何所摄属？藏有三藏，即戒、定、慧三学之藏：经诠定学；律诠戒学；论诠慧学。古德云：‘三藏从正不从兼，从多分不从少分。’斯经阿难请定，如来答定，正诠定学，虽有少分戒、慧，但是所兼，而为助定之戒慧而已。经中四重律仪，摄心为戒，由戒生定，三种渐次，首申戒品，毕护定心。即如备明七趣，示以三恶剧苦，令其慎恶因而勿犯；示以四善终沦，令其舍乐果而勿贪；无非以戒助定而已。及其详辨五魔，则警觉外魔窥伺，嘱其勿纵邪解，以招致也；阐扬内魔伏藏，嘱其勿起邪悟，以引发也，无非以慧助定而已。是知始终皆为大定，三藏中，属修多罗藏摄。</p>
<p>乘有二乘，即大、小二乘。小乘人根机小，志愿小，但求利己，独善其身，速出三界，而了生死；喻如小车，祗能自度，不能度人。大乘人根机大，志愿大，能信大教，解大理，修大行，证大果，自行化他，勇猛精进；喻如大车，既能自度，复能度人。本经二乘中大乘所摄，以当机所请，纯是大乘菩萨行故。第四卷，阿难请求华屋之门，文云：‘惟愿如来，不舍大悲，示我在会诸蒙暗者，捐舍小乘，毕获如来无余涅槃，本发心路。令有学者，从何摄伏，畴昔攀缘，得陀罗尼，入佛知见？’<span>&nbsp; </span>又如来告富楼那，及诸会中漏尽无学，诸阿罗汉云：‘如来今日，普为此会，宣胜义中真胜义性，令汝会中定性声，及诸一切未得二空，回向上乘阿罗汉等，皆获一乘寂灭场地，真阿练若，正修行处。’故乘摄则正惟同教一乘，而兼属别教一乘，又不废小乘果法戒品，亦可傍兼。三藏乘摄属竟。</p>
<p><span style="color:#333399">甲四<span lang="EN-US">&nbsp;&nbsp;义理浅深</span></span></p>
<p>已知此经，为大乘教法，未悉义理浅深，分齐如何？文之实曰义；事之主曰理；圣人之设教也，理以统之，义以析之。理者体也，本惟一体，随机则义有浅深；义者相也，虽有多相，归本则理无差别。若不悉心研究，何以知分齐之浅深乎？今按本经，先依宗判教，次约论辨义，后会通天台。依宗者，中国向有两大宗，南有天台，北有贤首，天台依法华而立宗，判释如来一代时教，为藏、通、别、圆四教；贤首依华严而立宗，判释如来一代时教，为小、始、终、顿、圆五教。</p>
<p>今遵贤宗，先举五教：一、小教：亦名愚法二乘教；随机施设，只有七十五法，但说人空，不明法空，惟依六识三毒，建立染净根本，未尽法源，故多诤论。二、始教：说诸法皆空，即空宗。有遮<span style="font-size:10.0pt;">遣也</span>无表，未尽大乘法理，故名为始。亦名分教，广谈法相，少说法性，即相宗。有成佛不成佛<span style="font-size:10.0pt;">说三种人无佛性：定性声闻，辟支及邪定聚。二种人有佛性：决定聚，与不定聚众生。，</span>故名为分。纵少说法性，其所云性，亦是相数，说有百法，决择分明，故少诤论。三、终教：说如来藏随缘，成阿赖耶识，缘起无性，一切皆如，定性二乘，无性阐提，悉当作佛，方尽大乘至极之说，故名为终，亦名实教。多谈法性，少及法相，纵说法相，亦会归性，以称实理，故无诤论。四、顿教。不依地位渐次，亦不说法相，唯辨真性，五法，<span style="font-size:10.0pt;">名、相、妄想、正智、如如</span>。三自性，<span style="font-size:10.0pt;">遍计执性、依他起性。圆成实性</span>。皆空，八识、二无我<span style="font-size:10.0pt;">人无我法无我</span>俱遣，呵教离念，绝相泯心，一念不生，即如如佛，故名为顿。五、圆教：总一法界，性海圆融，缘起无碍，身、毛、尘、刹，互相涉入，重重无尽，十信满心，即摄五位，成等正觉，故名为圆。此但略引，广如贤首五教仪。</p>
<p>若据五教，显此经之分齐，经中多谈法性，少及法相，纵说法相，亦会归性。指四科惟是本真，融七大无非藏性，满慈究万法生续之因，如来答一念觉明为咎；又十二类生，本元真如，即是如来，成佛真体，二乘同心，皆当作佛，大分正属终实之教。第四卷云：‘狂性自歇，歇即菩提，胜净明心，本周法界，不从人得，何藉劬势，肯綮修证？’五卷孤起颂云：‘是名妙莲华，金刚王宝觉，如幻三摩提，弹指超无学。’此则兼属顿教。第四卷云：‘我以妙明，不灭不生，合如来藏。而如来藏，唯妙觉明，圆照法界，是故于中，一为无量，无量为一；小中现大，大中现小<span style="font-size:10.0pt;">此四义</span>；不动道场，遍十方界；身含十方，无尽虚空；于一毫端，现宝王刹；坐微尘里。转大法轮<span style="font-size:10.0pt;">此四相</span>。四义交彻，四相无碍，三藏圆融，会归极则，不特理事无碍，乃至事事亦皆无碍。第十卷云：‘识阴若尽，则汝现前，诸根互用。从互用中，能入菩萨金刚干慧，圆明精心，于中发化，如净琉璃，内含宝月。如是乃超诸位，入于如来妙庄严海。’此则兼属圆教，若以五教摄经，后终、顿、圆三教摄此；若以经摄教，亦可全该，以不废小乘，果法戒品，兼存始教，八识、三空故也。先依宗判教竟。</p>
<p>次约论辨义。依《起信论》，从本向末，亦有五重分属，亦同五教。但五教乃从浅向深，而论文则由深及浅，二者分别耳。论文初惟一心为本，能摄一切世间法，出世间法。此心即本经如来藏心，不变随缘，随缘不变，能为一切法所依，不为一切法所染；法法唯心，体即法界，此圆教分齐。二依一心开二门，即该二教。心真如门：所谓心性不生不灭，离名绝相，毕竟平等，惟是一心，即心郎佛，亦无渐次，此顿教分齐，始教空宗，亦密说此门；心生灭门；依如来藏有生灭心，如来藏本来不动，本不生灭，随无明缘，动成生灭，虽成生灭，体即不生不灭；此即藏心缘起，不变随缘，随缘不变，正属终教分齐，始教相宗，亦密示此门。</p>
<p>生灭门中，不生不灭，与生灭和合，成阿黎耶识。此识有觉不觉二义：一、觉义：谓心体离念，即是平等法身，说名本觉。此始教空宗分齐。二、不觉义：谓不如实知，真如法一故，不觉心起，而有其念，所起不觉之相，不离本觉之性；依不觉故，生三种相：一业相<span style="font-size:10.0pt;">即自证分</span>、二转相<span style="font-size:10.0pt;">即见分</span>、三现相<span style="font-size:10.0pt;">即相分</span>，乃属无明不觉生三细。此始教相宗分齐。依第三现相<span style="font-size:10.0pt;">即境界相</span>，复生六种粗相，乃属境界为缘长六粗：一智相、二相续相<span style="font-size:10.0pt;">此二属七识</span>、三执取相、四计名字相<span style="font-size:10.0pt;">此二属六识</span>、此小教分齐；五起业相、六业系苦相，此人天分齐；但亦略引，广如彼文。</p>
<p>若约论文，而明斯经义理浅深，经中所显根性，即是识精元明，体通如来藏性。又如来藏清净本然，周遍法界，随众生心，应所知量，循业发现等，大分正齐心生灭门，亦不违前终教分齐。若会妄归真，见与见缘，并所想相，如虚空华，本无所有，此见及缘，元是菩提妙净明体，与夫妙性圆明，离诸名相等，皆唯性无相，此兼齐心真如门，亦不违前兼属顿教。若妙极一心，四义交彻，四相圆融，历明三藏，不出一心，此兼齐一心本源，亦不违前兼属圆教。斯经实与《华严》、《圆觉》，同条共贯，其为无上甚深之典，故以大佛顶表之。</p>
<p>若以论摄经，正齐心生灭门，兼齐心真如门，及一心本源；若以经摄论，经中偈云：‘见闻如幻翳，三界若空华。’亦兼始教，大乘空宗；又经云：‘性觉必明，妄为明觉，觉非所明，因明立所<span style="font-size:10.0pt;">业相自证分</span>；所既妄立，生汝妄能<span style="font-size:10.0pt;">转相见分</span>，无同异中，识然成异<span style="font-size:10.0pt;">现相相分</span>。’此齐三细，亦兼始教，大乘相宗。至若阿难，断除三界修心，六品微细烦恼，进位于二果，魔登伽女，知历劫因，贪爱为苦，一念熏修无漏善故，或得出缠，此齐前四粗；至七趣情想，以论升沈，此齐后二粗，亦不废小乘人天。斯经具足十法界，摄法周备，超于余经，次约论辨义竟。</p>
<p>后会通天台。贤首五教与天台四教，二宗判教，虽有四、五不同，应知名异义一，不过开合而已。天台开贤首之始教，而为通、别二教，合贤首终、顿、圆三教，为一圆教。若会其义，一、小教：但明人空，不说法空，即台宗藏教，贪著小乘三藏学者，但证我空之理。二、始教有二：若约但明诸法皆空义，即台宗通教，当体即空，身心世界，犹如空华梦境；若约广谈诸法差别义，即台宗别教，三谛攸分，十界具足。三、终教：明如来藏随缘，成一切法，缘起无性，一切皆如，即台宗，圆教中双照义。四、顿教：不说法相，唯辨真性，绝相泯心，一切寂灭，即台宗，圆教中双遮义。五、圆教：性相圆融，体即法界，离即离非，是即非即，即台宗圆教中遮照同时义。宗虽各立，义无差别，不可分河饮水，各存门户之见；若执自是他非，不但不明他宗，抑亦不彻自宗。四义理浅深竟。</p>
<p><span style="color:#333399">甲五<span lang="EN-US">&nbsp;&nbsp;能诠教体</span></span></p>
<p>已知此经，义理甚深，未审何为教体？教体者，如来教法所依之体也。本经文殊答世尊偈云：‘我今启如来，佛出娑婆界，此方真教体，清净在音闻。’据此，则释迦以音声而作佛事，是以音声为教体。今依贤首疏《起信论》，略作四门以明教体：一、随相门：谓声、名、句、文，若徒有音声，而无名、句、文，亦不能成教体，必须声、名、句、文四法，假实体用，互相资助，不可偏废，方成教体。如世间风声、水声，无有名、句、文，不能诠理，不成教体。按佛在世，说法度生，是以音声含名、句、文，乃摄假从实，得成教体；如来灭后，纸墨之教，是为名、句、文，乃以体从用，亦得成教体；今当通取四法<span style="font-size:10.0pt;">声、名、句、文。</span>为教体。</p>
<p>二、唯识门：‘唯’遮外境，‘识’表内心。此按万法唯识之旨，即一切教法，亦不离识。一、本质教：乃是如来鉴机既定，应以何法得度，即从净识现起，为众生说。二、影像教：即听者之识，托彼本质教上，而现文义之相，为已所缘。本质教，如石印石上之文字；影像教托彼所成，如石印所印之文字。二皆不离识，故以唯识为教体。</p>
<p>三、归性门：性即真如。以上识心无体，唯是真如。以一切法，从本以来，离言说相，离名字相，离心缘相，毕竟平等，唯是一心，故名真如。《净名经》云：‘无离文字，而说解脱’亦此门意耳。此经五阴之色阴，十二处之眼色处、耳声处，十八界之眼识界、耳识界，一一皆归如来藏妙真如性，故声、色二教，皆以归性为教体。</p>
<p>四、无碍门：即前三门，心、境、理、事，圆融无碍，交彻相摄，而成四无碍法界。随相门属境<span style="font-size:10.0pt;">声名句文属色声之境。，</span>唯识门属心，合之成心境无碍；又前二门属事，归性门属理，合之成理事无碍；又前二门事之与事，随相不碍唯识，唯识不碍随相，尘剖出大千经卷，一尘如是，尘尘皆然，则属事事无碍。此经四义交彻，四相无碍，三藏圆融，得以无碍为教体。后二门与台宗明此经，以如来藏为体，亦相吻合，五能诠教体竟。</p>
<p><span style="color:#333399">甲六<span lang="EN-US">&nbsp;&nbsp;所被机宜</span></span></p>
<p>已知此经，能诠之体，未悉所被何机？圣人设教，本是应机而说，故经称为契理契机之教。今按本经，应分通、局。通：即普被群机，前判此经，正属终教。终实教意，明一切众生，皆当作佛。富楼那言：‘我与如来，宝觉圆明，真净妙心，无二圆满。’既然生、佛无二，则一切众生，本来是佛，祈因迷此无二之体，故为众生。此经乃阿难请问，得成菩提之法，凡有心者，皆当作佛，蠢动含灵，皆有佛性，何机不当被哉？局、即拣择当机。以通中摄机虽广，受益难齐，但根深者，即得悟入，浅者祗能信解，都无夙根者，不过结缘成种，论益则属远因缘，故当拣择，寻常拣去非机，此则拣择乎当机也。</p>
<p>此经既属终实教意，自是叹大褒圆，引小入大之教。经云：‘如来今日，普为此会，宣胜义中真胜义性。’又偈云：‘此阿毗达磨，十方薄伽梵，一路涅槃门。’皆意在接引小乘，趣入大乘也。又阿难当机，示居有学声闻之位，佛云：‘汝先厌离声闻缘觉，诸小乘法，发心勤求无上菩提。’皆回小向大之明证也。</p>
<p>先明小乘四类：一、回心声闻。经云：‘汝等若欲捐舍声闻，修菩萨乘，入佛知见，应当审观，因地发心，与果地觉，为同为异。’二、并为缘觉。经云：‘哀愍会中，缘觉声闻，于菩提心未自在者，开无上乘，妙修行路。’三、并及有学。经云：‘令有学者，从何摄伏畴昔攀缘，得陀罗尼，入佛知见？’四、兼为定性，经云：‘令汝会中，定性声闻，及诸一切未得二空，回向上乘阿罗汉等，皆获一乘，寂灭场地。’以上四类，皆此教之当机众。</p>
<p>次明带病四类：一、认识为心。以攀缘心为自性者，不知常住真心，用诸妄想。二、恃闻忽定。阿难白佛：‘自我出家，恃佛憍怜，求多闻故，未证无为’。三、求他加被。经云：‘自我从佛，发心出家，恃佛威神，常自思惟，无劳我修，将谓如来惠我三昧，不知身心本不相代’。四、恃性忘修。知真本有，达妄本空，自恃天真，顿捐修证，不知真虽本有，不方便显之，则终不能见；妄虽本空，不方便破之，则终不能觉。以上四类，寻常指为非机，皆拣其病而去之，今则亦拣列乎当机，其故何也？以此经乃对症之良药，正治此之四病，故以阿难发起，示居小位，示现诸病，引发如来，应机施教，故知阿难乃大权示现，既为发起众，又属当机众，正为众生作弄引耳！六所被机宜竟。</p>
<p><span style="color:#333399">甲七<span lang="EN-US">&nbsp;&nbsp;宗趣通别</span></span></p>
<p>已知此经，被机之广，未悉何为宗趣？贤首云：‘当部所崇曰宗，宗之所归曰趣’。具通、局二门，通指一代时教，局约本经，一代时教，不出权实，今以总意分之，权乘多重修成，动张因果，则因即宗，而果即趣；圆实多重性具，首明悟入，则悟即宗，而入即趣也。此经若就通中圆实，以取宗趣，则以悟明心地为宗，证入果地为趣。经中如来破识显根，显此根性不生不灭，即为楞严定体，要阿难彻底悟明此性，取以为因地心；依此不生不灭，为本修因，蹑解起行，证入果地也。</p>
<p>局约本经，亦分总、别。总以圆定为宗，极果为趣。阿难所请妙奢摩他、三摩、禅那，而如来所示三如来藏心，即性具圆融大定，讵非一经之所宗乎？阿难所请，十方如来，得成菩提，而世尊示以一门深入，圆修之法，中中流入，结示入于如来妙庄严海；圆满菩提，归无所得，即十方佛究竟极果，讵非一经之所趣乎？若明别意，以定宗趣，依交光法师，根据本经，应有六对：谓破、显；偏、全；悟、入；体、用；行、位；分、满也。皆先宗后趣，又皆以前对之趣，作后对之宗，复起其趣也。</p>
<p>一、破显对：征破识心为宗，显发根性为趣。文中备破三迷：一、破妄识无处；二、破妄识非心；三、破妄识无体。不特破除缘虑分别，惑乱真性，且将意识，五种胜善功能<span style="font-size:10.0pt;">见前</span>悉举而破之。迨阿难妄求真之后，乃与显发根性，即约眼根十番审极显其真，二见<span style="font-size:10.0pt;">别业同分</span>略破其妄。显真处，如指璞说玉，破妄处，如剖璞出玉，意令其舍识用根也。</p>
<p>二、偏全对：偏指根性为宗，全彰三藏为趣。此蹑前所显根性，虽偏就眼根，以明见精圆妙，一根如是，根根皆然，根性无非藏性，若偏执藏性独在有情，则非圆妙，要知此性，情与无情，本同一体，故佛自近及远，全彰四科七大为空藏；十相<span style="font-size:10.0pt;">无明、三细、六粗</span>、三续<span style="font-size:10.0pt;">世界、众生、业果、三种相续不断。</span>为不空藏；四义三藏为空不空藏，意令由偏及全也。</p>
<p>三、悟入对：圆悟华屋为宗，求门深入为趣。此亦蹑前所彰藏性，喻如华屋，必得其门而入；即阿难大开圆解之后，继请圆修也。</p>
<p>四、体用对：证圆通体为宗，发自在用为趣。此亦蹑前一门深入，解六结<span style="font-size:10.0pt;">动、静、根、觉、空、灭。</span>而越三空<span style="font-size:10.0pt;">人空、法空、俱空。；</span>即证圆通体，获二胜<span style="font-size:10.0pt;">上合诸佛慈力，下同众生悲仰。</span>而发三用<span style="font-size:10.0pt;">三十二应、十四无畏、四不思议。，</span>即发自在用。</p>
<p>五、行位对：运圆定行为宗，历圆因位为趣。此亦蹑前圆通大用，无非圆定行，即无作妙行也。能利众生，能取佛果，依此妙行，上历圆因五十五位，真菩提路，而趣妙庄严海。</p>
<p>六、分满对：分证诸位为宗，圆满菩提为趣。此亦蹑前圆因之位，必经历分证诸位，觉行圆满，始证大圆满觉，无上菩提。一经宗趣，由破而显，由显而悟，由悟而入，由入而深，由深而极，行布分明。又云：‘如幻三摩提，弹指超无学。’及第十卷云：‘如是乃超十信、十住、十行、十回向、四加行心、菩萨所行金刚十地、等觉圆明，入于如来，妙庄严海。’又极圆融，正所谓行布不碍圆融，圆融不碍行布。七宗趣通别竟。</p>
<p><span style="color:#333399">甲八<span lang="EN-US">&nbsp;&nbsp;说时前后</span></span></p>
<p>已知此经，宗趣圆极，未悉说自何时？诸家注疏判时不一，亦各有据。今先明贤首三时，后再审定。三时者：一、日出先照时：为圆顿大根众生，转无上根本法轮，名直显教；令彼同教一乘人等，转同成别，如日初出，先照高山，即《华严梵网》会也。二、日升转照时：为下、中、上三类众生，转依本起末法轮，名方便教；令彼三类人等，转三成一，如山地有高下，故照有先后，于此一时，照有三转：初转时，为下根众生，转小乘法轮，名隐实教。令彼凡夫外道，转凡成圣，如日升初转，照于黑山，即提胃阿含会也。中转时：为中根众生，传三乘法轮，名引摄教；令彼三乘人等，转小成大，如日升中转，照于高原，即方等深密会也。后转时：为上根众生，转大乘法轮，名融通教；令彼三乘人等，转权成实，如日升后转，普照大地，即妙智般若会也。三、日没还照时：为上上根众生，转摄末归本法轮，名开会教；令彼偏教五乘人等，转偏成圆，如日将没，还照高山，即法华、涅槃会也。以上三时，共有五会，与天台五时，若合符节。</p>
<p>今按此经，义理因缘，通于前后，未能的指何时，若据弹斥经义，应属方等会。经云：‘汝等狭劣无识，不能通达清净实相，吾今诲汝，当善思惟，无得疲怠妙菩提路。’又告阿难言：‘汝先厌离声闻缘觉，诸小乘法，发心勤求无上菩提，故我今时，为汝开示第一义谛，如何复将世间戏论，妄想因缘，而自缠绕。’此皆弹偏斥小，意令舍小入大之文。</p>
<p>若据匿王年龄，应属般若会。匿王与佛同年，经中匿王自述：‘变化密移，我诚不觉，寒暑迁流，渐至如此，于今六十又过于二。’佛六十二岁，正说《般若》之中。若据小乘求成佛道，诸圣各说本门，耶输已蒙受记，善星琉璃事迹，则此经应在《法华》之后。据上诸文，皆以本经为证，不得别判一时，须知说不一时，通前后际，结集者，类为一聚耳，何必强判，以滋诤论？如定欲判属，则应从多分之经义，判归中转时，方等会。八说时前后竟。</p>
<p><span style="color:#333399">甲九<span lang="EN-US">&nbsp;&nbsp;历明传译&nbsp;&nbsp;分四&nbsp;&nbsp;&nbsp;&nbsp;乙初&nbsp;&nbsp;主译人&nbsp;&nbsp;&nbsp;&nbsp;二&nbsp;&nbsp;译语人&nbsp;&nbsp;&nbsp;&nbsp;三&nbsp;&nbsp;证译人&nbsp;&nbsp;&nbsp;&nbsp;四&nbsp;&nbsp;润文人&nbsp;&nbsp;今初</span></span></p>
<p><b><span style="color:teal">唐中天竺沙门般刺密谛译<span lang="EN-US"></span></span></b></p>
<p>唐，是朝号，纪时也。按译经图记，此经翻译在唐朝，则天罢政，中宗嗣位，神龙元年，五月二十三日<span style="font-size:10.0pt;">此应是开始译经日</span>。中天竺，是译主生处。天竺乃西域国之总名，译为月邦，有圣贤继化，如月照临。地当南阎浮提中心，即今之印度，有九万余里，分东、西、南、北、中五区，共七十余国。师乃中天竺人，未详何国。沙门，乃出家修道者之通称也，此云：勤息，谓勤修戒定慧，息灭贪嗔痴。又云：‘识心达本源，故号为沙门。’是则沙门二字，故不易称，若不修戒定慧，未断贪嗔痴，一心本源未达者，皆愧称为沙门也。译主则堪当此称。又有四种沙门：一、胜道沙门，修行证果者。二、说道沙门，宏法利生者。三、活道沙门，持戒修身，以道自活者。四、污道沙门，不持戒律，败坏佛门者。译主则属前三种。</p>
<p>般剌密谛，译主别名，此云极量，乃才智僧也。译者，易也。翻梵字为华文，翻梵音为华语，所以有翻字、翻音之别。西域语字，与此全殊，若观梵本，音字俱不翻，非惟不知其语，兼亦不识其字。须先随其音，以此方之字易之，名为翻字，方可读之，但同密咒，翻字不翻音，仍不知其为何等语，必须兼通两国言音者，一一变梵音为华语，谓之音字俱翻、如诸经文，可以识言词明义理也。</p>
<p>特科为主译者，乃译场之主也。此经藏于龙宫，因龙胜菩萨，至龙宫说法，见龙藏中，有此一经，披阅之下，叹为希有，特默诵而出，以利阎浮众生，录呈国家，亦视为希有之法宝，藏诸国库，禁传诸国。此经未来，盛名先至，因有梵僧，见智者大师，所立三观，谓与彼国《楞严经》意旨相符，由是智者西向拜求天台山之拜经台仍在，一十八年终未得见。译主志益此方，初次匿经东来。被守边官吏查获，不许出国，而宏法之愿愈坚，精进愈力，乃用极细毡，书写此经，剖膊潜藏，迨疮口平复，再请出国，关吏搜查不著，乃得航海而来，于唐神龙元年达广州，适房相谪在广州，知南铨事，请于制止寺，剖膊出经，译成速回本国，以解边吏之难。因译主潜藏出国，国王罪责守边官吏，故速回，愿以自身承当其罪。夫译主冒禁艰苦，不惜身命，正所谓重法轻身，功莫大焉！我国众生，均沾法施，虽功成身退，未可忘其功，而泯其名，故宜首标，以重元勋也。</p>
<p><span style="color:#333399">乙二<span lang="EN-US">&nbsp;&nbsp;译语人</span></span></p>
<p><b><span style="color:teal">乌苌国沙门弥伽释迦译语<span lang="EN-US"></span></span></b></p>
<p>乌苌国名，《奘传》名乌仗那，华言苑，即阿输迦王之苑囿也。旧称乌场，在北天竺。弥伽释迦，此云能降伏。译语，即翻音，将梵音变成华语，定言词成章句，厥功亦伟，故宜并列焉。</p>
<p><span style="color:#333399">乙三<span lang="EN-US">&nbsp;&nbsp;证译人</span></span></p>
<p><b><span style="color:teal">罗浮山南楼寺沙门怀迪证译<span lang="EN-US"></span></span></b></p>
<p>古本有证译人名一行，今为加入。罗浮乃山名，在广东省，为名山之一；南楼寺迪师所住之处。迪者，进也，其师字以怀迪，取其常怀精进之意。证译者，谓于音字之中，总为参详校正。以师久习经论，备谙梵语，前二师虽兼美华文，以乍来此方，恐未尽善，经师证明，可谓尽美尽善，亦未可泯其功也。</p>
<p><span style="color:#333399">乙四<span lang="EN-US">&nbsp;&nbsp;润文人</span></span></p>
<p><b><span style="color:teal">菩萨戒弟子，前正议大夫，同中书门下，平章事，清河，房融，笔受。<span lang="EN-US"></span></span></b></p>
<p>菩萨戒者，大乘戒法，十重、四十八轻，通在家者受之。梵网经云：‘欲受国王位时，百官受位时，应先受菩萨戒，一切鬼神，救护王身，百官之身。’房相遵之，以菩萨为兄，以佛为父，故称弟子，此法衔也。下乃世职，前者，先也；正议，史称正谏，乃言官之名；大夫者，大正风化，扶树人才，有维持世道，举荐贤能之责。</p>
<p>同中书门下：同者，兼也。中书门下，二俱内省，左、右相府之名。中书省，多掌王言；门下省，多出政事，融乃权兼两相，故曰同，又僚佐非一，同预其事也。平章事者：平，均也；章，显也；书云：‘平章百姓。’即均理政务，显彰法度。事，即政务法度之事。清河地名，房相梓里也。融子房琯，父子俱相；而融事略出琯之传文。</p>
<p>笔受者：秉笔确定文字，翻字翻音之后，委问华梵相当，然后下笔，亦译场分职专司之名。正胍科为润文人，以宰辅之才，润色斯经，使文义双美，故楞严语句文法，为诸经冠。房相与此经宿有因缘，初请译，次笔受，再润文，后则奏入内庭，虽未得即时颁布，后为神秀入内录出，复得家藏原本，卒致流通，盛行宇内；然融不特有功于此经，实大有功于此土众生。九历明传译竟。</p>
<p><span style="color:#333399">甲十<span lang="EN-US">&nbsp;&nbsp;别解文义&nbsp;&nbsp;分三&nbsp;&nbsp;&nbsp;&nbsp;&nbsp;乙初&nbsp;&nbsp;序分&nbsp;&nbsp;&nbsp;&nbsp;二&nbsp;&nbsp;正宗分&nbsp;&nbsp;&nbsp;&nbsp;三&nbsp;&nbsp;流通分</span></span></p>
<p>此三分，始于道安法师，证于亲光菩萨《佛地论》，亦有三分之意：一、起教因缘分；二、圣教所说分；三、信受奉行分；与道安法师全同，故后代法师皆依之。</p>
<p><span style="color:#333399">乙初分二<span lang="EN-US">&nbsp;&nbsp;&nbsp;&nbsp;丙初&nbsp;&nbsp;证信序&nbsp;&nbsp;&nbsp;&nbsp;二&nbsp;&nbsp;发起序&nbsp;&nbsp;&nbsp;&nbsp;丙初又二&nbsp;&nbsp;&nbsp;&nbsp;下初&nbsp;&nbsp;先明五义&nbsp;&nbsp;&nbsp;&nbsp;二&nbsp;&nbsp;广列听众&nbsp;&nbsp;&nbsp;&nbsp;今初</span></span><font size="2" color="#333399">先明五义者：即信、闻、时、主、处五义，加听众则六种成就，证明此法可信，故曰证信序。</font><font color="#333399"><span lang="EN-US" style="&quot;Courier New&quot;"></span></font></p>
<p><b><span style="color:teal">如是我闻，一时，佛在室罗筏城，祗桓精舍。<span lang="EN-US"></span></span></b></p>
<p>如是乃指法之辞，我闻明授受之本；即指此经如是十卷玄文，乃我阿难亲从佛闻，由佛传授而我领受也。又如是者：信顺之辞，即信成就；信则言如是，不信则言不如是。当时阿难结集经时，大众请云：如尊者所闻，当如是说！阿难答言：如是当说如我所闻；皆信顺意。信为道源功德母，长养一切诸善法。诸佛因地，皆由信生解，依解立行，因行得证，无上道果，故信为佛道之根源。又信为五根之首，信根既具，一切功德，由信而生，故为功德母；一切善法，亦由信而得增长，故六种成就，以信为第一，是为信成就。我闻；即闻成就。我之一字，有四种不同：一、凡夫妄执之我；二、外道妄计神我；三、菩萨随世假我；四、如来法身真我。今阿难称我，乃随顺世间，假名称我也。闻者，从耳根发耳识，闻佛声教，由耳达心，故能记忆。佛以一切众生，咸认肉耳能闻，故不曰耳闻，而教称我闻者，有深意焉。我闻按本经如是闻性，是心非耳，由根中不生灭之闻性，托根闻法。肉耳实无闻法功能，故曰我闻。如是我闻，有四义：一、断众疑：因阿难结集经藏之时，一升法座，相好同佛，众起三疑：<span lang="EN-US">1、疑佛再来？2、疑阿难成佛？3、疑他方佛来？至阿难高唱，如是我闻，三疑顿息。二、秉佛嘱：佛将入涅槃，阿那律陀教阿难，问佛四事：1、佛在世我等依佛而住，佛灭后我等依谁而住？2、佛在世我等依佛为师，佛灭后我等依谁为师？3、佛灭后结集经时一切经首，当安何语？4、恶性比丘，佛灭后如何处之？佛答：1、依四念处住。2、以戒为师。3、当来结集经时，一切经首当安如是我闻、一时，佛在某处，与某某大众俱。4、恶性比丘，默而摈之。三、息诤论：以阿难位居初果，德业不及罗汉，何况上位？若不曰我闻，必滋诤论。今曰如是我闻，以如是之法，乃我从佛所闻，众知阿难多闻第一，由耳达心，永不忘失，故息诤论。四、异外教：外道经首，皆安阿忧二字，阿者无也，忧者有也；以其有无不决，故安此二字。佛嘱安六缘成就，所以异也。以上皆就事解释。</span></p>
<p>今更约理解释，如是之法，按本经，如来藏妙真如性为如，如者不动之义，藏性遍满虚空，充塞法界，湛然凝然，如如不动。一切事究竟坚固为是，是者无非之称，将一切事相之法，悉心穷究，究到毕竟之处，即所谓彻法流之源底，全事即理，全相皆性，坚固不坏，无一物不是我心，无一法不是我体。</p>
<p>我闻：约理即以无我之真我，起不闻之真闻，闻如是之法，法法皆如，法法皆是，唯一如来藏性，为此经之理体，是为闻成就。一时：即时成就。世事会合，尚待昌期，大法弘宣，岂无嘉运？盖必假良时，方成法益，师资道合说听始终，谓之一时：不能定指何时：一、以华夏印度，纪历不同故；二、以楞严一经，通前后际故：是为时成就。</p>
<p>佛者：主成就，佛是说法主故。梵语佛陀，译为觉者，乃大觉悟之者。今按本经，终实教意释之，觉有三义，作二种解释：一、本觉、始觉、究竟觉；谓依根中所俱，不生不灭之本觉理体，起始觉智照，回光返照，照到惑尽智满，始觉智与本觉理合，成究竟觉之极果，名之为佛。二、自觉、觉他、觉满；谓自己觉悟，本来是佛，祗因迷故，而为众生，犹幸虽迷，而佛性不失，而此生灭身中，自有不生不灭之佛性。既自觉已，以此大乘之理，辗转化他，觉悟一切有情，智悲双运，自他两利，三觉圆满，自觉慧满，觉他福满，福慧满足，万德具备，超九界以独尊。自觉异凡夫，则超六凡法界；觉他异小乘，则超二乘法界；觉满异分证，则超菩萨法界；得阿耨多罗三藐三菩提，名之为佛。佛是十种通号之一，乃指本土娑婆教主，即中天竺迦毗罗国，净饭王太子，十九岁出家，三十岁成佛，号释迦牟尼，是为主成就。</p>
<p>在室罗筏城，只桓精舍：处成就。上句是所化处，下句为所住处。在者住也。佛有三身：一、法身佛，无在无所不在，以法身无相，故无所在；以法身遍一切处，故无所不在。经云：清净法身，犹若虚空，亦无在无所不在。二、报身佛，有无量相好庄严，在莲华藏世界。三、应身佛，乃应众生之机，所示现之身，或在灵鹫山，或在竹林园，今在室罗筏城，祗园精舍，以示迹此处，无论久暂，去来行止，皆名为住。</p>
<p>室罗筏城，即侨萨罗国都城，因有二国同名，故以帝都见称，乃波斯匿王所都也。译为丰德，旧云国丰四德，五欲<span style="font-size:10.0pt;">色、声、香、味、触，五尘欲境。</span>财宝、多闻、解脱四皆丰足故。余以财宝五欲，不足称德，乃将丰德二字，分而释之。谓地多五欲财宝之丰，人有多闻解脱之德，故名丰德。祗者，具云祗陀，亦云逝多，译为战胜，乃匿王太子名。以其生时，适王战胜他国，奏凯回朝，赐以是名，以志喜也。桓即是林。精舍，乃须达多长者，为佛建立，以供众僧，精修梵行之舍。今连祗桓并称者，以林是太子布施，舍乃长者所建，存其功永留盛事。有他经，称祗树给孤独园。祗树，即祗陀林中诸树；给孤独，乃须达多长者之善名。长者家财大富，生平乐善布施，常以财物，周给孤独之人，故得是名。园本祗陀太子之花园，长者欲请佛说法，乃与商买。太子戏曰：卿财富无量，能以金砖布满园地，即算卿买。长者即毅然运金砖以铺之，太子止之曰：前乃戏言耳。长者曰：今日之殿下，他日之君王，君无戏言，讵可失信？迨金砖布满，太子曰：我当与卿，共成供养佛僧功德，长者不允。太子曰：园地金砖铺遍，自当属卿，而树根金砖铺不到，自当属我。长者只得承允。太子自起门楼，请佛出入，故曰祗树给孤独园。《楞严》大法得此胜地，可以宏宣，是为处成就。合上信闻时主处，初先明五义竟。</p>
<p><span style="color:#333399">丁二<span lang="EN-US">&nbsp;&nbsp;广列听众&nbsp;&nbsp;分三&nbsp;&nbsp;&nbsp;&nbsp;戊初&nbsp;&nbsp;声闻众&nbsp;&nbsp;&nbsp;&nbsp;二&nbsp;&nbsp;缘觉众&nbsp;&nbsp;&nbsp;&nbsp;三&nbsp;&nbsp;菩萨众&nbsp;&nbsp;&nbsp;&nbsp;</span></span><span style="color:#333399">戊初分三<span lang="EN-US">&nbsp;&nbsp;&nbsp;&nbsp;己初&nbsp;&nbsp;据迹标数&nbsp;&nbsp;&nbsp;&nbsp;二&nbsp;&nbsp;显本叹德&nbsp;&nbsp;&nbsp;&nbsp;三&nbsp;&nbsp;列上首名&nbsp;&nbsp;&nbsp;&nbsp;今初</span></span></p>
<p><b><span style="color:teal">与大比丘众，千二百五十人俱。<span lang="EN-US"></span></span></b></p>
<p>此第六众成就，上先明五义证信，此引众证信。与者共也，结集者，谓如是之法，非我独闻，乃共一千二百五十人，俱在同闻也；并有无量辟支，恒沙菩萨，亦所共闻，具足六种成就，证明是法可信。大比丘，大具三义：谓大、多、胜。大者拣非小德，天王大人，所敬仰故；多者拣非寡解，内外典籍，无不博通故；胜者拣非劣器，超出九十六种外道故。</p>
<p>比丘梵语，即五不翻中多含不翻，以名含三义故：一、乞士：外乞食以养色身，内乞法以资慧命；二、破恶：粗破身口七支之非，细破三界见思<span style="font-size:10.0pt;">界内烦恼也</span>之恶；三、怖魔：谓比丘登坛受具足戒，得三师七证作法，白四羯磨竟，名为得戒，成比丘性，入僧宝数。当时地行罗刹高声唱言：善哉！善哉！此处有正信男女，如法出家，受具足戒，当使人天增胜，修罗减损，于是空行夜叉，天行夜叉，辗转赞美，声传第六天。魔王闻已，心生恐怖，以彼贪著尘劳，不舍生死，恐出家人众，则佛界增多，魔界减少。</p>
<p>众者：梵语僧伽，此云和合众。和合有二：一、理和：谓同证择灭无为；二、事和有六：谓戒和同修；见和同解；利和同均；身和同住；口和无诤；意和同悦。众乃四人以上之称，所以一比丘不名僧，二三比丘，亦不名僧，四比丘同住，方作一切如法僧事。惟除自恣、授具、出罪三种羯磨，若五比丘同住，即可自恣，亦可边方授具，若十比丘同住，皆可授具。若二十比丘同住，则一切羯磨可作，至此则举类皆是大比丘众。千二百五十人俱：此标数也。先度鹿苑陈那等五人，次度三迦叶兼徒一千人，次度舍利、目连师徒各一百人，次度耶舍等五十人，共一千二百五十五人，今略去零数。此等皆先修异道，勤苦无获，遇佛得益，感恩常随，俱即不离也。初据迹标数竟。</p>
<p><span style="color:#333399">己二<span lang="EN-US">&nbsp;&nbsp;显本叹德</span></span></p>
<p><b><span style="color:teal">皆是无漏大阿罗汉。<span lang="EN-US"></span></span></b></p>
<p>此显大比丘过去之本。佛子住持，至越诸尘累止，乃据本叹德。众皆内秘大心即菩萨之行，外现声闻<span style="font-size:10.0pt;">闻声修道证果之阿罗汉</span>之身。无漏大阿罗汉之名，虽同常途，下十二句所叹之德，实异二乘。今叹千二百五十五人，位位皆是不漏落于生死，故曰无漏。漏有三漏：谓欲漏<span style="font-size:10.0pt;">欲界烦恼</span>，有漏上<span style="font-size:10.0pt;">二界烦恼</span>，无明漏<span style="font-size:10.0pt;">三界无明</span>也。有此三漏生死之因，必漏落于三界，而受生死之果，今下句是大阿罗汉，则第三漏当并指界外无明。正脉云：‘二乘无漏，方超三有<span style="font-size:10.0pt;">即三界</span>；菩萨无漏，更越三空。’大阿罗汉，是前大比丘之果，亦含三义：曰应供、杀贼、无生。既曰大阿罗汉，三义亦与小乘不同，小乘应供，止于天上人间，大阿罗汉，则通世出世间；小乘杀贼，只断见思烦恼<span style="font-size:10.0pt;">界内烦恼</span>之贼，大阿罗汉则界外无明亦得分断；小乘无生，但出界内分段生死，大阿罹汉，则变易生死亦将垂尽。又小乘取证偏真，沈空滞寂，不肯回小向大，名定性阿罗汉，今大阿罗汉，迹虽同于二乘，本实在是菩萨，内秘外现，助扬佛道，故叹德皆约本叹。</p>
<p><b><span style="color:teal">佛子住持，善超诸有，能于国土，成就威仪。<span lang="EN-US"></span></span></b></p>
<p>此下十二句，叹实德回异二乘，显然菩萨作略；此四句叹自利之德体。佛子，非指罗侯罗，乃指内秘外现，堪称佛子。即《法华经》所云：‘从佛口生，从法化生<span style="font-size:10.0pt;">故有子义</span>，得佛法分，堪绍佛种’者。住持有二释：一、住法王家，持秘密藏；二、住首楞严三昧，持如实行修证，不变随缘，示入生死，不同定性；随缘不变，不染尘劳，不同凡夫。下三句即称性作用。善超者：不同二乘，断尽见思，灰身泯智，超出三界，不敢复入，如此虽超非善。今大阿罗汉，不舍尘劳，而作佛事，即诸有而超诸有<span style="font-size:10.0pt;">即三界二十五有</span>，不为诸有生缘所缚，来去自由，谓之善超。能于国土<span style="font-size:10.0pt;">土应读度字音</span>，成就威仪者，承上善超故能，非同寻常小圣，入灭尽定，形如稿木，心似死灰，尚无运用之能，那有威仪之事？今显住楞严大定，从体起用，故能于同居国土，尘劳之内，三业无亏，六尘不染，有威可畏，有仪可象，所谓即定而动，即动而定。此叹定德也。</p>
<p><b><span style="color:teal">从佛转轮，妙堪遗嘱；严净毗尼，弘范三界应身无量，度脱众生，拔济未来，越诸尘累。<span lang="EN-US"></span></span></b></p>
<p>此八句，叹利他之德用。从佛转轮者：非徒随从佛之左右，执持巾瓶，乃是依从佛之轨辙，助转法轮也。法以轮称者，谓轮有摧碾之功，喻佛法能摧碾众生粗细烦恼；又轮有运载之义，喻佛法能运载众生，速出昏衢，直登觉地。妙堪遗嘱者：以智慧深妙，能代转法轮，助扬佛化，故堪受如来遗命，嘱累宏法利生事业，非若趣寂声闻，智悲并劣，如世老人，不堪遗嘱：此叹慧德也。</p>
<p>严净毗尼者：毗尼戒律之总名，此云善治。严以治身口，净以治心意，严谓严紧，非但大戒当持，即小戒亦不得犯，如一星之火，能燎须弥之山；净谓清净，不仅诸恶能断，若有能断之心未忘，不足称净，必须断性亦无，方为净心，此则于事戒则严，于道戒则净也。又严则止诸恶，即摄律仪戒；净则作众善，即摄善法戒。弘范三界者：弘大也，范乃师范。涅槃经云：‘戒是汝等大师。’又持戒清净，自行化他，能为三界人天之大师，即饶益有情戒。三聚无亏，三学具足：此叹戒德也。</p>
<p>应身无量，度脱众生四句，正明上之三学，不唯自度，实欲普度众生。以众生机多类广，其数无量，若欲度脱，应机示现之身，亦当无量。如观音菩萨，上合十方诸佛，本妙觉心，与佛如来，同一慈力，随类现身，应以何身得度，即现何身，应以何法得度，即说何法，普度众生，同出爱河，诞登彼岸；即大菩萨，普现色身三味，一身不分而普现，万机咸应以无遗，无作妙力，自在成就。此叹慈德也。</p>
<p>拔济未来，越诸尘累：谓非特现在，分身尘刹，度脱众生，乃至尽未来际，皆以三学，拔济群苦，谓众生陷于见爱烦恼污泥，不能得出，则拔之令出，而置菩提正路；滞于分段生死此岸，不能得离，则济之使渡，而登涅槃彼岸；超越尘劳之羁累，出于五阴三界之牢狱，内脱身心，外遗世界，得大解脱：此叹悲德也。二显本叹德竟。</p>
<p><span style="color:#333399">己三<span lang="EN-US">&nbsp;&nbsp;列上首名</span></span></p>
<p><b><span style="color:teal">其名曰大智舍利弗、摩诃目犍连、摩诃拘絺罗、富楼那弥多罗尼子、须菩提、优婆尼沙陀等，而为上首。<span lang="EN-US"></span></span></b></p>
<p>此列举常随众，上首六名、梵语舍利弗，译为鹙子，鹙即鹙鹭，乃是鸟名，其母眼目明利，似彼乌故。弗即子也，心经译舍利子，舍利是其母名，言舍利所生之子也。在胎即能寄辩母口，出胎甫七岁，即辩胜论师，深本已证金龙佛位，倒驾慈航，助扬法化。《阿含》：‘我佛法中智慧无穷，决了诸疑者，舍利弗为第一。’故以大智称之。摩诃目犍连，摩诃此云大，目犍连此云采菽氐，姓也。先人入山修道，采菽而食，因以命族。采菽氐，从佛出家者多人，故加一大字以别之。本名拘律陀，此云无节树，父母无子，祷此树而生，即以名焉。《阿含》云：‘我佛法中，神通轻举，飞到十方者，目犍连为第一。’</p>
<p>摩诃拘絺罗此云大膝，即舍利弗母舅。平日与姊论议辄胜，自姊怀孕以来，论不及姊，知在胎必是智人，寄辩母口。自念若甥出世，为舅者论不及甥，岂不大愧！由是发愤，往南天竺读十八经，四韦驮典<span style="font-size:10.0pt;">是名智书</span>，无暇剪爪，世称长爪梵志。学毕回国，欲与甥辩，姊云：‘他已从佛出家。’乃往佛所索甥，佛令立论，谓若辩胜，当还汝甥。彼心中暗喜，所学智书，今日正好在此一显本事。但自负心太胜，与佛立约云：‘若我辩屈，自愿斩头。’佛即问曰：‘汝以何为宗？’乃曰：‘我以一切法不受为宗。’佛曰：‘还受是见否？’自思：若受是见，自宗相违<span style="font-size:10.0pt;">以自立不受为宗故</span>；若不受是见，自宗则坏<span style="font-size:10.0pt;">自己还同众见，不应立不受宗。，</span>两头俱堕，理屈词穷，遂即逃走。走至中途，心思大丈夫一言既出，自当践约，乃返佛所，谓言：‘请取刀来，斩我头去。’佛曰：‘我法无如是事。’即向佛谢罪，求度出家。《阿含》云：‘我佛法中，得四辩才，触问能答者，拘絺罗为第一。’</p>
<p>富楼那弥多罗尼子，富楼那此云满愿，父名；弥多罗尼，此云慈女，母名。双兼父母为名，简称满慈子。《阿含》云：‘我佛法中，善能广说，分别义理者，满慈子为第一。’</p>
<p>须菩提此云空生，因生时，其家库藏财宝忽空，故以名焉；未几库藏复现，又名善现。其父往卜吉凶，卦占既善且吉，故又名善吉。常修无诤三昧，过去劫中，已证青龙佛位，深本难思，佛弟子中，解空第一。优婆尼沙陀，此云尘性，因观尘性空，而得道果。本经自陈圆通云：‘观不净相，生大厌离，悟诸色性，以从不净，白骨微尘，归于虚空，空色二无，成无学道，如来印我名尼沙陀。’余众不能列举，以一等字该之。而为上首者，而为众中上座首领也。初声闻众竟。</p>
<p><span style="color:#333399">戊二<span lang="EN-US">&nbsp;&nbsp;缘觉众</span></span></p>
<p><b><span style="color:teal">复有无量，辟支无学，并其初心，同来佛所，属诸比丘，休夏自恣。<span lang="EN-US"></span></span></b></p>
<p>复有，复字去声，不独声闻在座，更有无量辟支，云集而来。梵语具云辟支迦罗，名含二义故不翻。今简称辟支，一译缘觉，二译独觉。出有佛世，秉佛所说十二因缘教，缘断证真者，名为缘觉；出无佛世，乐独善寂，求自然慧，览物观化，觉悟无生者，名为独觉。若约佛世，应惟缘觉，今以他方云集，许有独觉。慈恩云：‘释尊出世，五百独觉，从山中来。’此出无佛世，住世侍佛者。《仁王经》云：‘八百万忆缘觉大仙，皆来集会。’无学者：果满取证，真谛涅槃，而于界内，堪称无学。言无量者：极表其数之多也。</p>
<p>并其初心同来佛所，并者并及，初心即初发心，或依因缘观，研真断惑，或寂居观化，求悟无生，诸有学人也。师来资随，师资道合，同来佛所，乃云集众，非同前之常随众也。属诸比丘，休夏自恣，属者附属：此二句陈述辟支来意，为值遇休夏之时，要附属诸比丘，作自恣法耳。诸比丘，指常随众；辟支师资，外来参加。</p>
<p>休夏者：止夏也，又竟也。佛制比丘，结夏安居，九句禁足，一为结制办道；一为护生避嫌。休夏，即九句限满，结夏休止之时，亦为解夏，亦称解制。当此夏竟，佛制七月十五日解制，考劾九旬德业，作自恣法。孤山曰：‘自恣律开三日：七月十四、十五、十六也。’自恣者：自知己过，自行陈说；自不知过，恣任僧举<span style="font-size:10.0pt;">任他僧检举其过</span>。对众白言：‘大德长老！或见我过，或闻我罪，或疑我犯，恣任所举，哀愍语我，我当忏悔。’故曰自恣。恐有瑕玼即黏清众。</p>
<p>此经虽为大乘了义之教，本科辟支初心，俱属当机之众。经云：‘哀愍会中，缘觉声闻，于菩提心，未自在者，开无上乘，妙修行路。’又云：‘令有学者，从何摄伏，畴昔攀缘，得陀罗尼，入佛知见？’皆欲令其回小乘心，向大乘道也。二缘觉众竟。</p>
<p><span style="color:#333399">戊三<span lang="EN-US">&nbsp;&nbsp;菩萨众&nbsp;&nbsp;分二&nbsp;&nbsp;&nbsp;&nbsp;己初&nbsp;&nbsp;自恣先集众&nbsp;&nbsp;&nbsp;&nbsp;二&nbsp;&nbsp;闻音后至众&nbsp;&nbsp;今初</span></span></p>
<p><b><span style="color:teal">十方菩萨，咨决心疑，钦奉慈严，将求密义。<span lang="EN-US"></span></span></b></p>
<p>自恣之时，不仅辟支咸集，而十方菩萨，亦来预会。菩萨解见题中。咨谓咨问；决求决断；心疑即心中之疑。菩萨于大乘律仪，未能心无疑虑，故当休夏之期，而来咨问于佛，请求决断也。属诸比丘，休夏自恣二句，可以连上辟支，及此菩萨，皆云集而来，附属法会也。</p>
<p>钦奉慈严，将求密义者：上咨决心疑是一事，此将求密义，又是一事。钦奉：是钦承奉事，敬顺无违之义，乃表菩萨之心。慈严：是慈悲严肃，恩威并著之称，用显如来之德。将求：是欲求未求，存诸心，而未形于口也。密义：有二释：一、即秘密之义，菩萨志在菩提，自是理趣冲深，故称密义，而曰将求者，待自咨法竟，乃行请求。二、即密因了义，以为悟修之本，不可不求，而云将求者，正是心有所待也。此菩萨为密机，亦《楞严》发起之众，故经中如来鉴机施化，因阿难示堕，而与说如来密因，修证了义，亦密应菩萨之求，正见感应道交之妙也。</p>
<p><b><span style="color:teal">即时如来，敷座宴安，为诸会中，宣示深奥，法筵清众，得未曾有！<span lang="EN-US"></span></span></b></p>
<p>此段有二释：一、约自恣法会解释：即时者，即自恣时也。如来应时及节，自敷尼师坛具于座；宴者，恬然寂静之貌，安者安处不动之仪。为诸自恣法会之中，常随云集大众，作自恣法会，羯磨之法，以除三乘圣贤之过罪心疑，即宣示深奥之义。法筵清众：筵者席也，谓法席海众，而曰清者，即三业无亏，六尘不染，过罪既除，心疑已释，各皆欢喜，得未曾有！</p>
<p>二、约将求密义解释：即时者，即意请时也。如来应机施教，敷座宴安，为诸会中，一类密机，宣示甚深秘密奥妙之义。经中无文，例如佛未说法华之前，入于无量义处三昧，先说《无量义经》，《法华经》中，亦复无文，义则准此。初自恣先集众竟。</p>
<p><span style="color:#333399">己二<span lang="EN-US">&nbsp;&nbsp;闻音后至众</span></span></p>
<p><b><span style="color:teal">迦陵仙音，遍十方界；恒沙菩萨，来聚道场，文殊师利而为上首。<span lang="EN-US"></span></span></b></p>
<p>迦陵：具云迦陵频伽，此云妙声；又称仙音：鸟名也。此鸟在壳出音，已踰众鸟，其音和雅，听者欢悦。有云迦陵频伽是仙禽，其音非众鸟所可及。如来法音微妙，超过一切音声，故以喻之。又佛名大觉金仙，故称仙音。遍十方界：佛之音声，称性周遍，但有缘者，皆可得闻；今欲召集诸圣，所以遍至十方世界。《宝积经》云：‘目连试佛音声，以神足力，飞过西方，恒沙国土，还同近闻。至一佛国，报身甚钜，饭钵围边，可当道路，目连振锡而游其上。彼诸弟子见已，问佛：何以此虫，竟人其头？佛告云：此是娑婆世界，释迦牟尼佛，高足弟子目犍连，神通第一，未可轻视也。佛问目连，因何至此？答曰：欲穷佛音。彼佛语云：‘佛音无尽，非汝可穷，目连闻已，遂还本国。’</p>
<p>恒沙菩萨，来聚道场：恒即恒河，正音殑伽河，此云天堂来。恒河发源于雪山之顶，阿耨达池，状其来处之高，故曰天堂来。此河阔四十里，沙细如面，举此沙数，以喻菩萨之多。而菩萨心闻通达，故得闻音远集，来聚道场。道场乃自恣作法办道之场，即祗桓精舍也。</p>
<p>文殊师利而为上首，文殊师利亦云曼殊室利，此云妙德，其德微妙，曾为七佛之师。又云妙吉祥，降生之时，有十种吉祥瑞相；又称妙首，以智德深妙恒居众首。在华严为根本智，在本经为择法眼，深本乃过去龙种尊王如来，现在北方为欢喜摩尼宝积如来，未来成佛，名曰普现。盖为影响大化，示居因门，为众上首。问：‘诸经听众，皆有八部，此经何以不列？’答：‘诸经别序，各有不同，有列有不列，本经别序，发起在自恣之时，乃是考劾九旬德业，全属三乘僧事，是以不列。’二广列听众竟；合上科初证信序竟。</p>
<p><span style="color:#333399">丙二<span lang="EN-US">&nbsp;&nbsp;发起序</span></span></p>
<p>此经以阿难堕淫室为发起之端，以阿难过去空王佛所，与佛同时发心，其深本同前上首，非实有学人也。误堕淫室，但是大权示现，引发大教而已。且此经欲明恃多闻，而不勤定力，不能抵敌邪咒，而被摄入淫席，正劝多闻者，策力于大定耳！然必以阿难示堕者，有二意：一、以多闻第一，力不胜邪，可证闻不足恃，必宜从闻思修。二、以是佛堂弟，修不能代，亦见佛不足恃，必宜自己深修。此处以显阿难深本，至下文中，仍应据迹发挥，方能激引真实凡小。大凡深位，示现浅位，必能曲尽浅位情态，如执迷谬辩，感悟涕泣，皆所以尽其情态，旁发诸真实者之心曲，令生庆快解悟耳，不必处处回护阿难。分四</p>
<p><span style="color:#333399">丁初<span lang="EN-US">&nbsp;&nbsp;王臣设供&nbsp;&nbsp;&nbsp;&nbsp;二&nbsp;&nbsp;佛僧赴请&nbsp;&nbsp;&nbsp;&nbsp;三&nbsp;&nbsp;阿难示堕&nbsp;&nbsp;&nbsp;&nbsp;四&nbsp;&nbsp;如来垂救&nbsp;&nbsp;&nbsp;&nbsp;今初</span></span></p>
<p><b><span style="color:teal">时波斯匿王，为其父王讳日营斋，请佛宫掖，自迎如来，广设珍馐，无上妙味，兼复亲延，诸大菩萨。<span lang="EN-US"></span></span></b></p>
<p>以下发起序，为此经发起因缘，与诸经不同，又名别序，别在此经故。时，即众僧自恣之时，诸佛欢喜之日，供佛斋僧，功德倍胜。《盂兰盆经》，佛告目连，应于是日斋僧，以度亲灵，故王臣皆喜是日设供。波斯匿此云月光，与佛同时降生，其父王见诸光明，不知是佛生祥瑞，谓是太子福力所致，故命名月光，亦名胜军，以其军旅最胜，诸国无能敌故。过去龙光佛世，位登四地，与释迦同为地上菩萨，释迦当时居第八地，今来成佛，彼即大权示现，内秘菩萨行，外现国王身，以助扬法化也。</p>
<p>为其父王讳日营斋，为<span style="font-size:10.0pt;">去声</span>其父王，即匿王之先王，讳日乃亲丧之日，俗谓忌辰；人子而于是日隐讳而不敢言，言之即恸故！世教每岁兹辰，服食俱变，示恸如初，内教令人是日修斋，以资冥福。今匿王父王讳日，适当自恣之期，故营斋请佛宫掖，资荐亲灵。营办也；宫掖为王宫左右掖庭，谓请佛在王宫掖庭受斋。问：‘王以万乘之尊，而迓万德之佛，何以不请佛于内宫正殿，而请于掖庭之理乎？’答：‘正殿原为施政重地，营斋亦非所宜也。’自迎如来者：示崇敬之极，亲自迎接如来也。广设诊馐：珍馐是贵重食品，馐熟食也；无上妙味，具足色香美味，诸般俱备。兼复亲延诸大菩萨：延亦迎请也，观文中匿王请佛，具有六种敬意：谓其处则内；其迎则亲；其设则广；其馐则珍；其味则妙；其伴则同；可谓敬之至也。</p>
<p><b><span style="color:teal">城中复有长者居士，同时饭僧，伫佛来应。<span lang="EN-US"></span></span></b></p>
<p>室罗筏城之中，复有长者居士，同受佛化，故亦同时饭僧，以自恣作福胜故。长者不独年高，应具十德：一、姓贵；二、位高；三、大富；四、威猛；五、智深；六、年耆：七、行净；八、礼备；九、上叹；十、下归。居士乃居家守道之士，身处尘劳，心恒清净，有有德有位者，如此方苏东坡居士之类，有有德无位者，如此方庞居士之类。伫，候也，待也。伫佛来应者，作二解：一、长者居士，不知佛受国王之请，则等待佛来应供；二、已知佛受王请，则伫候佛派菩萨圣众，前来应供。初王臣设供竟。</p>
<p><span style="color:#333399">丁二<span lang="EN-US">&nbsp;&nbsp;佛僧赴请</span></span></p>
<p><b><span style="color:teal">佛敕文殊，分领菩萨，及阿罗汉，应诸斋主。<span lang="EN-US"></span></span></b></p>
<p>此明佛僧分赴，以应斋主。佛敕命文殊分派者，以文殊为众中上首，诸菩萨、罗汉皆能信从故。二佛僧赴请竟。</p>
<p><span style="color:#333399">丁三<span lang="EN-US">&nbsp;&nbsp;阿难示堕&nbsp;&nbsp;分二&nbsp;&nbsp;&nbsp;&nbsp;戊初&nbsp;&nbsp;将堕之由&nbsp;&nbsp;&nbsp;&nbsp;二&nbsp;&nbsp;正堕之事&nbsp;&nbsp;今初</span></span></p>
<p><b><span style="color:teal">唯有阿难，先受别请，远游未还，不遑</span></b><b><span style="font-size:10.0pt;color:teal">即不及也</span><span style="color:teal">僧次；既无上座，及阿阇黎，途中独归。<span lang="EN-US"></span></span></b></p>
<p>此下叙将堕之由，厥有四端：一、别请未还：唯<span style="font-size:10.0pt;">独也</span>有阿难一人，自恣之前，先受别请，远游未还。阿难具云阿难陀，译为庆喜，乃佛堂弟，白饭王之子。于佛成道日降生，王闻太子成道，一喜也；又白饭王入宫，报告生子，请王赐名，又一喜也，故字曰庆喜。而别请，是别种事缘所请，如忏罪、施物等。自恣时到，理宜早归。远游未还二句，即别请处远，未克早还，所以不及分列众僧，应供班次，故有致堕之事。</p>
<p>二、无侣独归：既无上座，及阿阇黎；上座有四种：一、生年上座，年龄长故；二、戒腊上座，受戒久故；三、福德上座，福慧尊故；四、法性上座，无为证故。阿阇黎此云轨范师，堪为人师范故，共有五种：一、出家阿阇黎，授沙弥十戒法者；二、教授阿阇黎，于受具足时，屏处问遮难，教令乞戒者；三、羯磨阿阇黎，为忏摩灭罪，受比丘戒时，当坛白四羯磨者；四、依止阿阇黎，即从受依止，乃至一夜者；五、教读阿阇黎，即从受经义，乃至四句偈者。律制一僧远出，侣须二人：一、上座；二、阿阇黎，所以严行止，防过失也。今阿难无侣独归，故有致堕之事。</p>
<p><b><span style="color:teal">其日无供，即时阿难，执持应器，于所游城，次第循乞。<span lang="EN-US"></span></span></b></p>
<p>三、无供循乞：其日即自恣时，匿王请佛之日，众知城中，复有长者居士，同时饭僧，故无人送供，若有斋供，应无堕事。因其日无供，阿难不得已行乞，即于午前未食之时，执持应器<span style="font-size:10.0pt;">钵也</span>，梵语钵多罗，此云应法器，乃受食之具，体、色、量三，皆应法故；体则铁、瓦二种；色则用竹烟、杏仁，烘如鸠鸽之色，炎夏盛食不馊；量则应己食量多少而为，极大不过三升，至少亦容升半。于所游城：即平日所游室罗筏城也。次第循乞：循者顺也，不分净秽，挨户顺序，次第行乞。乃以小乘力薄，弱羽只可缠枝，阿难乃初果有学之人，欲学佛菩萨行履，故有致堕之事。</p>
<p><b><span style="color:teal">心中初求，最后檀越，以为斋主，无问净秽，刹利尊姓，及旃陀罗，方行等慈，不择微贱，发意圆成，一切众生，无量功德。<span lang="EN-US"></span></span></b></p>
<p>四、欲行等慈：小乘乞食，向拣五家：一官，二唱，三屠，四沽，五淫舍。今次第循乞，阿难心中，初求最后檀越，以为斋主。檀即是施，谓檀施获福，能越贫穷苦海。最后云者，以王及长者居士，修供在先，为先前檀越；阿难心中，初求有发心施我者，乃最后檀越，以为我之斋主<span style="font-size:10.0pt;">反显王及长者居士，为佛菩萨阿罗汉斋主。</span>矣！无问净秽，刹利尊姓，及旃陀罗：此无问净秽，即次第循乞也。刹利具云刹帝利，此云王种，或译田主，为王家种族，乃四姓中尊，是为净家；旃陀罗此云杀者，谓屠杀为业，不许与良民共处，行走鸣铃持帜，与人异道而行，是为秽家。不问净家秽家，皆次第顺序而乞。方行等慈，不择微贱：此二句释上无问净秽之意。方者法也，因要效法佛菩萨，以平等之慈心，行平等之乞食，不拣择卑微下贱之家，而不乞也。等心乞食，有五义：一、由内证平等理，外不见有贫富相；二、心离贪慢，慈无偏利；三、表威德，不惧恶象，沽酒、淫女家；四、息凡夫猜疑；五、破二乘分别。是以阿难有欲取法，而行等慈，故不择微贱也。上虽云无问净秽，其意实在不择微贱耳。</p>
<p>发意圆成，一切众生，无量功德：发意即发心也，发大乘心，行平等乞，既不择微贱，令微贱者，亦可施食求福，故能圆满成就，一切净秽众生，无量功德；如小乘舍贱不乞，则此等众生，不得布施功德矣。</p>
<p>又平等行乞，无有拣择，免生疑谤，于食等者，于法亦等，功德亦等，故能圆成众生，无量功德。若令人疑谤，非特功德不得圆成，而反令人疑谤生罪，其大小乘之损益，为何如耶？然取法大乘，等心行乞，美则美矣！但宜审自己根器如何？力量如何？如阿难犹如婴儿，自应傍母，今顿忘自身根器力量，离佛无侣，取法大乘，而行等乞，故有致堕之事。</p>
<p><b><span style="color:teal">阿难已知，如来世尊，诃须菩提，及大迦叶，为阿罗汉，心不均平。钦仰如来，开阐无遮，度诸疑谤。<span lang="EN-US"></span></span></b></p>
<p>此下明等乞之由。由阿难于净名会上，早已知也。如来解见在前。世尊世字，含二种世间，佛具足十号，能为六凡有情世间，三乘正觉世间，九法界之所尊敬，故称世尊。诃者诃责，因须菩提，舍贫乞富，恐其福尽，与续善根，且无减克之难；大迦叶舍富乞贫，怜其久苦，令植乐因，且避趋富之议。二尊者，意虽善而心不平，故为净名居土所诃。文中说如来世尊诃者，净名为金粟如来后身，则知净名之诃，即世尊之诃。又释迦世尊，不以净名之诃为非，足知亦诃也。钦仰如来，开阐无遮：钦者敬也；仰者慕也；敬慕如来，开发阐明，无遮限之慈心，平等行乞，可以度诸疑谤。专乞贫必致疑，专乞富多招谤；既贫富无遮，慈无偏利，方合大乘之行，故可度脱众生之疑谤。诸乃助语辞。初将堕之由竟。</p>
<p><span style="color:#333399">戊二<span lang="EN-US">&nbsp;&nbsp;正堕之事</span></span></p>
<p><b><span style="color:teal">经彼城隍，徐步郭门，严整威仪，肃恭斋法。<span lang="EN-US"></span></span></b></p>
<p>此入城行乞之仪。经谓经历、经过，彼指室罗筏城。隍者城外濠□，无水为隍，郭门即护城之门。徐步者：行履端庄，犹如清风徐来，即要入城，则加倍矜持，端严整饬其威仪，肃穆敬恭其斋法，以期感化于人，岂知反以误己耶！</p>
<p><b><span style="color:teal">尔时阿难，因乞食次，经历淫室，遭大幻术，摩登伽女，以娑毗迦罗先梵天咒，摄入淫席。<span lang="EN-US"></span></span></b></p>
<p>尔时即入城乞食时。因阿难欲学菩萨，等心乞食；次即次第循乞，经历淫女之室，遭遇大幻术。幻术者：寻常变化物像，虚幻咒术，今则迷惑于人，令人失性，被其咒力所摄，不觉随从而已。彼之幻咒，能移日月堕地，能咒梵天使下，知非其余幻术可比，故以大称。摩登伽：依《戒因缘经》，翻小家种，亦云下贱种，是其母名。女名钵吉蹄，此云本性，谓虽堕淫女，本性不失，今云摩登伽女者，依母彰名也。</p>
<p>以娑毗迦罗三句：以用也；娑毗迦罗，此云黄发，亦云金头，以发黄如金故，苦行外道名。其咒称先梵天者：伪云，过去先梵天所授也。金头外道，传与摩登伽，其女因见阿难，具佛二十种相好，色白如银，心生爱染，因过去五百世，与阿难为夫妇，爱习未忘，一见则喜，故白其母，愿得为夫。母告以阿难从佛出家，舍离爱欲，莫作是念，女求其母，当满所愿，母不得已，乃咒巾覆食，瞩女送与阿难。而阿难心意恍惚，被其邪咒所摄，便至其家，身入淫席，即摩登伽女之寝席也。</p>
<p><b><span style="color:teal">淫躬抚摩，将毁戒体。<span lang="EN-US"></span></span></b></p>
<p>此戒体垂危。淫躬<span style="font-size:10.0pt;">身也</span>抚摩者：乃指钵吉蹄，淫心炽盛，欲焰飞扬，将己身迫近阿难，抚之，摩之，阿难则如痴似醉，心虽明了，力不自由。将毁戒体者：戒体即受戒时，登坛白羯磨竟，所得妙善无漏色法，即是无作戒体。羯磨师第一番白已云：‘此是第一番羯磨已成，十方妙善戒法，由心业力，悉皆震动。’次云：‘此是第二番羯磨已成，十方妙善戒法，于虚空中，如云如盖，覆汝顶上。’三云：‘此是第三番羯磨已成，十方妙善戒法，从汝顶门，流入身心，充满正报。’是为戒体。</p>
<p>交光云：即护戒心。此将毁戒体句，作二义释之：一、乃钵吉蹄，将欲毁阿难之戒体，以遂其欲；二、幸阿难已证初果，有道共戒力，身虽近，而心不动，乃将毁而未毁，犹得保全戒体。然当此势迫情危，遂默祷世尊大慈，宁不救我！世尊他心悉知，故有下文，斋毕即归，说咒救脱也。三阿难示堕竟。</p>
<p><span style="color:#333399">丁四<span lang="EN-US">&nbsp;&nbsp;如求垂救&nbsp;&nbsp;分二&nbsp;&nbsp;&nbsp;&nbsp;戊初&nbsp;&nbsp;速归说咒&nbsp;&nbsp;&nbsp;&nbsp;二&nbsp;&nbsp;遣往救脱&nbsp;&nbsp;&nbsp;&nbsp;今初</span></span></p>
<p><b><span style="color:teal">如来知彼，淫术所加，斋毕旋归，王及大臣、长者、居士俱来随佛，愿闻法要。<span lang="EN-US"></span></span></b></p>
<p>如来知彼：彼指阿难，佛心真知，无所不知，知阿难为淫术所加。淫术：指邪咒为导淫之术。既被咒力所加，无力敌苦，故望佛垂救。佛常仪斋毕，皆为说法，今日速归，必有因缘，故王臣等，俱来随佛，愿闻大法心要之义。</p>
<p><b><span style="color:teal">于时世尊，顶放百宝无畏光明，光中出生千叶宝莲，有佛化身，结跏趺坐，宣说神咒。<span lang="EN-US"></span></span></b></p>
<p>于时：即佛归众随，阿难戒体将毁未毁之时。顶即肉髻顶相，表如来藏性，本觉理体；光明表始觉智用；光具百宝，表慈悲德用，有求必应，可以摄受群品；光具无畏，表威势力用，无恶不摧，可以折服众邪；从顶放光，表从体起用：依本觉理体，而起始觉智用也。光中出生千叶宝莲<span style="font-size:10.0pt;">表因行</span>：表蹑解起行，谓依始觉智，而修大乘行也。</p>
<p>有佛化身，结跏跌坐，宣说神咒：上乃放光生莲，此则化佛说咒。戒环禅师云：‘无为心佛，无上心法是也。’佛居佛顶，乃尊中之尊，所说神咒，即密中之密。佛顶，表诸佛极果；莲华，表如来密因；今华从顶出，显因心不离果觉；佛在华中，显果觉不离因心。谓修德有功，性德方显，能成究竟觉佛。跏趺坐，乃叠足而坐，具详止观。本经共有五次放光，此第一次从顶，表依理起智；第二次从面门，表诸智将开；第三次从卍字，表因心显见；第四次从诸佛顶，表一多无碍；第五次从五体，表耳根圆通，总摄诸根。初速归说咒竟。</p>
<p><span style="color:#333399">戊二<span lang="EN-US">&nbsp;&nbsp;遗往救脱</span></span></p>
<p><b><span style="color:teal">敕文殊师利，将咒往护，恶咒销灭，提奖阿难，及摩登伽，归来佛所。<span lang="EN-US"></span></span></b></p>
<p>敕者敕令，人王法王，俱可称敕。佛为能敕人，文殊是所敕人，咒虽佛说，必假僧传。必敕文殊者，以阿难为邪术所魇，非大智莫能醒；登伽为痴爱所缚，非大智莫能解故。将咒往护者：文殊将佛所说神咒，持往登伽家中，救护阿难，以及登伽；神咒一至，恶咒消灭，如汤销冰，如日破暗，究竟邪不敌正，阿难如从梦觉，登伽欲焰顿息，提携奖劝，二人归来佛所。提对阿难，似醉初醒，精神未复，故须提携；奖对登伽，如痴不悟，未肯放归，故须奖劝。登伽见佛，承佛开导，顿证三果，亦机熟藉缘成益也。</p>
<p>经云：‘淫怒痴性，即戒定慧性，’以登伽之事证之，即可断疑。善性恶性，喻如真金，真金本非善恶，能随善恶之缘。譬如两人，一以真金铸一佛像，一以真金铸一淫女，此善恶之分也。设有善友，劝彼铸淫女者曰：‘汝以贵重之真金，铸此淫女之相，令人动欲念，造罪业，何不以真金，铸成佛相，令人生敬心，求福报。’其人闻言悔悟，即依其教，不必更换真金，别具炉韝，即得铸成佛像；淫怒痴人，不必更换其性，即可修成戒定慧，三无漏学，亦复如是。非但善恶之正因同，即善恶之缘、了二因，未尝不同，只在善用而已。登伽一转淫机，顿证三果，圣凡立判，即其验矣！本科发起序竟，并上证信序，初序分竟。</p>
<p><span style="color:#333399">乙二<span lang="EN-US">&nbsp;&nbsp;正宗分&nbsp;&nbsp;分二&nbsp;&nbsp;&nbsp;&nbsp;&nbsp;丙初&nbsp;&nbsp;正修具示成佛妙定&nbsp;&nbsp;&nbsp;&nbsp;二&nbsp;&nbsp;助道别详护定要法&nbsp;&nbsp;丙初分三&nbsp;&nbsp;&nbsp;&nbsp;丁初&nbsp;&nbsp;阿难请定&nbsp;&nbsp;&nbsp;&nbsp;二&nbsp;&nbsp;如来答定&nbsp;&nbsp;&nbsp;&nbsp;三&nbsp;&nbsp;当机获益&nbsp;&nbsp;丁初分二&nbsp;&nbsp;&nbsp;&nbsp;戊初&nbsp;&nbsp;悔闻请定&nbsp;&nbsp;二&nbsp;&nbsp;会众愿闻&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难见佛，顶礼悲泣，恨无始来，一向多闻，未全道力。殷勤启请：十方如来，得成菩提，妙奢摩他、三摩、禅那，最初方便。<span lang="EN-US"></span></span></b></p>
<p>此去至流通分以前诸文，皆属正宗分，乃一经真正宗要之义，即正说楞严性定宗旨。结名以前为正修，结名以后为助道。此则阿难悔多闻之无功，请成佛之大定。归来见佛，顶礼者：谢垂救之恩；悲泣者，伤循乞之失。恨无始来：恨即悔恨，无始来，言时之久也。一向多闻句，谓一味偏向多闻，不勤定力，未曾从闻、思、修，故所以未全道力，不敌邪咒，道力即定力也。此一‘恨’字，正是阿难，返迷归悟，改过自新之心。儒云：‘不愤不启，不悱不发。’今有此一恨，正可改偏闻之辙，而趣正修之路矣。殷勤启请：诚恳请求也。十方如来为极证人；所成菩提，是极证果。梵语菩提，此云觉道，谓自觉、觉他、觉行圆满，所成三菩提之道：一、真性菩提，此以理为道；二、实智菩提，此以智慧为道；三、方便菩提，此以应机施教为道。真性菩提者。即真如自性，真如是理，此理、为自心本觉之佛性，又即一真平等之性，生佛不二，众生迷此，诸佛证此，证极此理，法身显现，即法身德。实智菩提者：真实之智，穷彻一心本源，称真如理，所证之根本智，成自受用报身，此智照理，理无不彻，又名理智，亦名实智；以真实智，照本觉理，即般若德。方便菩提者：权巧方便，自觉已圆，然后觉他，从根本智，起后得智，现他受用报身，为大机说法，又应各种机，现应化身，成就度生，各种事业；又名事智，亦名权智；种种示现，自在无碍，即解脱德。佛证三德，具三身、成就三菩提也。阿难既恨小乘无力敌魔，思修最上一乘之法，此即发回小向大之心，故有此请。</p>
<p>妙奢摩他、三<span style="font-size:10.0pt;">去声</span>摩、禅那者：阿难不知，十方如来，因地所修之定名，乃举常途三种定之别名，加一妙字以拣之。妙字须贯下三名：妙奢摩他、妙三摩、妙禅那，拣此定，非作意修习之定，乃天然本具之定；非独制识心之定，乃圆含万有之定，故以妙称之。</p>
<p>奢摩他等三，乃定之别名；首楞严为定之总名。旧注所云，此意极是。然更当知，奢摩他等三，乃定之共名，他经亦有故；首楞严为定之不共名，独局此经故。阿难既加一妙字以拣之，是克定请佛指示，十方如来得成菩提之定。佛知阿难问意，已回小向大，发菩提心，故摩顶安慰，示之曰：‘有三去声摩提，名大佛顶首楞严王，具足万行，十方如来，一门超出，妙庄严路。’此首楞严王即十方如来，得成菩提，不共之定，此定圆含奢摩他等三种别名，成一佛定总名也。此一门超出，即一乘了义修证之法门，方能超出权小，而趣妙庄严路。佛既示总名之后，仍复按定信解修证次序，逐答三名，于正说全经文中，三段各有标出，界线分明：第一卷：佛破妄识无处之后，阿难即求世尊，开示我等，奢摩他路。当知此下，更破妄识非心，妄识无体，乃撤去奢摩他路之障碍；以识心乃楞严大定之障碍，识心不去，大定不成，故此三名，不可用止观释之。以止观不能舍离识心，识心有生有灭，如以生灭心为因，决定不能发明不生灭性，故佛指示根中，不动摇，不生灭之见性，更与会四科，融七大，极于三如来藏，皆开奢摩他路也。要阿难开解照了，此常住妙明，不动周圆之定体，即为著摩他，依正因佛性，略兼了因佛性，微密观照<span style="font-size:10.0pt;">此观非同意识之作观</span>，乃性具即定之慧。佛要阿难，生信发解，圆悟如来藏性，为首楞严定体，文有三卷半，即题中如来密因是也。</p>
<p>第四卷：阿难请示华屋之门，即是悟后请修。以此证知，前三卷半，乃说性，不说修，故独属奢摩他，开解照了，如来藏性，本具之定体。此四卷后半以去，佛答妙三摩，佛云：‘阿难，汝等决定，发菩提心，于佛如来，妙三摩提，不生疲倦，应当先明发觉初心，二决定义：一、决定以因同果，若于因地，以生灭心为本修因，而求佛乘不生不灭，无有是处。’此舍识也明矣！二、决定从根解结。教以悟后起修，须于六根，选择一根下手，但从一门深入。此用根也，又明矣！行起解绝，自可入一无妄，一根返源，六根解脱。然后文珠特选耳根，从闻、思、修，即为妙三摩，依正因佛性，略兼缘因佛性，从根修证，乃性具即慧之定。佛要阿难，多闻之人，仍向耳门，就路还家。文有三卷余，即题中修证了义是也。</p>
<p>第七卷末，佛答妙禅那，因阿难白佛言：‘我辈愚钝，好为多闻，于诸漏心，未求出离，蒙佛慈诲<span style="font-size:10.0pt;">指奢摩他显圆理之文</span>，得正熏修<span style="font-size:10.0pt;">指三摩教圆修之文</span>，身心快然，获大饶益。’再请禅那修位，佛为说妙性圆明，离诸名相，本来无有迷、悟、凡、圣之分，因众生一念妄动，故佛先对示染、净缘起。示染缘起，从真起妄，则成十二类生；示净缘起，返妄归真，则成五十五位；由前三摩，证圆通体，则安住圆定，称体起用，万行繁兴。双蹑前之定慧，中中流入萨婆若海，乃如来一切种智之海。文云从是渐修，随所发行，安立圣位，住持本定，历位增进，圆满菩提，归无所得，即为妙禅那，依正因佛性，双兼缘、了二因，乃性具圆融之定慧。阿难自云：‘顿悟禅那，修进圣位。’文祗半卷，即题中诸菩萨万行是也。此是自他两利，上求下化之行。合此三定别名，成一首楞严总号，即阿难所请，十方如来，得成菩提之定，请答相应，啐啄无违也。</p>
<p>最初方便者：即奢摩他，为首楞严定之最初方便也。以奢摩他中，破识非心，显见是心，令悟根性，不动摇，不生灭，即是天然本定，如来藏性。依此根性，不生不灭，为本修因，即为得成菩提之因地心，故为最初方便。三摩为初方便，以三摩中，如来问诸圣文云：‘吾今问汝，最初发心，悟十八界，谁为圆通？从何方便，入三摩地。’以此而观，悟理为最初方便<span style="font-size:10.0pt;">奢摩他悟圆理</span>，修行为初方便三摩修圆行，独选耳根，反闻入流，得证圆通，而登初住，而为初发心住之方便，故为初方便。禅那为方便，以禅那中，已得圆证，定慧均等，中中流入之行，为入萨婆若海之方便。论云：‘十地菩萨，满足方便，得成菩提。’故以圆定行位为方便，正由如来巧答，乃见阿难之巧问也。佛教以方便为门，今奢摩他最初方便，是悟门；三摩初方便，是修门；悟修超出生死之门，禅那方便，是证门，经历五十五位，真菩提路，证入涅槃之门也。</p>
<p>又三种别定，各有最初方便、初方便、方便。妙奢摩他，以破识显根，为最初方便；会四科全事即理，说七大全相即性，为初方便；究三种生续之因，明五大圆融之故，为方便；是圆悟三如来藏理性之方便。妙三摩，以建立道场，加持神咒，为最初方便；佛嘱以不生灭之根性，为因地心，为初方便；文殊为选耳根，反闻自性，一门深入，为方便；乃圆修证入初住之方便。妙禅那，以三渐次为最初方便<span style="font-size:10.0pt;">由戒生定</span>；干慧地，是合十信为干慧，为初方便；五十五位为方便；是证入妙觉之方便。从始至终，如分九品，行布昭然，方得圆满无上菩提。本经三定别名，仍存梵语者，即尊重不翻之例。此三名最重要，又最难解。余前云，此三名不可用止观释之，非谓天台止观之不善，余先习天台教观，十分敬佩，后见台宗，宏法人多，贤宗少人提倡，故复学贤首，二宗并重，绝无门户之见。实因研究本经正文，如来以舍识用根，为修楞严要旨，所以三番破识，全破其妄；十番显见，极显其真；二决定义，一决定以因同果，不可以生灭识心，为因地心；二决定从根解结，必宜取真常根性，入涅槃门。此皆如来金口所宣，学者未可抗违。天台止观固善，但以经旨不合，故不可以止观，解释三定别名。台宗先哲，解释本经，以如来藏为体，不生灭因果为宗，此解极好。若以止观释定名不特与经旨有违，与此体宗，亦复相背矣！初悔闻请定竟。</p>
<p><span style="color:#333399">戊二<span lang="EN-US">&nbsp;&nbsp;会众愿闻</span></span></p>
<p><b><span style="color:teal">于时复有，恒沙菩萨，及诸十方大阿罗汉、辟支佛等，俱愿乐闻。退坐默然，承受圣旨。<span lang="EN-US"></span></span></b></p>
<p>于时，即阿难请求佛定之时。而成佛之法，三乘共仰，故云复有恒沙菩萨、罗汉、辟支，以及天龙八部、王臣等。俱愿乐<span style="font-size:10.0pt;">去声</span>闻者：常随云集之众，于此无上妙法，同愿乐闻。如华严云：‘如病思良药，如饥思美食，如渴思冷水，如众蜂依蜜；我等亦如是，愿闻甘露法！’退坐默然，承受圣旨者：请法必具礼仪，启请已毕，退归本位而坐，息虑虚心，默然静听：听者端视如渴饮，一心入于语义中，踊跃闻法心欢喜，如是之人可为说。承受圣旨：即钦承领受，法王圣教之旨意。初阿难请定竟。</p>
<p><span style="color:#333399">丁二<span lang="EN-US">&nbsp;&nbsp;如来答定&nbsp;&nbsp;分二&nbsp;&nbsp;&nbsp;&nbsp;戊初&nbsp;&nbsp;正说妙定始终&nbsp;&nbsp;&nbsp;&nbsp;二&nbsp;&nbsp;通示全经名目&nbsp;&nbsp;戊初分四&nbsp;&nbsp;&nbsp;&nbsp;&nbsp;&nbsp;己初&nbsp;&nbsp;示佛定总名令知诸佛修因克果&nbsp;&nbsp;&nbsp;&nbsp;二&nbsp;&nbsp;说奢摩他路令悟密因大开圆解&nbsp;&nbsp;&nbsp;&nbsp;三&nbsp;&nbsp;说三摩修法令从耳根一门深入&nbsp;&nbsp;&nbsp;&nbsp;四&nbsp;&nbsp;说禅那证位令住圆定直趣菩提&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时世尊，在大众中，舒金色臂，摩阿难顶，告示阿难，及诸大众：有三</span></b><b><span style="font-size:10.0pt;color:teal">去声</span><span style="color:teal">摩提名大佛顶，首楞严王，具足万行；十方如来，一门超出，妙庄严路。汝今谛听！阿难顶礼，伏受慈旨。<span lang="EN-US"></span></span></b></p>
<p>此文现时流通本，皆不在此处，乃在破七处，第一番破执心在身内文中，举例辩定之后。佛问阿难：‘汝瞩林园，因何有见？世尊！此大讲堂，户牖开豁，故我在堂，得远瞻见。’<span style="font-size:10.0pt;">下列此文此下</span>是即例反难之文，佛告阿难：‘如汝所言，身在讲堂，户牖开豁，远瞩林园，亦有众生，在此堂中，不见如来，见堂外者！’阿难答言：‘世尊！在堂不见如来，能见林泉，无有是处。阿难，汝亦如是！’细究此文，横隔在彼二段之中，与彼上下文，全无丝毫关系，反令割断文意。佛之说法，绝对不会在此问答未竟之中，突告定名，此其一也。</p>
<p>又阿难请佛，为说十方诸佛，得成菩提之定，以不知佛定，不共之名，但以寻常所知三种共定之名，加一妙字以拣之，拣非三乘所修之定。佛一闻便知阿难，不知佛定之名，故即先为告云：‘有三摩提，名大佛顶，首楞严王，具足万行；十方如来，一门超出，妙庄严路。汝今谛听！阿难顶礼，伏受慈旨。’此乃请答相应，先告以佛定总名<span style="font-size:10.0pt;">即总三定所成一定</span>，随即许说诫听，后乃逐答三名；而问最初发心者，即密示最初方便也。若将此文，安在破执心在内文中，此则问答请许，不相接续，彼则上下文意，有所隔碍，此其二也。从上诸贤，未必无见于此，乃以尊经故，明知抄写之误，而不移动，余不避弥天大罪，祗求经义文意之贯串，而知我罪我，一任具眼者之品评也。兹将文义讲解如下：</p>
<p>尔时，即阿难请说佛定之时。世尊在大众中，舒金色臂<span style="font-size:10.0pt;">佛全体阎浮檀金之色，故臂亦金色。，</span>摩阿难顶，以表慈悲摄受之意。阿难已能回小向大，发无上菩提之心，请求佛定，故即告示阿难，及诸大众：有三摩提，名大佛顶，首楞严王；此即佛定之总名。三摩提：又云三摩地，此云等持。等者，定慧均等；持者，任持自性，亦是定之总名。而佛定，则名大佛顶，首楞严王，总前奢摩他、三摩、禅那，三定别名，成此一定总名。又云三昧，译云正定，称真如正理，而起之定，不动摇，不生灭，彻法流之源底，为三昧中王，名大佛顶首楞严王，而能出生一切三昧；如如意宝王，能雨一切宝故。大佛顶首楞严，解见名题中。具足万行者：以首楞严王，不但具足一切三昧，乃至具足万行，以一真湛寂，具足六波罗密，所谓一乘寂灭场地，不贪、不染、不嗔、不懈、不动、不昏，讵非具足六波罗密耶？既具六波罗密，则万行悉在其中矣。</p>
<p>十方如来，一门超出，妙庄严路者：文殊偈云：‘过去诸如来，斯门已成就。’斯门，即根性法门；又即妙耳门，闻熏闻修金刚三昧，超出生死之门：此一门，即斯门也。又即阿难请入华屋之门，乃悟后之修门也。如来为开无上乘，妙修行路，此超出妙庄严路，即疾趣妙庄严果海，所经五十五位真菩提路也。以自性定慧，庄严自性，所以称妙。佛嘱阿难大众谛听！阿难顶礼，伏受如来，大慈心中流出法旨。上爱下则摩顶，下敬上则礼足；以至尊之头，顶礼如来至卑之足，谓之顶礼。上爱下敬，足见楞严会上，师资契合，堪为万古良箴。初示佛定总名，令知诸佛修因克果竟。</p>
<p align="right" style="text-align:right;text-indent:24.0pt;word-break:break-all">楞严经讲义第一卷终<span>&nbsp; </span></p>
