<p align="center" style="text-align:center"><b><span style="font-size:36.0pt;color:#FF6600">楞伽经义记<span lang="EN-US">(卷第四)</span></span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">十四年夏在宁波天童寺讲<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">楞伽阿跋多罗宝经卷第四<span lang="EN-US"></span></span></p>
<p><span style="color:#333399">己十一　如来觉性门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！惟愿为说三藐三佛陀，我及余菩萨摩诃萨善于如来自性，自觉觉他”。佛告大慧：“恣所欲问，我当为汝随所问说”。大慧白佛言：“世尊！如来应供等正觉，为作耶？为不作耶？为事耶？为因耶？为相耶？为所相耶？为说耶？为所说耶？为觉耶？为所觉耶？如是等辞句，为异为不异”？<span lang="EN-US"></span></span></b></p>
<p>前所讲如来知见，即如来体性，然亦是就自证上明，此则在化他悟他上更加抉择讨论。现世及后来诸菩萨善于通达究竟圆满正遍知之自性，可为来问众生如理开导，不致堕于妄想，此佛所以任大慧之所问而为答也。大慧所问种种，拟佛自性辞句，此中略举五对以发其端，请佛辩其为异不为异也。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“如来应供等正觉，于如是等辞句，非事非因。所以者何？俱有过故。大慧！若如来是事者，或作、或无常，无常故一切事应是如来，我及诸佛，皆所不欲。若非所作者，无所得故，方便则空，同于兔角、槃大之子，以无所有故。大慧！若无事、无因者，则非有非无，若非有非无，则出于四句。四句者、是世间言说；若出四句者、则不堕四句，不堕四句故智者所取。一切如来句义，亦如是，慧者当知。如我所说一切法无我，当知此义、无我性是无我。一切法有自性，无他性，如牛、马。大慧！譬如非牛、马性，非马、牛性，其实非有非无，彼非无自性。如是大慧！一切诸法非无自相，有自相；但非无我愚夫之所能知，以妄想故。如是一切法空、无生、无自性，当如是知。如是如来与阴非异非不异；若不异阴者，应是无常；若异者，方便则空。若二者，应有异。如牛角，相似故不异，长短差别故有异；一切法亦如是。大慧！如牛右角异左角，左角异右角，如是长短种种色各各异。大慧！如来于阴、界、入非异非不异。如是如来、解脱非异非不异，如是如来，以解脱名说。若如来异解脱者，应色相成；色相成故，应无常。若不异者，修行者得相应无分别，而修行者见分别，是故非异非不异。如是智及尔焰非异非不异。大慧！智及尔焰非异非不异者，非常非无常，非作非所作，非有为非无为，非觉非所觉，非相非所相，非阴非异阴，非说非所说，非一非异，非俱非不俱。非一非异、非俱非不俱故，悉离一切量；离一切量，则无言说；无言说则无生；无生则无灭；无灭则寂灭；寂灭则自性涅槃；自性涅槃则无事无因；无事无因则无攀缘；无攀缘则出过一切虚伪；出过一切虚伪则是如来；如来则是三藐三佛陀。大慧！是名三藐三佛陀佛陀。大慧！三藐三佛陀佛陀者，离一切根量”。<span lang="EN-US"></span></span></b></p>
<p>佛以大慧所问辞句，拟议佛之自性，皆有过非。且言事因，事是果实，因是因能，而如来非可在功能、事实上妄揣也。如来圆满无际，非因而因，非果而果，不可执说，故非造作亦非无常。夫世间一切事事物物，皆造作无常，如来若是造作无常，一切事应皆是如来；此为诸佛皆不可忍。然如来亦非非果事，若非果事，则菩萨六度、三祇之精修，岂非空无所获？但一如来杜撰虚名，非因所成之果事故。是故如来非因非果，亦非非因非果，超于世间四句之见，以无相违及戏论故。盖世间四句义，皆由执有一法而起，说有说无，非有非无，皆虚妄意识所分别，非同佛之所说，正遣一切分别。佛恐末世误会，妄计如来堕于四句，故特详辨。又、一切法无我者，法法缘起无碍，于中无有主宰我性，非无一切法也。所以一切法但无我，并非无一切法自性，不过言其无妄计之我及自性外之他性。譬如牛无马性，马无牛性，然非无牛、马之自性。又、一切法非无自相，自相者、离言说分别之一切法自性，离于四句，愚夫妄想所不能知。一切法无我、无自性之义如是。一切法空也，无生也，皆如是观。由此可知如来与五阴等非一非异，阴、界、入为无常生灭差别之法，而如来非是，故非一；若如来非阴、界、入者，则菩萨方便修行不懈，岂非又徒劳无益？是故非异。喻如牛之二角，皆具角之名相故非异；有长短显色之别，故非不异。由是可知如来与解脱非异非不异：如来非色身，非生灭无常，故非异；然三乘修行者同得解脱，而大小有差别，故非不异。由是又可知正智与尔焰──即所知，佛智所知即第一义境界真如──非异非不异：正智、真如平等一相故非异；然真如由正智而显，故非不异。正智、真如皆离言说分别之自证相，离一切比拟思量等，故实非一非异，非俱非不俱，言语道断，心行处灭，则真是如来，真是正遍知觉者。斯又可以台教之三德显：前言一切法空、无我、无自性等，即般若德，荡空一切法执。如来、解脱不一不异，即解脱德，因解脱身同二乘也。正智、真如不一不异，即法身德。此三德不相离而又各不相即。非因生之果，非能作之因，亦非非因非果，离一切意识上根觉比量。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“悉离诸根量，无事亦无因，已离觉、所觉，亦离相、所相。阴缘等正觉，一异莫能见，若无有见者，云何而分别？非作、非不作，非事亦非因，非阴、非在阴，亦非有余杂，亦非有诸性，如彼妄想见，当知亦非无，此法法亦尔。以有故有无，以无故有有，若无不应受，若有不应想。或于我、非我，言说量留连，沉溺于二边，自坏坏世间。解脱一切过，正观察我通，是名为正观，不毁大导师”。<span lang="EN-US"></span></span></b></p>
<p>明如来非见闻觉知可得是离根，非卜度思量可到是离量。五阴与如来非一非异，非有造作，非无造作，非所造事，非能造因，非彼妄想上所见之自性，亦非无一切法自性，有无对待之法，皆不应立。不了一切法离言之真实性，或说此法是如来，此法非如来，执计妄见，自坏坏人。当解脱此一切过，修正观而明佛意，勿谤佛法。</p>
<p><span style="color:#333399">己十二　不生不灭门<span lang="EN-US"></span></span></p>
<p><span style="color:#333399">庚一　设问<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！如世尊说“修多罗摄受不生不灭”。又世尊说：“不生不灭是如来异名”。云何世尊为无性故说不生不灭？为是如来异名”？佛告大慧：“我说一切法不生不灭，有无品不现”。大慧白佛言：“世尊！若一切法不生者，则摄受法不可得，一切法不生故。若名字中有法者，惟愿为说”。佛告大慧：“善哉！善哉！谛听！谛听！善思念之！吾当为汝分别解说”。大慧白佛言：“唯然、受教”。<span lang="EN-US"></span></span></b></p>
<p>一切经中说不生不灭，是无法之义耶？抑是如来异名耶？佛答：所说一切法不生不灭，有、无见不可得。大慧复问：若一切法不生，则一切法亦不可得，是法既不可得，又何得有不生不灭法是如来异名耶？非请佛说明不可矣。佛乃赞其问而答之。</p>
<p><span style="color:#333399">庚二　正答<span lang="EN-US"></span></span></p>
<p><span style="color:#333399">辛一　异名释<span lang="EN-US"></span></span></p>
<p><b><span style="color:teal">佛告大慧：“我说如来非无性，亦非不生不灭摄一切法，亦不待缘故不生不灭，亦非无义。大慧！我说意生、法身，如来名号。彼不生者，一切外道、声闻、缘觉、七住菩萨非其境界。大慧！彼不生，即如来异名。大慧！譬如因陀罗释迦，不兰陀罗，如是等诸物，一一各有多名，亦非多名而有多性，亦非无自性。如是大慧！我于此娑呵世界，有三阿僧祇百千名号，愚夫悉闻各说我名，而不解我如来异名。大慧！或有众生知我如来者，有知一切智者，有知佛者，有知救世者，有知自觉者，有知导师者，有知广导者，有知一切导者，有知仙人者，有知梵者，有知毗纽者，有知自在者，有知胜者，有知迦毗罗者，有知真实边者，有知月者，有知日者，有知主者，有知无生者，有知无灭者，有知空者，有知如如者，有知谛者，有知实际者，有知法性者，有知涅槃者，有知常者，有知平等者，有知不二者，有知无相者，有知解脱者，有知道者，有知意生者。大慧！如是等三阿僧祇百千名号，不增不减。此及余世界，皆悉知我，如水中月，不出不入。彼诸愚夫，不能知我，堕二边故。然悉恭敬供养于我，而不善解知辞句义趣，不分别名，不解自通，计著种种言说章句，于不生不灭作无性想，不知如来名号差别，如因陀罗释迦、不兰陀罗。不解自通，会归终极，于一切法，随说计著”。<span lang="EN-US"></span></span></b></p>
<p>佛说非以无法说为不生不灭，亦非摄取不生不灭而为如来，亦非待缘而有，亦非有其说而无义。平常佛说不生不灭，即如来之别名。依最胜意生身、法身、说为不生不灭，但非外道二乘乃至七地以前菩萨所能知耳。故不生不灭即如来别号，犹之帝释有因陀罗释迦等别名，不兰陀罗等乃至其他万类，亦皆各有多名，虽多而其物则一，亦非无此物自性也。故我释迦佛，在此娑婆世界亦有无数别名，凡愚众生，虽闻、虽见不知即如来之别号，所以有知为如来者，一切智者，佛者，乃至意生者。有三阿僧祇不增减之数，在十方界，无不如是随众生心而见。佛喻如水中月，随感而现，不出不入。愚夫虽知敬供，唯未解义，故终于名号上随言计著，不能自通会归圣智，而于一切法异名差别，皆为所缚矣。</p>
<p><span style="color:#333399">辛二　离言释<span lang="EN-US"></span></span></p>
<p><b><span style="color:teal">“大慧！诸彼痴人作如是言：“义如言说，义说无异。所以者何？谓义无身故；言说之外，更无余义，惟止言说”。大慧！彼恶烧智，不知言说自性，不知言说生灭，义不生灭。大慧！一切言说堕于文字，义则不堕，离性非性故，无受生，亦无身。大慧！如来不说堕文字法，文字有无不可得故，除不堕文字。大慧！若有说言如来说堕文字法者，此则妄说！法离文字故。是故大慧！我等诸佛及诸菩萨，不说一字，不答一字。所以者何？法离文字故。非不饶益义说。言说者、众生妄想故。大慧！若不说一切法者，教法则坏，教法坏者，则无诸佛、菩萨、缘觉、声闻。若无者，谁说为谁？是故大慧！菩萨摩诃萨莫著言说，随宜方便广说经法。以众生希望、烦恼不一故，我及诸佛为彼种种异解众生而说诸法，令离心意意识故，不为得自觉圣智处。大慧！于一切法无所有，觉自心现量，离二妄想，诸菩萨摩诃萨依于义不依文字。若善男子、善女人依文字者，自坏第一义，亦不能觉他，堕恶见相续而为众说，不善了知一切法、一切地、一切相、亦不知章句。若善一切法、一切地、一切相、通达章句，具足性义，彼则能以正无相乐而自娱乐，平等大乘建立众生。大慧！摄受大乘者，则摄受诸佛、菩萨、缘觉、声闻；摄受诸佛、菩萨、缘觉、声闻者，则摄受一切众生；摄受一切众生者，则摄受正法；摄受正法者，则佛种不断；佛种不断者，则能了知得殊胜入处；知得殊胜入处，菩萨摩诃萨常得化生，建立大乘，十自在力，现众色像，通达众生形类、希望、烦恼、诸相，如实说法。如实者，不异；如实者，不来不去相，一切虚伪息，是名如实。大慧！善男子、善女人不应摄受随说计著，真实者离文字故。大慧！如为愚夫以指指物，愚夫观指，不得实义；如是愚夫随言说指，摄受计著，至竟不舍，终不能得离言说指第一实义。大慧！譬如婴儿应食熟食，不应食生，若食生者则令发狂，不知次第方便熟故。大慧！如是不生不灭，不方便修，则为不善。是故应当善修方便，莫随言说，如视指端。是故大慧！于真实义当方便修。真实义者，微妙寂静，是涅槃因；言说者妄想合，妄想者集生死。大慧！真实义者，从多闻者得。大慧！多闻者，谓善于义，非善言说。善义者，不随一切外道经论，身自不随，亦不令他随，是则名曰大德多闻。是故欲求义者，当亲近多闻，所谓善义。与此相违，计著言说，应当远离”。<span lang="EN-US"></span></span></b></p>
<p>佛法使人因言辨义，不当随言取义。乃有愚痴妄计言说即义，二者一致。盖以诠言之义，体不可见，遂计言外无义，唯是言说。此等恶见，不知言说堕于文字，是生灭法；第一义离文字，离有无，非生灭法。佛以离言说，离分别智所证法，为众说此令离文字言语分别，非堕文字有无者能了解。故佛菩萨说法宣化，无时不说，无处不说，而说者、问者、答者，无一字可得。古人喻如空中鸟迹，不可捉摸。倘说者、问答者、见闻者、堕文字，非特不能饶益，且增妄执。然离文字言说，非闭口不说，闭目不看也。若堕于不说句，则是破坏教法，佛及三乘谁为谁说？故佛、菩萨随宜而说，不著能教所教，正可说法教化，以殊胜方便随顺众生烦恼根性之不一，而各令其离三界有漏妄习之八识心心所聚，舍二分别。以遣离虚妄分别故，无分别智即得现前而证真如。故菩萨观一切无所有，觉自心现量，依义不依文字；以依文不依义，自坏亦坏他故。若善了知一切法相，通达句义，正智具足，则不乐著相而得觉法乐，以平等大乘法摄化众生，绍隆佛种，自证悟他，两臻胜妙，宏扬离言说虚妄分别之正法，是真实第一义！奈何愚者只求文字，不观实义！如人指物以示，但观其指而不见物；又如婴儿食生，则成狂乱，盖不知次第方便熟后而食。正如痴人闻不生不灭法，不修方便观行亲证，随言取义，自病病人。故依佛无分别智所证真实义，当方便修，所谓六度万行，止观双运，离分别相，得真实相，微妙寂静，乃自性涅槃为解脱之因，离分别妄想，即离生死故。大德多闻，当善观于语义，勿执著于文字，尤当远离外道经论，化他亦然。如此、可得佛之离言说不生灭第一义境。</p>
<p><span style="color:#333399">庚三　转难<span lang="EN-US"></span></span></p>
<p><b><span style="color:teal">尔时、大慧菩萨复承佛威神而白佛言：“世尊！世尊显示不生不灭，无奇有特。所以者何？一切外道因，亦不生不灭。世尊亦说虚空、非数缘灭及涅槃界不生不灭。世尊！外道说因生诸世间，世间亦说无明、爱、业、妄想、为缘，生诸世间。彼因此缘，名差别耳！外物因缘亦如是。世尊与外道论，无有差别。微尘、胜妙、自在、众生主等，如是九物不生不灭；世尊亦说一切性不生不灭，有无不可得，外道亦说四大不坏自性，不生不灭，四大常，是四大乃至周流诸趣不舍自性。世尊所说，亦复如是。是故我言无有奇特。惟愿世尊，为说差别，所以奇特胜诸外道。若无差别者，一切外道皆亦是佛，以不生不灭故。而世尊说：一世界中多佛出世者，无有是处。如向所说：一世界中应有多佛，无差别故”。<span lang="EN-US"></span></span></b></p>
<p>佛说真实无虚，大慧亦非凡愚，本不应有责难，唯佛悬知后世凡愚众生于此必有疑诘，故以威神加被大慧而使转难。</p>
<p>佛所显示不生不灭，外道亦说不生不灭；外道说诸因，佛说三无为；外道说因生诸世间，佛说世间十二缘起；外道说外物因缘，佛亦如是。外道说时、方、虚空、四大、微尘、神我、大梵天、胜妙、大自在天、众生主、九物，佛说一切法性；外道说四大，佛亦说四大：虽稍有变异，然实无差别，佛说有何殊胜？然则外道皆即是佛，此世界中不同时而有多佛耶？是应请佛开解。</p>
<p><span style="color:#333399">庚四　解释<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“我说不生不灭，不同外道不生不灭。所以者何？彼诸外道有性自性，得不生不变相，我不如是堕有无品。大慧！我者、离有无品，离生灭，非性非无性。如种种幻梦现故非无性。云何无性？谓色无自性相摄受，现不现故，摄不摄故。以是故，一切性无性非无性，但觉自心现量，妄想不生，安隐快乐，世事永息。愚痴凡夫妄想作事，非诸圣贤不实妄想，如犍闼婆城及幻化人。大慧！如犍闼婆城及幻化人，种种众生商贾出入，愚夫妄想，谓真出入，而实无有出者、入者，但彼妄想故。如是大慧！愚痴凡夫起不生不灭惑，彼亦无有有为、无为。如幻人生，其实无有若生若灭，性无性无所有故；一切法亦如是，离于生灭。愚痴凡夫堕不如实，起生灭妄想，非诸圣贤。不如实者，不尔。如性自性妄想亦不异，若异妄想者，计著一切性自性，不见寂静，不见寂静者终不离妄想。是故大慧！无相见胜，非相见。相见者，受生因，故不胜。大慧！无相者，妄想不生，不起不灭，我说涅槃。大慧！涅槃者，如真实义见，离先妄想心心数法，逮得如来自觉圣智，我说是涅槃”。<span lang="EN-US"></span></span></b></p>
<p>佛说不生不灭异于外道，盖外道取实有一法自体，说云不生不灭，佛说一切种种法如幻梦唯心所现，离有无生灭故不生不灭，以如幻故，诸色无自性相，以或现或不现，或摄取或不摄取故，如前所喻之恒河火及阳焰等，故非性非无性。但了唯心，何来妄想？愚痴人以邪教邪见起邪思维，不实妄想，如执幻人入于幻城，虽见生灭，实无生灭，诸法亦然。是故愚痴妄计诸法自性，与妄想不一异，而执法自性，若不如实观其寂静，终不离于虚妄分别。故见一切法如幻无所有，为最胜行，即是无分别之不生不灭，即是涅槃，即是清净无漏真实第一义，即离有漏虚妄心心所聚，即得如来自觉圣智，与外道所计不生不灭大相迳庭矣。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“灭除彼生论，建立不生义，我说如是法，愚夫不能知。一切法不生，无性无所有，犍闼婆、幻、梦，有性者无因。不生无自性，何因空、当说！以离于和合，觉知性不现。是故空不生，我说无自性，谓——和合，性现而非有。分析无和合，非如外道见。梦、幻及垂发，野马、犍闼婆，世间种种事，无因而相现。折伏有因论，申畅无生义；申畅无生者，法流永不断。炽然无因论，恐怖诸外道”。<span lang="EN-US"></span></span></b></p>
<p>为除外道妄计有生，佛所以说无生。愚夫不能知佛说此不生句意，不可堕于此不生句。故无生、无性、无相，亦如干城、幻、梦等，虽有幻现假法，而实别无作者之因。佛何以说一切法空、无自性、不生耶？以所见闻一切法皆和合假相，分析至微则成无有；实则不待分折，当体即空，但凡外妄见为有耳。所以即有而空，不取一法，即空而有，不遗一法。梦、幻、空华、阳焰──野马──干城、虽分明有而无有无之相，即无能生之因，亦不为因而生；诸法亦然，皆同一无能生所生之事。不过、即在缘起如幻、缘生无生中，畅此无生之义，以折伏彼有因之论。为我圣法流传不断，故盛说无因，破有作者因，怖诸外道。</p>
<p><span style="color:#333399">庚五　偈问<span lang="EN-US"></span></span></p>
<p><b><span style="color:teal">尔时大慧以偈问曰：“云何何所因？彼以何故生？于何处和合，而作无因论”？<span lang="EN-US"></span></span></b></p>
<p>大慧因佛说干城、梦、幻等，问何因而幻现？如何而见有和合相？何由而作无因论也。</p>
<p><span style="color:#333399">庚六　偈答<span lang="EN-US"></span></span></p>
<p><b><span style="color:teal">尔时、世尊复以偈答：“观察有为法非无因有因，彼生灭论者，所见从是灭”。<span lang="EN-US"></span></span></b></p>
<p>观察有为生灭之法，非有因，非无因，唯心变现为因，折伏外道妄因，立无因论灭其妄见。</p>
<p><span style="color:#333399">庚七　蹑问<span lang="EN-US"></span></span></p>
<p><b><span style="color:teal">尔时、大慧说偈问曰：“云何为无生？为是无性耶？为顾视诸缘有法名无生？名不应无义，惟为分别说”！<span lang="EN-US"></span></span></b></p>
<p>无生之名，必有其义，是指一法无有曰无生耶？抑在生灭众缘中考究有一法曰无生耶？大慧双兴二难，以无见中无生，及有见中无生为问。</p>
<p><span style="color:#333399">庚八　追颂<span lang="EN-US"></span></span></p>
<p><b><span style="color:teal">尔时、世尊复以偈答：“非无性无生，亦非顾诸缘，非有性而名，名亦非无义。一切诸外道，声闻及缘觉，七住非境界，是名无生相。远离诸因缘，亦离一切事，唯有微心住，想、所想俱离。其身随转变，我说是无生。无外性无性，亦无心摄受，断除一切见，我说是无生。如是无自性、空等应分别。非空故说空，无生故说空。因缘数和合，则有生有灭，离诸因缘数，无别有生灭。舍离因缘数，更无有异性；若言一异者，是外道妄想。有无性不生，非有亦非无；除其数转变，是悉不可得。但有诸俗数，展转为钩锁，离彼因缘锁，生义不可得。生无性不起，离诸外道过，但说缘钩锁，凡愚不能了。若离缘钩锁别有生性者，是则无因论，破坏钩锁义。如灯显众像，钩锁现若然，是则离钩锁，别更有诸性。无性无有生，如虚空自性，若离于钩锁，慧无所分别。复有余无生，贤圣所得法，彼生无生者，是则无生忍。若使诸世间，观察钩锁者，一切离钩锁，从是得三昧。痴、爱诸业等，是则内钩锁；钻、燧、泥团、轮、种子等名外。若使有他性而从因缘生，彼非钩锁义，是则不成就。若生无自性，彼为谁钩锁？展转相生故，当知因缘义。坚、湿、暖、动法，凡愚生妄想，离数无异法，是则说无性。如医疗众病，无有若干论，以病差别故，为设种种治。我为彼众生，破坏诸烦恼，知其根优劣，为彼说度门。非烦恼根异，而有种种法，唯说一乘法，是则为大乘”。<span lang="EN-US"></span></span></b></p>
<p>佛说无生，非无一切法，亦非观察诸法而别有一法，然名有义，汝问皆非。此无生法，凡夫外道乃至七地菩萨皆不能知。远离能生之因，所生之果，能想之心，所想之相，唯安住于一真微妙之微心中，转我爱执藏之根本依而为清净识，不见心外有法可取，而亦无能取心，故说无生；空、无性等，亦复如是。非有空之实法而说空，达一切法无生故空也。因缘和合而有生灭，离缘起法别无异因，缘散即不和合，言一言异，皆外道妄想故。离于四句，唯就十二支因缘之转变，随俗假设，展转相生，犹如钩锁。离此钩锁，则无缘起，生即不有，何有于灭？所以离外道妄见过而说钩锁，以生无故不生起也。若离钩锁别计有能生法，别计异因，同于无因，是外道见，破钩锁义矣。明缘生即无生，若离缘生而别求无生，皆妄见也。喻灯照物者，诸物由灯而显，是则灯外取物。无生自体犹虚空，不应离钩锁而求。此缘起法，乃圣智所证，为第八地菩萨证无生法忍时所得，所以能作如是观，可离妄而得三昧。痴、爱等十二支，由无明发业，乃至于受生老死苦，是为内缘钩锁。若依钻燧诸因缘而生火，泥团、轮等因缘而生瓦器，种子等因缘而生芽，曰外缘钩锁。设使有法离钩锁因缘而生他物者，此理决不成就。若执著缘生无自性为无一切法，则谁能为展转相生之钩锁？所以当善了知因缘之义。凡愚计执坚、湿、暖、动四大性之法，实则离无始虚妄习气之钩锁，别无诸法。了知第一义空，毕竟唯心，方能证无生之义。如来为众生种种烦恼，说种种法门，其实只有一乘法。然则无差别之差别，如医疗众病，亦有种种方药，可知如来教有权实之必要也。</p>
<p><span style="color:#333399">己十三　拣别无常门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨摩诃萨复白佛言：“世尊！一切外道皆起无常妄想，世尊亦说一切行无常，是生灭法，此义云何？为邪、为正？为有几种无常”？<span lang="EN-US"></span></span></b></p>
<p>前来拣别外道不生不灭之妄计，以似是则不是，种种抉择，显佛法之真能破真能立，严判邪正。大慧因此更欲抉择外道所起分别无常之妄计，以诸行无常为佛说三乘共教三法印之一，若不加以判别，则邪说正教混淆矣！故问佛究竟有几种。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　出计破<span lang="EN-US"></span></span></p>
<p><b><span style="color:teal">佛告大慧：“一切外道有七种无常，非我法也。何等为七？彼有说言：作已而舍，是名无常。有说：形处坏，是名无常。有说：即色是无常。有说：色转变中间，是名无常。无间自之散坏，如乳、酪等转变，中间不可见，无常毁坏一切性转。有说：性无常。有说：性无性无常。有说：一切法不生无常，入一切法。大慧！性无性无常者，谓四大及所造自相坏，四大自性不可得，不生。彼不生无常者，非常无常，一切法有无不生，分析乃至微尘不可见，是不生义非生，是名不生无常相。若不觉此者，堕一切外道生无常义。大慧！性无常者，是自心妄想，非常无常性。所以者何？谓无常自性不坏。大慧！此是一切性无性无常事。除无常，无有能令一切法性无性者。如杖瓦石破坏诸物，现见各各不异，是性无常事；非作所作有差别，此是无常，此是事。作所作无异者，一切性常，无因性。大慧！一切性无性有因，非凡愚所知，非因不相似事生。若生者，一切性悉皆无常。是不相似事，作、所作无有别异，而悉见有异。若性无常者，堕作因性相；若堕者，一切性不究竟。一切性作因相堕者，自无常应无常，无常无常故，一切性不无常，应是常。若无常入一切性者，应堕三世，彼过去色与坏俱，未来不生，色不生故，现在色与坏相俱。色者，四大积集差别，四大及造色自性不坏，离异不异故。一切外道，一切四大不坏，一切三有，四大及造色，在所知有生灭，离四大造色，一切外道于何所思惟性无常？四大不生，自性相不坏故。离始造无常者，非四大，复有异四大，各各异相自相故，非差别可得，彼无差别。斯等不更造，二方便不作，当知是无常。彼形处坏无常者，谓四大及造色不坏，至竟不坏。大慧！竟者，分析乃至微尘，观察坏四大及造色，形处异见，长短不可得，非四大，四大不坏，形处坏现，堕在数论。色即无常者，谓色即是无常，彼则形处无常，非四大。若四大无常者，非俗数言说。世俗言说非性者，则堕世论。见一切性但有言说，不但自相生。转变无常者，谓色异性现，非四大；如金作庄严具，转变现，非金性坏，见庄严具处所坏。如是余性转变等，亦如是。如是等种种外道无常见妄想，火烧四大时自相不烧，各各自相相坏者，四大造色应断”。<span lang="EN-US"></span></span></b></p>
<p>外道所计无常有七：一、计作已即舍、或始起即舍名无常。盖计先本无生，才生起即失其生性。二、计形处坏名无常：四大微尘能造物，不论有情、无情，形状各异，皆要毁坏，故形状无常，而四大不坏。三、计即色是无常，不但形处，即色、香、味等亦无常，较前进步。但能造之有形四大及所造色、香、味、触四尘坏，四大自性则不坏。四、计色转变中间无常，言色本不是无常，但所以转变无常者，因其中有转变力，能坏诸物，如乳之自位无间相续而坏灭，遂变为酪，乃至成酥、成醍醐，皆不久灭坏。在各各分位上，无间次第转变，其中有转变作用而不可见，虽不可见，然使诸物——毁灭转变，曰无常。五、计性无常，言别有一物之自体，曰无常。六、计性无性无常，言万物有形体无形体，皆是无常。七、计一切法不生无常，言别有一不生不灭之无常法，遍入一切法中，自不生灭而能生灭他法，使他无常。以上先标七种外计大意，以下带出带破。</p>
<p>一、先出第六种而破之。外计能造四大及所造四尘，有自体相，变坏无常。坚等四大种性，自体相不可得，无生无灭，然亦变化无常。此亦依四大计无常，四大唯心，计谁无常？二、第七种计非常非无常，一切有无法中有一不生之法，此法分析极微亦不可见，虽不可见而遍在一切法，是不生义，而能使一切法无常，故曰不生之无常相。若不觉此妄计之不生无常相，则堕诸外道计有一不生无常，能生无常之过。三、第五种性无常者，盖言于万物外别有一物，其体是常，能令万物无常。按其所计，应非常非无常，名是无常，体又是常。计此自性不坏之无常法，能使一切有法变成无有，除此无有别法能令一切法──有性──变无者。喻如以杖坏瓦，被坏者坏，能坏者不坏也。现见诸法各自无常，并无能作无常者，与所作无常事之差别可得，亦不能指出此是无常，彼是此无常所成之果。倘别有自体永久不坏与一切无差别，则一切皆常，不能作一无常之因，以皆常故。如异者，亦不能作因。然一切法从有而无，此岂无因？但凡愚不能知之耳。盖皆唯心所现，从现至不现耳。因与果异，决不能生，汝性无常若是常者，常则异于无常，如何能生无常？若常能生无常，则不相似因能生不相似果，何世间悉见牛不生马，马不生人而有异？又、汝所计之性无常，是否一物？是一物，则堕万物中，诸法坏，此性无常亦应坏，性无常坏，则无能作无常因者，余法应常，而一切不究竟无常。若此作无常者，无自体，不是一物而遍一切法中，将堕在三世中，因一切法堕三世故。堕三世则过去已坏，未来不生，现在刹那与坏灭俱。又、汝若计四大造色自性不坏，故此无常与之不坏；然三界内所见、闻、觉、知者，皆有生灭，离所造色从何得四大之自性？如是则外道妄计之四大不坏，不能成立，更从何得此性无常不坏耶？四、第一种离始造无常，即始起即灭者。于始造计无常，且从始造观之：四大各各异相，不能互造；自相亦不能造自相，他、自共造，亦更不能。造不可得，何从计始造之无常？五、第二种形处坏无常，彼亦以为能造四大及所造之色分析至微，所造上假现之形处坏，而四大能所造之色体不坏。此则堕于数论派之诸法皆常、但形转变。六、第三种色即无常，谓能造所造有形法无常，非无形之四大自性无常。若四大皆空，则世事无有，堕于世论外道，但有言说而无自相。七、第四种转变无常者，谓色现异相，相变而四大不变，如金具展转相变，但金具屡改而金性不改。余者转变，亦然。</p>
<p>以上七种外道，种种虚妄分别计无常法。意谓火烧四大，四各差别，自相不烧。彼以为各各自相坏者，则能造、所造皆断，以后不能再有。殊不知劫火洞然，一切皆坏。外道于妄见无常外妄计有常、无论其见有常、见无常，皆是异见妄执。</p>
<p><span style="color:#333399">壬二　显正破<span lang="EN-US"></span></span></p>
<p><b><span style="color:teal">“大慧！我法起非常非无常。所以者何？谓外性不决定故，唯说三有微心，不说种种相有生有灭。四大合会差别，四大及造色故，妄想二种事摄所摄，知二种妄想，离外性无性二种见，觉自心现量。妄想者，思想作行生，非不作行。离心性无性妄想，世间、出世间、出世间上上一切法，非常非无常；不觉自心现量，堕二边恶见相续。一切外道不觉自妄想，此凡夫无有根本，谓世间、出世间、出世间上上，从说妄想生。非凡愚所觉”。<span lang="EN-US"></span></span></b></p>
<p>佛说一切法缘起非常非无常。盖佛法了知唯心，心外之法不可得，故非决定有四大和合之能造所造有种种相生灭，故悉离外道之妄计妄见。凡愚妄想造作，非不造作，必离此有无妄想心，修习世间、出世间上上一切法智，乃离外道。而凡夫无根本智，故终不觉知此三种法。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“远离于始造，及与形处异，性与色无常，外道愚妄想。诸性无有坏，大大自性住，外道无常想，没在种种见。彼诸外道等，无若生若灭，大大性自常，何谓无常想？一切唯心量，二种心流转，摄受及所摄，无有我我所。梵天为树根，枝条普周遍，如是我所说，唯是彼心量”。<span lang="EN-US"></span></span></b></p>
<p>外道所计七种无常，种种皆于常上计有无常，没于种种邪见。既然四大是常，即非生灭，何法有无常耶？佛说一切唯心，能取所取二种皆是妄心流转，无我我所。外道但以梵天为根，其余妄计犹如枝条，离心而求，皆妄想耳。</p>
<p><span style="color:#333399">己十四　入灭现证门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！惟愿为说一切菩萨、声闻、缘觉、灭正受次第相续！若善于灭正受次第相续相者，我及余菩萨终不妄舍灭正受乐门，不堕一切声闻、缘觉、外道愚痴”。佛告大慧：“谛听！谛听！善思念之！当为汝说”。大慧白佛言：“世尊！惟愿为说”。<span lang="EN-US"></span></span></b></p>
<p>入灭受想定虽通于佛、菩萨、二乘而实有不同。盖二乘贪住寂静乐，而菩萨精进求至佛地，尽未来际不舍众生。所以大慧请佛为之判别，以便同诸菩萨不舍安住觉法之乐，亦不堕于二乘贪著三昧之灰心泯智涅槃，及外道执著无想定以为究竟之愚痴。所谓不住彼岸，不住此岸，以无住为自利利他也。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　三乘次第<span lang="EN-US"></span></span></p>
<p><b><span style="color:teal">佛告大慧：“六地菩萨摩诃萨及声闻、缘觉入灭正受。第七地菩萨摩诃萨念念正受，离一切性自性相正受，非声闻、缘觉。诸声闻、缘觉堕有行觉，摄所摄相灭正受。是故七地非念正受，得一切法无差别相，非分得种种相性，觉一切法善不善性相正受，是故七地无善念正受。大慧！八地菩萨及声闻、缘觉，心意意识妄想相灭，初地乃至七地菩萨摩诃萨，观三界心意意识量，离我我所自妄想修，堕外性种种相，愚夫二种自心摄所摄，向无知不觉无始过恶虚伪习气所熏。大慧！八地菩萨摩诃萨，声闻、缘觉涅槃，菩萨者，三昧觉所持，是故三昧门乐不般涅槃。若不持者，如来地不满足，弃舍一切有为众生事故，佛种则应断。诸佛世尊为示如来不可思议无量功德。声闻、缘觉三昧门得乐所牵故，作涅槃想。大慧！我分部七地善修心意意识相，善修我我所，摄受人法无我，生灭自共相，善四无碍，决定力、三昧门，地次第相续，入道品法。不令菩萨摩诃萨不觉自共相，不善七地，堕外道邪径，故立地次第”。<span lang="EN-US"></span></span></b></p>
<p>从初地至六地，入灭正受与二乘共，有间断故──有时在定，有时不在定也。至七地，即无间常住定中，了一切法无有别别自性可得，实无有法动心，不同二乘取法，起作意觉入定。至八地，与二乘同舍我爱执藏。然八地之所入三昧，即二乘所执著为涅槃者。以二乘不了唯心故，灰心灭智，耽著为乐。八地菩萨在六识上，法执不起。七地无间尚假功用，八地任运不断。初地至七地，尚须观三界有漏心皆唯心量，离愚夫种种执取过患习气。故八地能不住于三昧乐者，皆由佛所加持，令圆满上求下化之本愿。所以第八地修愿波罗密以趋佛地，不同二乘牵于乐也。故佛分初地至七地之修习次第；善观察心相，离人法二执，入二无我，不著生灭法自共相，入第八地；善四无碍，为第九地；决定力则达第十地；而正时时加持，不令堕入凡外过患，故立地次第也。</p>
<p><span style="color:#333399">壬二　实无次第<span lang="EN-US"></span></span></p>
<p><b><span style="color:teal">“大慧！彼实无有若生若灭，除自心现量，所谓地次第相续及三界种种行，愚夫所不觉。愚夫所不觉者，谓我及诸佛说地次第相续，及说三界种种行。复次、大慧！声闻、缘觉、第八菩萨地、灭三昧门乐醉所醉，不善自心现量自共相，习气所障，堕人法无我，法摄受见，妄想涅槃想，非寂灭智慧觉。大慧！菩萨者，见灭三昧门乐，本愿哀湣大悲成就，知分别十无尽句，不妄想涅槃想。彼已涅槃妄想不生故，离摄所摄妄想，觉了自心现量，一切诸法妄想不生，不堕心意意识，外性自性相计著妄想。非佛法因不生，随智慧生，得如来自觉地。如人梦中方便度水，未度而觉，觉已思惟为正为邪，非正非邪。余无始见、闻、觉、识因想，种种习气，种种形处，堕有无想，心意意识梦现。大慧！如是菩萨摩诃萨于第八菩萨地，见妄想生。从初地转进至第七地，见一切法如幻等方便，度摄所摄心妄想行已，作佛法方便，未得者令得。大慧！此是菩萨涅槃方便不坏，离心意意识，得无生法忍。大慧！于第一义无次第相续，说无所有妄想寂灭法”。<span lang="EN-US"></span></span></b></p>
<p>理智一如，无分别智实证真如，无施设之地相可得，亦无三界过患可观，一切皆自心现量故。愚夫不知诸佛施设方便之意，不了唯心，见有差别。复次、八地菩萨如无佛力加被，则与二乘相同，喻如饮三昧酒，卧无为床而入涅槃。惟其不取相执法故，离尽妄想，成就自利利他悲愿，修无尽行，不堕有漏心所取心外法，以无相妙慧为佛法正因，毕竟成佛。如人梦中度水，未度而觉，觉后思惟为真为假；然而非真非假，梦有醒无。种种过患现，皆各人之业报，实则醒如梦时，醒时不依佛智修，行自觉觉他，则所作犹执梦为实。此第八地菩萨见妄想生犹如幻梦。故从初地以至七地，修如幻之方便法门，离二取见，得如幻之自利。八地以至佛，复以种种方便而利他，虽得涅槃，方便不坏，离过患尽而得无生法忍。于所证第一义，皆是唯心，毕竟无所有，即次第而无次第，得寂灭法。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义，而说偈言：“心量无所有，此住及佛地，去来及现在，三世诸佛说。心量地第七，无所有第八；二地名为住，佛地名最胜。自觉智及净，此则是我地，自在最胜处，清净妙庄严。照耀如盛火，光明悉遍至，炽焰不坏目，周轮化三有。化现在三有，或有先时化，于彼演说乘，皆是如来地。十地则为初，初则为八地，第九则为七，七亦复为八，第二为第三，第四为第五，第三为第六，无所有何次”？<span lang="EN-US"></span></span></b></p>
<p>佛法明诸住、诸地，悟自心现量，心外别无所有，三世诸佛皆说。第七地曰心量住，第八地曰无所有住，乃至佛地曰最胜心量无所有住；并非别有一最胜法，祗是心量无所有耳。佛以自觉四智菩提证清净法界，曰自受用身、法身；至于他受用身，遍一切处光明普照；三类化身，如意清凉，以身口意三轮随机施化，方便为说诸乘。所有世间、出世间一切法，皆清净法界所流出，皆是如来地法，无一定相续之诸法次第，毕竟唯心，一切差别悉皆平等，一切行果悉皆圆融。前者所谓平等大乘普为建立，互摄互入，岂可拘定以判顿判渐耶？</p>
<p><span style="color:#333399">己十五　常无常义门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！如来应供等正觉为常为无常”？<span lang="EN-US"></span></span></b></p>
<p>大慧前已问如来自体常无常，此中复问如来体上之义相差别耳。</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p>壬一<span>&nbsp; </span>双非</p>
<p><b><span style="color:teal">佛告大慧：“如来应供等正觉非常非无常，谓二俱有过。若常者，有作主过。常者、一切外道说，作者无所作，是故如来常非常，非作常、有过故。若如来无常者，有作无常过。阴所相相无性，阴坏则应断，而如来不断。大慧！一切所作皆无常，如瓶、衣等，一切皆无常过。一切智众具方便，应无义，以所作故。一切所作，皆应是如来，无差别因性故。是故大慧！如来非常非无常”。<span lang="EN-US"></span></span></b></p>
<p>二俱有过者，若云常，则同外道计有一常住之造作主宰过；若云无常，则有同所作无常过。若五阴相所相法无自性，断灭无有，如来非断灭也。又、一切所造物皆无常，所造作物如瓶、衣等皆可坏者；一切智若无常，则菩萨所修福智不获真常益。又、一切作法皆无常，一切物应皆是如来，将何因能别之？</p>
<p><span style="color:#333399">壬二　非常<span lang="EN-US"></span></span></p>
<p><b><span style="color:teal">“复次、大慧！如来非如虚空常，如虚空常者，自觉圣智众具无义过。大慧！譬如虚空非常非无常，离常无常、一异、俱不俱。常无常过故，不可说，是故如来非常。复次、大慧！若如来无生常者，如兔、马等角；以无生常故，方便无义。以无生常过故，如来非常”。<span lang="EN-US"></span></span></b></p>
<p>如来常，虚空亦常，如来岂同顽空？即虚空亦离四句，如来岂在四句？又、如来若以无生为常，如兔、马等亦无生，又岂可以之比同如来耶？</p>
<p><span style="color:#333399">壬三　许常<span lang="EN-US"></span></span></p>
<p><b><span style="color:teal">“复次、大慧！更有余事知如来常。所以者何？谓无间所得智常，故如来常。大慧！若如来出世，若不出世，法毕定住。声闻、缘觉、诸佛如来、无间住，不住虚空，亦非愚夫之所觉知。大慧！如来所得智，是般若所熏；非心意意识，彼诸阴、界、入处所熏。大慧！一切三有，皆是不实妄想所生，如来不从不实虚妄想生”。<span lang="EN-US"></span></span></b></p>
<p>在如来自觉圣智所亲证清净法性，可以说常。如来出世与否，法性常住，所谓诸法本来面目，离言说思虑等，证时不证时皆本来如是。二乘、凡外均不觉知，唯清净智所熏佛智乃知之耳；非三界有漏心阴、界、入法之所能及。所证理常，能证智常，故常。</p>
<p><span style="color:#333399">壬四　复双非<span lang="EN-US"></span></span></p>
<p><b><span style="color:teal">“大慧！以二法故有常无常，非不二。不二者，寂静，一切法无二生相故，是故如来应供等正觉非常非无常。大慧！乃至言说分别生，则有常无常过。分别觉灭者，则离愚夫常无常见不寂静慧者，永离常、无常，非常无常熏”。<span lang="EN-US"></span></span></b></p>
<p>佛法不二，有二即有动作，不二故，不说常无常，以一切法皆寂静故。如来者，即诸法如义，应除二分别觉，以寂静慧离言说、离分别、离愚夫见。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“众具无义者，生常无常过，若无分别觉，永离常无常。从其所立宗，则有众杂义，等观自心量，言说不可得”。<span lang="EN-US"></span></span></b></p>
<p>所有二见、四句过患，皆由众生无实义之言说妄有所立。离分别及虚妄恶习，以平等观一切，皆自心现，不取一法，亦非言说所能安立。</p>
<p><span style="color:#333399">己十六　蕴处生灭门<span lang="EN-US"></span></span></p>
<p><span style="color:#333399">庚一　问许<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！惟愿世尊更为我说阴、界、入生灭，彼无有我，谁生谁灭？愚夫者依于生灭，不觉苦尽，不识涅槃”。佛言：“善哉！谛听！当为汝说”。大慧白佛言：“唯然、受教”。<span lang="EN-US"></span></span></b></p>
<p>佛一向说阴、界、入生灭无我，所谓人法双空。我者，恒常、统一、主宰义。即然有情众生无我，则此色身已无有恒常、统一、主宰者，究是谁生谁灭？又谁相续？愚夫著于生死流转，无有了苦之期，复不知了苦解脱之涅槃，既然无我，谁受生死？云何有此愚夫？此系众生重要关头，大慧所以请佛许说，使后来凡夫众生，得有了脱之方。可知了生死者，并非了此色身之生死，此色身或夭、或寿乃至期颐，报尽时到，自然会了，不要修行去了。故求了生死者，须知何谓生死？如何了脱？而此中正为开示。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“如来之藏是善不善因，能遍兴造一切趣生，譬如伎儿，变现诸趣，离我我所，不觉彼故三缘和合方便而生。外道不觉，计著作者，为无始虚伪恶习所熏，名为识藏。生无明住地，与七识俱，如海浪身，常生不断。离无常过，离于我论，自性无垢，毕竟清净。其余诸识，有生有灭。意、意识等念念有七，因不实妄想，取诸境界、种种形处，计著名相，不觉自心所现色相，不觉苦乐，不至解脱，名相诸缠，贪生生贪、若因、若攀缘，彼诸受根灭，次第不生。余自心妄想，不知苦乐，入灭受想正受、第四禅、善真谛解脱，修行者作解脱想，不离不转名如来藏识藏，七识流转不灭。所以者何？彼因、攀缘诸识生故，非声闻、缘觉修行境界，不觉无我，自共相摄受生阴、界、入；见如来藏五法、自性、人法无我则灭。地次第相续转进，余外道见不能倾动，是名住菩萨不动地。得十三昧道门乐，三昧觉所持，观察不思议佛法，自愿不受三昧门乐及实际，向自觉圣趣，不共一切声闻、缘觉及诸外道所修行道，得十贤圣种性道及身智意生，离三昧行。是故大慧！菩萨摩诃萨欲求胜进者，当净如来藏及识藏名。大慧！若无识藏名如来藏者则无生灭。大慧！然诸凡圣悉有生灭。修行者自觉圣趣，现法乐住，不舍方便。大慧！此如来藏、识藏，一切声闻、缘觉心想所见，虽自性清净，客尘所覆故犹见不净，非诸如来。大慧！如来者，现前境界，犹如掌中视阿摩勒果。大慧！我于此义，以神力建立，令胜鬘夫人及利智满足诸菩萨等，宣扬演说如来藏及识藏名，七识俱生；声闻计著，见人法无我。故胜鬘夫人承佛威神，说如来境界，非声闻、缘觉及外道境界。如来藏、识藏，唯佛及余利智依义菩萨智慧境界，是故汝及余菩萨摩诃萨，于如来藏、识藏，当勤修学。莫但闻觉，作知足想”！<span lang="EN-US"></span></span></b></p>
<p>如来藏前已略明有四种解释，此处正指依第八识心王自体曰如来藏。其性无覆，并无烦恼心所与之相应。但无始来，前七识所造惑业，皆存于此能藏中，即是有漏习气种子，逐业受报。受报者，即是第八之自体，持有漏业，故为善不善报之因，亦为善不善业之果，故兴造五趣四生之根身器界。然八识心王，实离我我所，喻如伎儿搬演，假装假扮，无人无事。凡夫不觉，取内根、外尘故，与识三缘和合。迷理、迷无我理无明，迷事、迷异熟果无明，发业润种，以招生死流转之果。外道不了第八心王，追究作者能造一切趣生，不知心王为无始虚习所熏故而曰藏识──即阿赖耶，虽即如来藏而有分位之差别，与无明住地之七识俱生。第八识与现行无明不相应，惟第七识相应；但藏识与七识相俱，海浪不断，正喻生死流转不断；离此生死流转，即是离我自性清净。第八虽为第七托为本质，为第七所执我自变之影像，所以能藏自性无垢。复次、余七念念生灭，因为第八含藏，故灭后能复起现行。第六种种不实妄想，取著种种名相，以第七为所依，觉受苦乐，从贪而生，复生于贪，皆以第八所含种习为因，复以第八见相分等为所攀缘。修禅定者，于苦、乐、忧、喜、舍、渐次离受，至第四禅，五受唯留一舍，曰舍念清净地，斯时不知苦乐；至入灭受想定，舍受亦舍；二乘圣得真谛解脱，然仍不离习气，仍名藏识，第七仍有一部分法我执相应而起，取为所缘，盖不觉法无我，仍执取阴、界、入自共相也。若见五阴实无自性，即破二乘法执，入菩萨地，渐转第八，舍藏识名，染污七识亦舍，则见如来藏而通达诸法，外道恶见所不能动。住菩萨不动地，进向自觉圣趣。由是以观，如将如来藏上之阿赖耶了脱，即了生死。故菩萨了生死不同二乘，不住生死，不住涅槃，现身六道，不舍方便。此如来藏、藏识，二乘习气犹覆，外道更不能见，菩萨随分证得，如来究竟明了清净，如观掌中阿摩勒果。所以往昔在胜鬘经中，以神力加被胜鬘夫人及余利智依义菩萨，使了解之，而为其余菩萨说此如来藏识种种胜义。此会菩萨，更当精进修学，实证佛境界也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“甚深如来藏，而与七识俱，二种摄受生，智者则远离。如镜像现心，无始习所熏，如实观察者，诸事悉无事。如愚见指月，观指不观月，计著名字者，不见我真实。心为工伎儿，意如和伎者，五识为伴侣，妄想观伎众”。<span lang="EN-US"></span></span></b></p>
<p>藏识与七识俱，执之则有能取、所取，智者当远离也。此皆无始妄习所熏，如镜现像，像本无有，不须离像而知其无。著名字者，如观指而不能见月。若人识得心，根本器界皆是心，勿离此而觅心耳。下以伎场为喻：藏心为唱，第七为和，前五是伴侣，而六意识为观伎人；而观伎人不当虚妄分别，执幻为实。</p>
<p><span style="color:#333399">己十七　四法差别门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！惟愿为说五法、自性、识、二种无我究竟分别相，我及余菩萨摩诃萨于一切地次第相续，分别此法入一切佛法。入一切佛法者，乃至如来自觉地”。佛告大慧：“谛听！谛听！善思念之”！大慧白佛言：“唯然、受教”。<span lang="EN-US"></span></span></b></p>
<p>大慧于五法等久已通达，前来亦有问明，此中复问究竟分别相，为其余菩萨了达次第相续之相，渐修诸地而达佛耳。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　总说<span lang="EN-US"></span></span></p>
<p><b><span style="color:teal">佛告大慧：“五法、自性、识、二种无我分别趣相者，谓名、相、妄想、正智、如如。若修行者修行，入如来自觉圣趣，离于断常、有无等见，现法乐正受住现在前。大慧！不觉彼五法、自性、识、二无我，自心现外性，凡夫妄想，作诸圣贤”。<span lang="EN-US"></span></span></b></p>
<p>善能观察名、相、妄想、正智、如如者，则能入自觉圣趣而离于二见，现证法乐。如不觉知五法、自性、诸识、无我、唯心所现，即非圣智。</p>
<p><span style="color:#333399">壬二　问答<span lang="EN-US"></span></span></p>
<p><span style="color:#333399">癸一　正明五法<span lang="EN-US"></span></span></p>
<p><b><span style="color:teal">大慧白佛言：“世尊！云何愚夫妄想生，非诸圣贤”？佛告大慧：“愚夫计著俗数名相，随心流散。流散已，种种相像貌，堕我我所见，希望计著妙色。计著已，无知覆障，故生染著。染著已，贪、恚、痴所生业积集。积集已，妄想自缠，如蚕作茧，堕生死海、诸趣旷野，如汲井轮。以愚痴故，不能知如幻、野马、水月，自性离我我所，起于一切不实妄想。离相所相及生住灭，从自心妄想生，非自在、时节、微尘、胜妙生，愚痴凡夫随名相流。大慧！彼相者，眼识所照名为色，耳、鼻、舌、身、意、意识所照，名为声、香、味、触、法，是名为相。大慧！彼妄想者，施设众名，显示诸相，如此不异象、马、车、步、男、女等名，是名妄想。大慧！正智者，彼名相不可得，犹如过客，诸识不生，不断不常，不堕一切外道、声闻、缘觉之地。复次、大慧！菩萨摩诃萨以此正智，不立名相，非不立名相，舍离二见──建立及诽谤，知名相不生，是名如如。大慧！菩萨摩诃萨住如如者，得无所有境界故，得菩萨欢喜地。得菩萨欢喜地已，永离一切外道恶趣，正住出世间趣，法相成熟，分别幻等一切法，自觉法趣相，离诸妄想，见性异相。次第乃至法云地，于其中间，三昧、力、自在、神通开敷。得如来地已，种种变化圆照示现，成熟众生，如水中月，善究竟满足十无尽句，为种种意解众生分别说法。法身离意所作，是名菩萨入如如所得”。<span lang="EN-US"></span></span></b></p>
<p>正明五法，重重譬解，正令众生远离妄想执著。不了名相假立，种种计执，妄想自缠，起诸生灭。但了唯心，不见六尘，何来种种名相？不了假说显示，男显男相，女显女相。名中不可得相，相中不可得名，正智观察，名相互为过客，则分别息而妄见离，不堕二乘。然正智离妄想，不立名相，亦非不立，所谓“文字性离，即解脱相”。离一切见，亲证真如，一切相无所有，是为初地菩萨。于是离一切所应证，离一切所能证，次第而至十地，神通功德，究竟圆满，而仍不违本愿，成熟众生，普应普现，不假造作，如如不动，圆成一切佛事。</p>
<p><span style="color:#333399">癸二　通摄三性<span lang="EN-US"></span></span></p>
<p><b><span style="color:teal">尔时、大慧菩萨白佛言：“世尊！云何世尊为三种自性入于五法？为各有自相宗”？佛告大慧：“三种自性及八识、二种无我，悉入五法。大慧！彼名及相，是妄想自性。大慧！若依彼妄想生心心法，名俱时生，如日光俱，种种相各别分别持，是名缘起自性。大慧！正智、如如者，不可坏故，名成自性”。<span lang="EN-US"></span></span></b></p>
<p>大慧问佛：五法及三自性，各不相摄，抑五法摄三自性耶？佛答：五法可摄三自性、八识、二无我。此先摄三自性：名相二法摄妄想自性。妄想所俱生心心所，待缘而起，如日与光，合缘起自性。正智、如如不可坏，摄成自性。成唯识论安慧菩萨所配，与此相同。</p>
<p><span style="color:#333399">壬三　抉择<span lang="EN-US"></span></span></p>
<p><b><span style="color:teal">“复次、大慧！自心现妄想八种分别，谓识藏、意、意识、及五识身相者，不实相妄想故。我我所二摄受灭，二无我生。是故大慧！此五法者、声闻、缘觉、菩萨、如来、自觉圣智，诸地相续次第，一切佛法悉入其中”。<span lang="EN-US"></span></span></b></p>
<p>自心妄想现八识之名相，起八识之分别，然皆不实妄想，离我我所。得二无我正智者，正智、如如，无如是名、相、妄想分别也。</p>
<p><span style="color:#333399">壬四　别显<span lang="EN-US"></span></span></p>
<p><b><span style="color:teal">“复次、大慧！五法者，相、名、妄想、如如、正智。大慧！相者，若处所、形相、色像等现，是名为相。若彼有如是相，名为瓶等，即此非余，是说为名。施设众名，显示诸相瓶等心心法，是名妄想。彼名、彼相毕竟不可得，始终无觉，于诸法无展转，离不实妄想，是名如如。真实、决定、究竟、自性不可得，彼是如相；我及诸佛，随顺入处，普为众生如实演说，施设显示于彼。随入正觉，不断不常，妄想不起，随顺自觉圣趣，一切外道、声闻、缘觉、所不得相，是名正智”。<span lang="EN-US"></span></span></b></p>
<p>此再别显五法；依相立名，复依名相而有心心所之分别妄想，了知名相不可得，妄想亦无实，实证如如，自觉觉他，圆满正智。此言须证真如乃成正智。</p>
<p><span style="color:#333399">壬五　结成<span lang="EN-US"></span></span></p>
<p><b><span style="color:teal">“大慧！是名五法、三种自性、八识、二种无我、一切佛法悉入其中。是故大慧！当自方便学，亦教他人，勿随于他”。<span lang="EN-US"></span></span></b></p>
<p>显五法摄一切法尽，自觉觉他，勿随外道而转。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“五法、三自性，及与八种识，二种无有我，悉摄摩诃衍。名、相、虚妄想，自性二种相；正智及如如，是则为成相”。<span lang="EN-US"></span></span></b></p>
<p>前偈言所有大乘法悉摄于此五法等中。后偈五法摄三性，同长行。</p>
<p><span style="color:#333399">己十八　佛如恒沙门<span lang="EN-US"></span></span></p>
<p><span style="color:#333399">庚一　问<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！如世尊所说句：“过去诸佛如恒河沙，未来、现在亦复如是”。云何世尊为如说而受？为更有余义？惟愿如来，哀湣解说”！<span lang="EN-US"></span></span></b></p>
<p>佛曾有言：三世诸佛如恒河沙，此说实耶？抑有别义？</p>
<p><span style="color:#333399">庚二　答<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　不如说受<span lang="EN-US"></span></span></p>
<p><b><span style="color:teal">佛告大慧：“莫如说受！三世诸佛量，非如恒河沙。所以者何？过世间望，非譬所譬。以凡愚计常，外道妄想长养恶见生死无穷。欲令厌离生死趣轮，精勤胜进故，为彼说言：诸佛易见，非如优昙钵华难得见故，息方便求。有时复观诸受化者，作是说言：佛难值遇，如优昙钵华。优昙钵华，无已见、今见、当见，如来者世间悉见。不以建立自通故，说言如来出世如优昙钵华。大慧！自建立自通者，过世间望，彼诸凡愚所不能信。自觉圣智境界，无以为譬，真实如来，过心意意识所见之相，不可为譬”。<span lang="EN-US"></span></span></b></p>
<p>先诫大慧莫作是言。盖诸佛数量非恒沙可比，以超世间所知数量故。为令凡夫、外道众生离生死轮回，勇猛精进，而说有此易见之数，非如难遇之优昙钵罗──此云金莲华──也。如来既不可比以恒沙之多，亦非如金莲华之难值，此皆如来为令众生发心离妄想故而说，并非建立自通。如来自体，过三界众生心意识所见之相，无以为譬也。</p>
<p><span style="color:#333399">壬二　更有余义<span lang="EN-US"></span></span></p>
<p><b><span style="color:teal">“大慧！然我说譬佛如恒河沙，无有过咎。大慧！譬如恒沙，一切鱼鳖、输收魔罗、师子、象、马、人兽践踏，沙不念言彼恼乱我而生妄想；自性清净，无诸垢污。如来应供等正觉自觉圣智恒河，大力神通自在等沙，一切外道诸人兽等一切恼乱，如来不念而生妄想，如来寂然无有念想，如来本愿以三昧乐安众生故，无有恼乱，犹如恒沙等无有异。又断贪恚故：譬如恒沙是地自性，劫尽烧时烧一切地也，而彼地大不舍自性，与火大俱生故；其余愚夫作地烧想，而地不烧，以火因故。如是大慧！如来法身如恒沙不坏。大慧！譬如恒沙无有限量，如来光明亦复如是，无有限量；为成熟众生故，普照一切诸佛大众。大慧！譬如恒沙，别求异沙，永不可得。如是大慧！如来应供等正觉无生死生灭，有因缘断故。大慧！譬如恒沙增灭不可得知。如是大慧！如来智慧，成熟众生不增不灭，非身法故。身法者，有坏，如来法身非是身法。如压恒沙油不可得；如是一切极苦众生逼迫如来，乃至众生未得涅槃，不舍法界自三昧愿乐，以大悲故。大慧！譬如恒沙，随水而流，非无水也。如是大慧！如来所说一切诸法随涅槃流，是故说言如恒河沙。如来不随诸去流转，去是坏义故。大慧！生死本际不可知，不知故，云何说去？大慧！去者断义，而愚夫不知”。<span lang="EN-US"></span></span></b></p>
<p>然佛亦可以恒沙譬。如来安乐众生本愿，不以外道诸人兽等之恼乱而生恼，如恒河不嫌鱼、鳖及输收魔罗──此云杀子恶鱼──所恼乱而有妄想。如来法身如恒沙而不坏，虽历三世间而平等不动。如来光明及度众生无量，亦如恒河无有限量。如来自觉圣智河中，皆是无漏功德，毫无有漏因缘，犹之恒沙是恒河之沙，非他河之沙。如来正智等同如如，无有增灭，如恒沙之增灭不可得知。众生虽以极苦之法压逼如来，而如来决不起烦恼，如沙中不能逼油出，皆以大悲心不舍众生也。如来说一切法，皆顺涅槃而说，随圣智河而流，所谓“无不从此法界流，无不还归此法界”。如来者，恒常不坏，当处即是，坐断三际，更无来去，以是故，说佛可喻恒沙，然非不知生死本际之愚夫可知耳。</p>
<p><span style="color:#333399">壬三　问答抉择<span lang="EN-US"></span></span></p>
<p><b><span style="color:teal">大慧白佛言：“世尊！若众生生死本际不可知者，云何解脱可知”？佛告大慧：“无始虚伪过恶妄想习气因灭，自心现，知外义，妄想身转，解脱不灭。是故无边非都无所有，为彼妄想，作无边等异名。观察内外离于妄想，无异众生智及尔焰，一切诸法悉皆寂静。不识自心现妄想，故妄想生，若识则灭”。<span lang="EN-US"></span></span></b></p>
<p>大慧问：众生既不知生死本际，云何而得解脱？佛告以：乃无始虚妄恶习灭也，知外境自心现而阿赖耶身转；然并非如来藏断灭，就于转舍处知解脱。观内外不起妄分别，非离去众生而始无人法可得，即能取智、所取境皆虚幻无实，如是即转如来清净法身而染心自灭矣。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“观察诸导师，犹如恒河沙，不坏亦不去，亦复不究竟，是则为平等，观察诸如来。犹如恒沙等，悉离一切过，随流而性常，是则佛正觉”。<span lang="EN-US"></span></span></b></p>
<p>观察恒沙诸佛，不来、不去、不坏，安乐众生故，亦不究竟灭，是则平等观也。犹如恒沙随恒流而性常，喻佛随类说法，法性不坏。</p>
<p><span style="color:#333399">己十九 诸法刹那门<span lang="EN-US"></span></span></p>
<p>庚一<span>&nbsp; </span>请许</p>
<p><b><span style="color:teal">尔时、大慧菩萨复白佛言：“世尊！唯愿为说一切诸法刹那坏相。世尊！云何一切法刹那”？佛告大慧：“谛听！谛听！善思念之！当为汝说”。<span lang="EN-US"></span></span></b></p>
<p>因佛常说一切众缘起法，随生即灭，不待他缘，故问若一定执刹那变坏，安有常住无为？请佛分别：还是尽一切法刹那坏？还是有法非刹那坏？</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　直说<span lang="EN-US"></span></span></p>
<p><b><span style="color:teal">佛告大慧？“一切法者，谓善、不善、无记，有为、无为，世间、出世间，有罪、无罪，有漏、无漏，受、不受。大慧！略说心意意识及习气，是五受阴因。是心意意识习气，长养凡愚善不善妄想。大慧！修三昧乐，三昧正受现法乐住，名为贤圣善无漏。大慧！善不善者，谓八识。何等为八？谓如来藏名识藏心、意、意识、及五识身，非外道所说。大慧！五识身者，心、意、意识俱，善不善相，展转变坏，相续流注，不坏身生，亦生亦灭，不觉自心现，次第灭余识生，形相差别，摄受意识，五识俱相应生，刹那时不住，名为刹那。大慧！刹那者，名识藏如来藏意俱生识习气刹那，无漏习气非刹那，非凡愚所觉。计著刹那论，故不觉一切法刹那非刹那，以断见坏无为法。大慧！七识不流转，不受苦乐，非涅槃因。大慧！如来藏者，受苦乐，与因俱，若生若灭。四住地、无明住地所醉，凡愚不觉，刹那见，妄想熏心。复次、大慧！如金金刚，佛舍利，得奇持性，终不损坏。大慧！若得无间有刹那者，圣应非圣？而圣未曾不圣；如金金刚虽经劫数称量不减。云何凡愚不善于我隐覆之说，于内外一切法作刹那想”！<span lang="EN-US"></span></span></b></p>
<p>平常说一切法，概括而言，有名无义，极为儱侗。此中略表诸法：善者、谓与善心所相应等流而起法，恶者、谓烦恼不善心所相应等起，无记者、谓与不定遍行等相应等起。有为、通上三性，无为、唯是善性。无为乃一切有为法之体性，有为乃无为之相用。无为甚深，不可言说，藉有为而显，如是凡一切法有生灭、差别、迁流造作、及有作用义相者，即是有为；常住、平等、不差别，曰无为。又、即一切法离一切相，曰无为；即一切相显一切法，曰有为；无为、即真如也。世间、出世间，即凡圣之别：得证圣智，是出世间法。世、表迁变无常及表虚伪不实，落在此种时世世俗间，即是世间法；倘能出离迁变、虚伪之法，即不落世间。世、出世法之体性，皆是无为；其相用皆有为。不依律仪，曰有罪。依律仪，曰无罪。漏者、烦恼义。有漏者，并非心完全是烦恼，但有烦恼搀入即名有漏，反之即无漏。佛纯无漏，菩萨亦有漏亦无漏，二乘入灭则无漏，未入灭亦同菩萨，凡夫纯有漏。初禅三受，乃至四禅仍有舍受；此受不受，在定上分别之等差；得灭受想定时，则均不受。法门无量，此略叙述。</p>
<p>五受阴，即有漏五阴。世间妄想、通于三性。现证智证诸法实性，名现法乐住，乃圣位之善无漏法。八识皆通善不善等。五识身者，五识起时，定依六、七、八识而起：根本、染净、通于三性，五根不坏，总可相续流注，但有时亦不起，即俱起亦刹那生灭。五识缘境，皆自心现，即自第八识上相分亦缘不到，但由取相次第，与余摄取形相差别意识俱生，刹那生灭不住，名为刹那。藏识含藏无始妄习，亦多刹那。但菩萨圣智之无漏福慧功德，即非刹那。凡夫不了，由一切有漏法刹那，遂断见坏无为法亦刹那。复次、受生死流转及苦乐报，乃第八识，非前七识。前六曰异熟生，非如第八为生死涅槃依。所以了脱，即是转第八根本依。如来藏与有漏习气俱有生灭，见思惑四住地及无明住地之所醉，非真非不真。若圣智证无为法性，则如金刚、舍利，永不再坏。所以菩萨有进无退，二乘圣智亦不退堕。愚夫不知说刹那者，依有为有漏说，不依无为无漏，奈何一切计刹那耶？</p>
<p><span style="color:#333399">壬二　问答<span lang="EN-US"></span></span></p>
<p><b><span style="color:teal">大慧菩萨复白佛言：“世尊！如世尊说：“六波罗密满足得成正觉”。何等为六”？佛告大慧：“波罗密有三种分别，谓世间、出世间、出世间上上。大慧！世间波罗密者，我我所摄受计著，摄受二边，为种种受生处，乐色、声、香、味、触故，满足檀波罗密。戒、忍、精进、禅定、智慧、亦如是。凡夫神通及生梵天。大慧！出世间波罗密者，声闻、缘觉、堕摄受涅槃故，行六波罗密，乐自己涅槃乐。出世间上上波罗密者，觉自心现妄想量摄受、及自心二故，不生妄想。于诸趣摄受非分，自心色相不计著，为安乐一切众生故，生檀波罗密。起上上方便，即于彼缘妄想不生戒，是尸波罗密。即彼妄想不生忍，知摄所摄，是羼提波罗密。初中后夜精勤方便，随顺修行方便，妄想不生，是毗梨耶波罗密。妄想悉灭，不堕声闻涅槃摄受，是禅波罗密。自心妄想非性，智慧观察，不堕二边，先身转胜而不可坏，得自觉圣趣，是般若波罗密”。<span lang="EN-US"></span></span></b></p>
<p>大慧复问：如何修六度满足而非刹那生灭耶？佛答：三种分别：世间者、有为有漏；出世间者、有为无漏，所修福智已非刹那；出世间上上者、有为无为无漏，即一切如来平等法身。大慧所问正是有为无漏，正是因中福智，以为果上庄严，五乘所共、圣人亦具者是。世间六度，贪著种种受生，种种神通，故祗生天而已。出世六度，不取三界福报，向所取之解脱而了生死，住于涅槃之乐，此乃三乘所共，唯大乘不住著。出世间上上六度者，乃大乘不共度，觉能摄所摄者皆是妄想。超出诸趣，亦通二乘；就无所行，安乐众生，修六度，以无缘大慈，同体大悲，不见有修六度及所修之六度，知六度皆唯自心，即得无生法忍、一切法寂灭忍；乃至上不见有佛果可成，下不见有众生可度，亦不堕二乘取空寂。佛性常寂不坏，转得最胜身而不坏，明无漏身非刹那坏也。故六度具足，证自觉趣，金刚不空，究竟坚固。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“空、无常、刹那，愚夫妄想作，如河、灯、种子，而作刹那想。刹那息烦乱，寂静离所作，一切法不生，我说刹那义。物生则有灭，不为愚者说，无间相续性，妄想之所熏。无明为其因，心则从彼生，乃至色未生，中间有何分？相续次第灭，余心随彼生，不住于色时，何所缘而生？以从彼生故，不如实因生，云何无所成，而知刹那坏？修行者正受，金刚、佛舍利，光音天宫殿，世间不坏事，住于正法得，如来智具足。比丘得平等，云何见刹那？犍闼婆、幻等，色无有刹那，于不实色等，视之若真实”。<span lang="EN-US"></span></span></b></p>
<p>空、无常、刹那三者，皆为愚夫有为有漏而说，喻如河流、灯焰、种子。应了知佛所说义，有为有漏凡夫之法，应寂静离而不取著刹那。三界有漏，有生有灭，愚夫不知，生死流转，无间相续，妄想所熏；智者了知须离。无明住地之七识俱第八，乃名藏识，根身器界从之变现。心刹那灭，色则无从而生，如何可于中间计其次第生、次第灭？前六从所缘境而生，心随生时，无色可住，云何而生？生且不生，灭何从灭？所以明生灭即是无生灭，修行得圣智，如金刚、舍利等究竟不坏。出世间、住于正法平等，比丘亦得平等智，前曾说所证法常，能证智常，如何有刹那坏？明一切皆如幻，色法不实，随生随灭即无生灭，即是通达诸法实相，即真实性，云何有刹那坏？</p>
<p><span style="color:#333399">己二十　如来变化门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨复白佛言：“世尊！世尊记阿罗汉得成阿耨多罗三藐三菩提，与诸菩萨等无差别？一切众生法不涅槃，谁至佛道？从初得佛至般涅槃，于其中间不说一字，亦无所答？如来常定故，亦无虑，亦无察？化佛化作佛事？何故说识刹那展转坏相？金刚力士常随侍卫？何不施设本际？现魔魔业，恶业果报，旃遮摩纳，孙陀利女，空钵而出，恶业障现，云何如来得一切种智而不离诸过”？佛告大慧：“谛听！谛听！善思念之！当为汝说”。大慧白佛言：“善哉！世尊！唯然、受教”。<span lang="EN-US"></span></span></b></p>
<p>阿罗汉与菩萨无差别，如何又有此名？不涅槃众生是无种性，如何可以成佛？何故不说一字？既然常定，何故又应机说法？佛身何用侍卫？为何不说生死之始？如来为何还有恶业障恶业报──旃遮摩纳，乃婆罗门女，谤佛无礼；孙陀利女、乃外道，杀女谤佛所杀；空钵而出、言入婆利那村，空钵而出事──如何佛说究竟离过圆满？佛既证一切法平等性，了一切法差别，如何有以上诸可疑之端？而且如何尚有魔业障报？此一问，乃大慧最后之问，故毕举所疑而兴难也。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“为无余涅槃故说，诱进行菩萨行者故。此及余世界修菩萨行者，乐声闻乘涅槃，为令离声闻乘进向大乘，化佛授声闻记，非是法佛。大慧！因是故记诸声闻与菩萨不异。大慧！不异者，声闻、缘觉、诸佛如来，烦恼障断，解脱一味，非智障断。大慧！智障者，见法无我，殊胜清净。烦恼障者，先习见人无我断，七识灭；法障解脱，识藏习灭，究竟清净。因本住法故，前后非性。无尽本愿故，如来无虑无察而演说法。正智所化故，念不妄故，无虑无察。四住地、无明住地、习气断故，二烦恼断，离二种死，觉人法无我及二障断。大慧！心、意、意识、眼识等七，刹那习气因，善无漏品离，不复轮转。大慧！如来藏者，轮转涅槃苦乐因。空乱意慧愚痴凡夫所不能觉。大慧！金刚力士所随护者，是化佛耳，非真如来。大慧！真如来者，离一切根量，一切凡夫、声闻、缘觉、及外道，根量悉灭，得现法乐住，无间法智忍故，非金刚力士所护。一切化佛，不从业生；化佛者，非佛，不离佛。因陶家轮等众生所作相而说法，非自通处，说自觉境界。复次、大慧！愚夫依七识身灭，起断见；不觉识藏故，起常见。自妄想故，不知本际；自妄想慧灭故，解脱；四住地、无明住地、习气断故，一切过断”。<span lang="EN-US"></span></span></b></p>
<p>二乘仅解脱分段生死，仍是有余涅槃，因欲其证无余，为引诱修菩萨行者令不退堕，何必多走此二乘路？以前所授记，乃化佛，非法佛也。故说与菩萨不异，是有密意。入灭受想定六识断，七识一部份我执断，染第八识未断，故令诸识皆断。此中无种性一问未答者，因八识心体皆平等，故名佛也。法性一切常住，本来如是，佛说本来如是之法，故不说一字。所谓无虑无察有种种作用功德，具如此中所述。以无漏法将一切有漏法悉离，不复轮转。凡愚不觉，执诸法皆刹那，妄著于空；即空乱意菩萨，亦不了知圣智境界。金刚随护者，化佛耳；得法乐之四智菩提清净法界，非见闻觉知之所到。化佛示种种业报相，有他依性无自依性，因众生恶业所感故，现恶业障，如水中月不离空中月，而亦非真月。又如陶轮因器而造，观机应感而有种种现身说法，非佛自通境界。愚夫但依六、七二识身，不知藏识，故本际不可得。若离于分别，即趋解脱道。如来五住烦恼习气俱断，故云一切过断。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“三乘亦非乘，如来不磨灭，一切佛所记，说离诸过恶。为诸无间智，及无余涅槃，诱进诸下劣，是故隐覆说。诸佛所起智，即分别说道，诸乘非为乘，彼则非涅槃。欲、色、有及见，说是四住地。意识之所起，识宅意所住。意及眼识等，断灭说无常；或作涅槃见，而为说常住”。<span lang="EN-US"></span></span></b></p>
<p>三乘非自觉圣智有差别，随众生无明厚薄之不同而施设。如来并无业报，以证得无间圣智而得涅槃，为下凡众生说，令其仍旧成佛，随顺而说，并非真实境界。说三乘，并非真实涅槃，唯此自觉更无余也。三界见惑，欲色界思惑三，故说有四住地。意以八识为宅，随时发生种现。断灭之见，皆系妄计。或不了知涅槃而妄说常住，亦是邪智。</p>
<p><span style="color:#333399">己二十一　遮断肉食门<span lang="EN-US"></span></span></p>
<p><span style="color:#333399">庚一　请许<span lang="EN-US"></span></span></p>
<p><b><span style="color:teal">尔时、大慧菩萨以偈问曰：“彼诸菩萨等，志求佛道者，酒、肉及与葱，饮食为云何？惟愿无上尊，哀湣为演说！愚夫所贪著，臭秽无名称，虎狼所甘嗜，云何而可食？食者生诸过，不食为福善。惟愿为我说，食不食罪福”。大慧菩萨说偈问已，复白佛言：“惟愿世尊，为我等说食不食肉功德、过恶。我及诸菩萨，于现在、未来，当为种种希望食肉众生分别说法，令彼众生慈心相向；得慈心已，各于住地清净明了，疾得究竟无上菩提。声闻、缘觉、自地止息已，亦得速成无上菩提。恶邪论法诸外道辈，邪见断常，颠倒计著，尚有遮法，不听食肉；况复如来世间救护，正法成就。而食肉耶”？佛告大慧：“善哉！善哉！谛听！谛听！善思念之！当为汝说”。大慧白佛言：“唯然、受教”。<span lang="EN-US"></span></span></b></p>
<p>化他智二十一门，前二十门专究定慧，此末后一门系讨论戒律。夫小乘以断爱为首，大乘以慈悲为根本，故能不杀即是具足一切戒品。所谓以慈心不杀故，即不侵损他人，是具足不盗戒；不侮戏他人，即具足不淫戒；不欺诳他人，即具足不妄戒；不娆乱他人，即具足不饮酒戒；乃至具足十根本戒，尽虚空微尘戒，及如来清净戒。如来教化真实义，令众生离染得净。前言修慧断妄证真，修定、摄散入定，而一切定慧皆应摄于戒律中。又前既圆满定、慧，今更当圆满慈悲。</p>
<p>大慧请问，先偈、后以长行，皆由大慈悲本愿吐露，而为末世众生开慈悲福智。故言：凡菩萨乃至求佛道者，皆不应饮酒、食肉、以及五荤之菜。以身染臭秽而无名称，自侪于食肉之畜生一类！况食肉者，罪过无边；不食者，福善亦无量。大慧所以以此意陈请佛前，求佛方便说法，令彼众生皆具足慈心，清净明了。无论凡夫、二乘，以此慈悲心为根本故，而得无上菩提。且邪论外道，犹有肉食之戒，而况我佛教之救护世间成就正法者耶？此佛所赞叹许为宣示也。</p>
<p><span style="color:#333399">庚二　解说<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><b><span style="color:teal">佛告大慧：“有无量因缘，不应食肉。然我今当为汝略说：谓一切众生从本已来，展转因缘，尝为六亲，以亲想故不应食肉。驴、骡、骆驼，狐、狗、牛、马，人兽等肉，屠者杂卖故，不应食肉。不净气分所生长故，不应食肉。众生闻气，悉生恐怖，如旃陀罗及谭婆等，狗见憎恶，惊怖群吠故，不应食肉。又令修行者慈心不生故，不应食肉。凡愚所嗜，臭秽不净，无善名称故，不应食肉。令诸咒术不成就故，不应食肉。以杀生者，见形起识，深味著故，不应食肉。彼食肉者，诸天所弃故，不应食肉。令口气臭故，不应食肉。多恶梦故，不应食肉。空闲林中，虎狼闻香故，不应食肉。令饮食无节故，不应食肉。令修行者不生厌离故，不应食肉。我尝说言：“凡所饮食，作食子肉想，作服药想”故，不应食肉；听食肉者，无有是处。复次、大慧！过去有王，名师子苏陀娑，食种种肉，遂至食人。臣民不堪，即便谋反，断其俸禄。以食肉者有如是过故，不应食肉。复次、大慧！凡诸杀者，为财利故，杀生屠贩。彼诸愚痴食肉众生，以钱为网而补诸肉。彼杀生者，若以财物，若以钩网，取彼空行、水、陆众生，种种杀害，屠贩求利。大慧！亦无不教、不求、不想、而有鱼肉，以是义故，不应食肉。大慧！我有时说遮五种肉，或制十种；今于此经，一切种、一切时、开除方便一切悉断。大慧！如来应供等正觉，尚无所食，况食鱼肉？亦不教人。以大悲前行故，视一切众生犹如一子，是故不听令食子肉”。<span lang="EN-US"></span></span></b></p>
<p>自有无量因缘至无有是处，言不应食肉之因缘有无量，今且略举十五种耳。文显易解。如来非但制止食肉，且于非食肉亦有节制。以色身饥饿，不得不藉以维持，然菜蔬之类，亦有种种目所不能见之微生物，聚殖其间，故当食时，作食子肉想即可不贪，作服药想即知数量。然则以此而观，则似第一种因缘有无量劫六亲轮回堕落于中者，安可而食肉耶？过去有王下一段，以事证肉食之不足更益之食人，卒至亡国，可以为鉴。凡诸杀者下一段，系别明。谓即有食三净肉、五净肉者，亦不妥。若不食，彼捕猎、屠售，皆不能成就，是其罪仍须以钱求享者负之耳。我有时说下一段，是正戒肉食之不宜。佛从前曾方便说五种净食，或十种不净肉，皆方便权门，非真实义；在此经中，明一切悉断。盖修行皆以大悲心为引导，视一切众生犹如己子也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“曾悉为亲属，鄙秽不净杂，不净所生长，闻气悉恐怖。一切肉与葱，及诸韭、蒜等，种种放逸酒，修行常远离。亦常离麻油，及诸穿孔床，以彼诸细虫，于中极恐怖。饮食生放逸，放逸生诸觉，从觉生贪欲，是故不应食。由食生贪欲，贪令心迷醉，迷醉长爱欲，生死不解脱。为利杀众生，以财网诸肉，二俱是恶业，死堕叫呼狱。若无教想求，则无三净肉，彼非无因有，是故不应食。彼诸修行者，由是悉远离，十方佛世尊，一切碱呵责。展转更相食，死堕虎狼类，臭秽可厌恶，所生常愚痴。多生旃陀罗，猎师谭婆种，或生陀夷尼，及诸食肉性──罗刹、猫、狸等，遍于是中生。缚象与大云，央掘利魔罗，及此楞伽经，我悉制断肉。诸佛及菩萨，声闻所呵责，食已无惭愧，生生常痴冥。先说见、闻、疑，已断一切肉，妄想不觉知，故生食肉处。如彼贪欲过，障碍圣解脱，洒、肉、葱、韭、蒜，悉为圣道障。未来世众生，于肉愚痴说，言此净无罪，佛听我等食。食如服药想，亦如食子肉，知足生厌离，修行行乞食。安住慈心者，我说常厌离，虎狼诸恶兽，恒可同游止。若食诸血肉，众生悉恐怖，是故修行者，慈心不食肉。食肉无慈慧，永背正解脱，及违圣表相，是故不应食。得生梵志种，及诸修行处，智慧富贵家，斯由不食肉”。<span lang="EN-US"></span></span></b></p>
<p>颂文之意，与长行同，不过有前后详简耳。第三偈中麻油，言西竺有一种麻油，系以虫所压出，故不可食。而此严戒断肉食之理，不但此经切实决显，他如缚象经、大云经、央掘利魔罗经等，皆悉制断食肉，人亦何必而障解脱违圣相而息灭慈心也哉！要知今生之得生于净裔门第，具足智慧，生长富贵家者，皆由往劫前世不食肉之报。所以智者宜思：谁为罪过？谁增福德？斯由一味之贪，可不勉为戒断，而即以入于定慧之门，以求自觉圣智无上菩提也！<span lang="EN-US">(陈慧秉记)(天童寺印行)</span></p>
