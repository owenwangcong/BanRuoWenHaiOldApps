<p align="center" style="text-align:center"><b><span style="font-size:36.0pt;color:#FF6600">华严选读<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">佛陀教育基金会选录<span lang="EN-US"></span></span></p>
<p align="center" style="text-align:center"><span lang="EN-US" style="&quot;Courier New&quot;">&nbsp;</span></p>
<p align="center" style="text-align:center"><span lang="EN-US"><a href="#a01">复庵和尚华严纶贯</a></span></p>
<p align="center" style="text-align:center"><span lang="EN-US"><a href="#a02">净行品第十一</a></span></p>
<p align="center" style="text-align:center"><span lang="EN-US"><a href="#a03">大方广佛华严经疏观自在菩萨章</a></span></p>
<p align="center" style="text-align:center"><span lang="EN-US"><a href="#a04">大方广佛华严经普贤菩萨行愿品</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">复庵和尚华严纶贯<span lang="EN-US"></span></span></p>
<p>佛灭度后六百年。有龙树菩萨。世间文字一时读尽。发心入龙宫看藏。见华严有三本。上本中本下本。上本有十三千大千世界微尘数偈。一四天下微尘数品。中本有四十九万八千八百偈。一千二百品。下本有十万偈。四十八品。遂记得下本回归西土。自西土传到此方者。乃八十卷经。三十九品。品分为七处九会。</p>
<p>七处九会者。初菩提场。说经六品。十一卷。二普光明殿。说经六品。四卷。三忉利天。说经六品。三卷。四夜摩天。说经四品。三卷。五兜率天。说经三品。十二卷。六他化天。说经一品。六卷。七重会普光明殿。说经十一品。十三卷。八三会普光明殿。说经一品。七卷。九逝多林。说经一品。二十一卷。</p>
<p>此乃下本前分四万五千偈。尚有五万五千偈。九品在西土。经虽未足。而序正流通意已备。何以知之。清凉国师判五卷经为序分。五十五半卷经为正宗分。十九卷半经为流通分。行愿品为别行。</p>
<p>大方广佛华严经者。大以当体得名。常遍为义。常则竖穷三际。遍则横遍十方。方以就法得名。轨持为义。轨则轨生物解。持则任持自性。广以从用得名。包博为义。包则广容。博则普遍。佛以就人得名。觉照为义。觉则悟大夜之重昏。照则朗万法之幽邃。华以从喻得名。感果严身为义。感果则万行圆成。如桃李华。先华后果。严身则众德备体。如金玉华。但有严身义。而无结果义。严以功用得名。资庄为义。资则资广大之体用。庄则庄真应之佛身。经以能诠得名。摄持为义。摄则摄众生之无边。持则持性相之无尽。故名大方广佛华严经。</p>
<p>又复大是遮那之体。方是遮那之相。广是遮那之用。佛是毗卢遮那佛。华是普贤属大行。严是文殊属大智。大意明欲得成佛。先以文殊之大智。运普贤之大行。庄严毗卢遮那佛果上体大相大用大。故名大方广佛华严经。</p>
<p>又复大字配法身。方字配智身。广字配化身及意生身。佛字配菩提身及威势身。华字配福德身及愿身。严字配相好庄严身。经字配力持身。故名大方广佛华严经。</p>
<p>世主妙严品者。世即三世间。有情世间。器世间。正觉世间。如经中说无量阿修罗王。无量诸大龙王。日天子等。此即有情世间主也。如说山神。林神。树神。风神。河神等。此即器世间主也。如说普贤菩萨。宝焰妙光菩萨。大福光智生菩萨。大明德美音菩萨等。此即正觉世间主也。有情世间庄严器世间、正觉世间。器世间庄严有情世间、正觉世间。正觉世间庄严器世间、有情世间。三世间互相庄严谓之妙。故曰世主妙严品。</p>
<p>又第一会说如来依正法门（正报即自身。依报即所住屋宅）。第二会说十信。第三会说十住。第四会说十行。第五会说十回向。第六会说十地。第七会说等觉妙觉。前七会普是次第说。谓之行布法门。第八会普慧云兴二百问。普贤瓶泻二千酬。凡说一法。一切法皆在里许。谓之圆融法门。行布如桃华李华。先华后果。圆融如莲华。华果同时。就圆融又有二义。一因该果海。二果彻因源。因该果海者。举十信。前十住。十行。十回向。十地。等觉。妙觉都在里许。果彻因源者。举等觉。妙觉。后十地。十回向。十行。十住。十信。亦都在里许。所以道。行布则教相差别。圆融则性相无碍。相是即性之相。故行布不碍圆融。性是即相之性。故圆融不碍行布。圆融不碍行布。故则一为无量。行布不碍圆融。故则无量为一。无量为一。则融通隐隐。一为无量。则涉入重重。第九会说果法界。</p>
<p>又此经行动格式。先大后小。经首便云。尔时世尊在摩竭提国。阿兰若法菩提场中。于一切法成最正觉智入三世悉皆平等。其身充满一切世间。其音普顺十方国土。譬如虚空具含众像。于诸境界无所分别。此是大开一口吞尽十方世界了也。若于此承当未得。遂渐渐放小接人。以十一卷经为众生开发信门。四十一卷经为众生开发解门。七卷经为众生开发行门。二十一卷经为众生开发证门。一部经不出信解行证四门。此乃能诠之教。</p>
<p>其次所诠之义者。不出四分。五周。六相。十玄。四种法界。二十重华藏及无量香水海。四分者。一举果劝乐生信分。二修因契果生解分。三托法进修成行分。四依人证入成德分。五周者。十一卷经属所信因果周。四十一卷经前属差别因果周。后属平等因果周。七卷经属成行因果周。二十一卷经属证入因果周。六相者。总相。别相。同相。异相。成相。坏相。若喻说者。总是一个人。谓之总相。手脚头目各别。谓之别相。眼耳鼻舌手脚同共一身。谓之同相。眼要见。耳要闻。舌要味。鼻要香。手要捉。足要奔。功用各异。谓之异相。八万四千毛孔一时成了。谓之成相。头要向上。脚要向下。眉在眼上。耳在两边。不得紊乱。各住本位。谓之坏相。其次法说者。八十卷经属总相。卷卷经文各别。谓之别相。同是一部经。谓之同相。十一卷经要开信。四十一卷经要开解。七卷经要开行。二十一卷经要开证。功用各异。谓之异相。八十卷经卷卷皆成就。谓之成相。第一卷经不得在第二卷经后。第二卷经不得在第三卷经后。前不得在后。后不得在前。各各坏归本位。所谓是法住法位。世间相常住。谓之坏相。</p>
<p>其次十玄者。一同时具足相应门（如海一滴。味具百川）。二广狭自在无碍门（一尺之镜。现千重影）。三一多相容不同门（一室千灯。光光涉入）。四诸法相即自在门（如金与石。二不相离）。五秘密隐显俱成门（片月澄空。晦明相并）。六微细相容安立门（如琉璃瓶。盛多芥子）。七因陀罗网境界门（两镜互照。传辉相泻）。八托事显法生解门（立像竖臂。触目皆道）。九十世隔法异成门（一夕之梦。翱翔百年）。十主伴圆明具德门（北辰所居。众星皆拱）。华严经大义要于一尘上明六相十玄。</p>
<p>其次四种法界者。圭峰禅师云。未明理事。不说有空。直指本觉灵源。故曰一真法界。从一真法界分出理法界。事法界。理事无碍法界。事事无碍法界。法以轨则为义。界以性分为义。此真空轨则之法。在理为理法界。在事为事法界。在理事为理事无碍法界。在事事为事事无碍法界。盖理无分限。事有千差。古诗云。春色无高下。华枝有短长。只如经中说有一智人（诸佛菩萨）破一微尘（凡夫一身之上有我法二执）出大经卷（理法界）。书写三千大千世界事（事法界。理事无碍法界。事事无碍法界）。</p>
<p>其次二十重华藏世界者。十重表自利。十重表利他。毗卢遮那佛居第十三重者。表利他心切。</p>
<p>又复须知有十处放光。初菩提场有二。初面门放光。表教道遐舒故。次眉间放光。通表一乘中道故。二普光明殿足轮放光。表信初行本故。三忉利天足指放光。表安住故。四夜摩天足上放光。表依行故。五兜率天膝轮放光。表屈伸回向故。六他化天眉间放光。表证十如中道故。七重会普光明殿又有二。初眉间放光。表不住生死涅槃二边故。次口门放光。表佛口生普贤长子故。九逝多林眉间放光。表证穷法界中道故。所有第三会普光明殿不放光者。表行依解发。只发解光故。（又有八入三昧。第一会普贤入毗卢遮那如来藏身三昧。第三会法慧菩萨入菩萨无量方便三昧。第四会功德林菩萨入菩萨善思惟三昧。第五会金刚幢菩萨入智光三昧。第六会金刚藏菩萨入菩萨智慧光明三昧。第七会如来自住刹那际三昧。第八会普贤菩萨入佛华严三昧。第九会如来自入师子频申三昧。第二会文殊不入者。信未入位故。）</p>
<p>又九会各有主。第一会普贤。第二会文殊（此经普贤为长子。文殊为幼男）。第三会法慧。第四会功德林。第五会金刚幢。第六会金刚藏。第七会普贤与如来。普贤品谈平等因。如来出现品谈平等果。第八会又普贤。第九会如来与善友也。</p>
<p>又三十九品。只有阿僧祇品与如来随好光明品是佛说（此二品乃佛亲证法门）。其余品皆诸菩萨与云台宝网演说。佛但放光而已。许多所诠之义。尽从无边香水海中流出。无边香水海又从一心上流出。</p>
<p>其出善财童子于福城东际大塔庙前。参见文殊。文殊作象王回顾。师子频申。是时六千比丘言下成道。五众益友顿起初心。善财悟了。文殊告云。汝今见我得根本智。未得差别智。可以南游（南即虚明之地。乃自己也）。经历一百一十城。参见五十三善知识。差别门庭。一一透过。成等正觉。佛国禅师颂云。出林还又入林中。便见娑罗佛庙东。师子频申芳草绿。象王回顾落花红。六千乞士十心满。五众高人一信通。珍重吾师向南去。百城烟水渺无穷。</p>
<p>于是善财礼辞文殊。登妙高峰。求见德云比丘。绕峰七日不见。后于别峰相见。妙峰即向上一著。尽十方世界只是一个妙峰。善财所以不见。若要有见有闻有说有听。除是别峰。别峰即第二位头也。又颂曰。德云常在妙高峰。行绕峰头不定踪。七日既云寻不见。一朝何故却相逢。发心住处师缘合（当发心住）。普见门中佛境容（善财得普见法门）。回首夕阳坡下望。白云青嶂万千重。</p>
<p>善财礼辞南游。凡见一善知识。皆云我已先发阿耨多罗三藐三菩提心。未知菩萨修何等行。云何发心。先呈已发。后问行门。乃是先悟后修也。其间如见胜热婆罗门。四面火聚。中有刀山。高峻无极。善财登山投火。得无尽轮法门。证王子位。此乃逆境也。忠禅师颂曰。童子寻求胜热公。门庭别露一家风。刀山火聚方登跳。顿悟圆明色是空。</p>
<p>又如见无厌足王坐金刚座。十千大臣前后围绕。十万猛卒其形丑恶。皆攘臂嗔目。其所犯者或断手足。或截耳鼻。王治事已。执善财手入宫。命之同坐。见其宫殿广博。皆以妙宝之所合成。告善财言。我得如幻法门。身语意业。未曾烦一众生。此亦逆境也。忠禅师颂曰。王者威严狱吏嗔。剜心劈腹太愁人。逡巡引入无生殿。一曲后园桃李春。</p>
<p>又如见婆须密女所住之宅。广博严丽。宝树宝墙及以宝橥。一一皆有十大园林以为庄严。其身出大光明。普照一切宫殿。或执或抱。或吻或唼。皆获清凉。告善财言。我得离贪欲际法门。佛国禅师颂曰。相逢相问有何缘。高行如来一宝钱。执手抱身心月静。吻唇唼舌戒珠圆。人非人女皆随现。天与天形应不偏。三德已明贪欲际。酒楼花洞醉神仙。</p>
<p>其次并见德生童子。有德童女两人。男表智。女表悲。童者无染习。忠禅师颂曰。童女童男骨月新。手中牵个玉麒麟。殷勤来报善财道。弥勒楼前路最亲。又佛国颂云。德生有德两和融。同幻同生意莫穷。同住同修成解脱。同悲同智显灵功。同缘同想心冥契。同见同知道转通。若要一生成佛果。毗卢楼阁在南中。</p>
<p>善财于是礼辞。诣弥勒阁前礼拜云。惟愿大圣开楼阁门。令我得入。弥勒领无量诸大菩萨从他方来（表法无所住）。弹指一声（表不离当处）。阁门遂开。善财即入。入已复闭（表摄用归体。又表理绝门户）。善财见一楼阁。广博无尽。犹如虚空。又见一楼阁中有无量诸妙楼阁。一一楼阁中皆有弥勒。一一弥勒前皆有善财。一一善财皆悉合掌回顾。一善财之身遍入一切善财身内。一切善财身皆摄归一善财身内。一楼阁为主。一切楼阁为伴。互遍互容。互摄互入。重重重重。无尽无尽。此乃证入法界也。佛国颂云。楼阁门前立片时。龙华师主远方归。不唯弹指观深妙。又听慈音语细微。理智行为身日月。菩提心是道枢机。许多境界何来去。万里天边一雁飞。</p>
<p>善财证得一切境界庄严藏解脱门。自念我今所证。不因福城东际大塔庙前见文殊指教。争得到此境界。作是念时。文殊遂舒金臂。过一百一十城。不见文殊身。只见文殊手（初悟似有能所证。悟了能所俱亡）。摩善财顶云。善哉善哉。汝所证法。解虽已圆。而行未圆。可更去见普贤。彼当令汝得深妙行。于是善财辞退。诣佛会中。于红莲座上。参见普贤。智悲圆满行愿功成。得一切佛刹微尘数三昧法门。佛国颂云。百十由旬摩顶归。片心思见普贤师。堂堂现在红莲座。落落分明白象儿。沙劫智悲方满日。微尘行愿正圆时。佛功德海重宣说。愁见波涛转渺弥。</p>
<p>善财见文殊乃是解圆。又见普贤乃是行圆。行解既圆。末后一偈只云。刹尘心念可数知。大海中水可饮尽。虚空可量风可系。无能尽说佛功德。便休。更不曾说善财甚处成佛。具三十二相。八十种好。到此方知。上无佛道可成。下无众生可度。一切众生本来成佛。生死涅槃犹如昨梦。圆觉经云。成道亦无得。本性圆满故。古德云。学道先须细识心。细中之细最难明。个中寻到无寻处。始信凡心是佛心。忠禅师颂曰。打鼓弄琵琶。还他一会家。木童能抚掌。石女解烹茶。云散天边月。春来树上花。善财参遍处。黑豆未生芽。所以赵州行脚遍参了。却云佛之一字吾不喜闻。张无尽居士颂曰。赵州八十犹行脚。只为心头未悄锄。及至遍参无一事。始知虚费草鞋钱。皆与此经同意。余尝随侍真歇禅师。于杂华大意。耳剽目窃。得其一。二。不敢自秘。辄此录出。以广流通矣。 　音释（骨月。月同肉。）</p>
<p>复庵和尚华严纶贯终</p>
<p>晋义熙十四年。北天竺三藏佛度跋陀罗。此云觉贤。于扬州谢司空寺。翻梵本三万六千颂。成晋经六十卷。沙门法业笔受。慧严慧观润色。谢司空寺者。即今润州兴严寺是。由兴华严故。</p>
<p>证圣元年。于阗三藏实叉难陀。此云喜学。于东都佛授记寺。再译旧文。兼补诸阙。计益九千颂。通旧总四万五千颂。合成唐本八十卷。大德义净三藏弘景禅师。圆测法师。神英法师。法宝法师。贤首法师等同译。复礼法师缀文。</p>
<p><a name="a02"></a><span style="color:#333399">大方广佛华严经卷第十四<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">唐于阗国三藏沙门实叉难陀译<span>&nbsp; </span></p>
<p><span style="color:#333399">净行品第十一<span lang="EN-US"></span></span></p>
<p>尔时智首菩萨。问文殊师利菩萨言。佛子。菩萨云何得无过失身语意业。云何得不害身语意业。云何得不可毁身语意业。云何得不可坏身语意业。云何得不退转身语意业。云何得不可动身语意业。云何得殊胜身语意业。云何得清净身语意业。云何得无染身语意业。云何得智为先导身语意业。云何得生处具足。种族具足。家具足。色具足。相具足。念具足。慧具足。行具足。无畏具足。觉悟具足。云何得胜慧。第一慧。最上慧。最胜慧。无量慧。无数慧。不思议慧。无与等慧。不可量慧。不可说慧。云何得因力。欲力。方便力。缘力。所缘力。根力。观察力。奢摩他力。毗钵舍那力。思惟力。云何得蕴善巧。界善巧。处善巧。缘起善巧。欲界善巧。色界善巧。无色界善巧。过去善巧。未来善巧。现在善巧。云何善修习念觉分。择法觉分。精进觉分。喜觉分。猗觉分。定觉分。舍觉分。空。无相。无愿。云何得圆满檀波罗蜜。尸波罗蜜。羼提波罗蜜。毗黎耶波罗蜜。禅那波罗蜜。般若波罗蜜。及以圆满慈悲喜舍。云何得处非处智力。过未现在业报智力。根胜劣智力。种种界智力。种种解智力。一切至处道智力。禅解脱三昧染净智力。宿住念智力。无障碍天眼智力。断诸习智力。云何常得天王。龙王。夜叉王。乾闼婆王。阿修罗王。迦楼罗王。紧那罗王。摩侯罗伽王。人王。梵王之所守护。恭敬供养。云何得与一切众生。为依。为救。为归。为趣。为炬。为明。为照。为导。为胜导。为普导。云何于一切众生中。为第一。为大。为胜。为最胜。为妙。为极妙。为上。为无上。为无等。为无等等。</p>
<p>尔时文殊师利菩萨。告智首菩萨言。善哉。佛子。汝今为欲多所饶益。多所安隐。哀愍世间。利乐天人。问如是义。佛子。若诸菩萨。善用其心。则获一切胜妙功德。于诸佛法。心无所碍。住去来今。诸佛之道。随众生住。恒不舍离。如诸法相。悉能通达。断一切恶。具足众善。当如普贤色像第一。一切行愿。皆得具足。于一切法。无不自在。而为众生第二导师。佛子。云何用心能获一切胜妙功德。佛子。</p>
<p>菩萨在家<span>&nbsp;&nbsp;&nbsp; </span>当愿众生&nbsp;&nbsp;&nbsp; 知家性空&nbsp;&nbsp;&nbsp; 免其逼迫</p>
<p>孝事父母<span>&nbsp;&nbsp;&nbsp; </span>当愿众生&nbsp;&nbsp;&nbsp; 善事于佛&nbsp;&nbsp;&nbsp; 护养一切</p>
<p>妻子集会<span>&nbsp;&nbsp;&nbsp; </span>当愿众生&nbsp;&nbsp;&nbsp; 冤亲平等&nbsp;&nbsp;&nbsp; 永离贪著</p>
<p>若得五欲<span>&nbsp;&nbsp;&nbsp; </span>当愿众生&nbsp;&nbsp;&nbsp; 拔除欲箭&nbsp;&nbsp;&nbsp; 究竟安隐</p>
<p>妓乐聚会<span>&nbsp;&nbsp;&nbsp; </span>当愿众生&nbsp;&nbsp;&nbsp; 以法自娱&nbsp;&nbsp;&nbsp; 了妓非实</p>
<p>若在宫室<span>&nbsp;&nbsp;&nbsp; </span>当愿众生&nbsp;&nbsp;&nbsp; 入于圣地&nbsp;&nbsp;&nbsp; 永除秽欲</p>
<p>著璎珞时<span>&nbsp;&nbsp;&nbsp; </span>当愿众生&nbsp;&nbsp;&nbsp; 舍诸伪饰&nbsp;&nbsp;&nbsp; 到真实处</p>
<p>上升楼阁<span>&nbsp;&nbsp;&nbsp; </span>当愿众生&nbsp;&nbsp;&nbsp; 升正法楼&nbsp;&nbsp;&nbsp; 彻见一切</p>
<p>若有所施<span>&nbsp;&nbsp;&nbsp; </span>当愿众生&nbsp;&nbsp;&nbsp; 一切能舍&nbsp;&nbsp;&nbsp; 心无爱著</p>
<p>众会聚集<span>&nbsp;&nbsp;&nbsp; </span>当愿众生&nbsp;&nbsp;&nbsp; 舍众聚法&nbsp;&nbsp;&nbsp; 成一切智</p>
<p>若在厄难<span>&nbsp;&nbsp;&nbsp; </span>当愿众生&nbsp;&nbsp;&nbsp; 随意自在&nbsp;&nbsp;&nbsp; 所行无碍</p>
<p>舍居家时<span>&nbsp;&nbsp;&nbsp; </span>当愿众生&nbsp;&nbsp;&nbsp; 出家无碍&nbsp;&nbsp;&nbsp; 心得解脱</p>
<p>入僧伽蓝<span>&nbsp;&nbsp;&nbsp; </span>当愿众生&nbsp;&nbsp;&nbsp; 演说种种&nbsp;&nbsp;&nbsp; 无乖诤法</p>
<p>诣大小师<span>&nbsp;&nbsp;&nbsp; </span>当愿众生&nbsp;&nbsp;&nbsp; 巧事师长&nbsp;&nbsp;&nbsp; 习行善法</p>
<p>求请出家<span>&nbsp;&nbsp;&nbsp; </span>当愿众生&nbsp;&nbsp;&nbsp; 得不退法&nbsp;&nbsp;&nbsp; 心无障碍</p>
<p>脱去俗服<span>&nbsp;&nbsp;&nbsp; </span>当愿众生&nbsp;&nbsp;&nbsp; 勤修善根&nbsp;&nbsp;&nbsp; 舍诸罪轭</p>
<p>剃除须发<span>&nbsp;&nbsp;&nbsp; </span>当愿众生&nbsp;&nbsp;&nbsp; 永离烦恼&nbsp;&nbsp;&nbsp; 究竟寂灭</p>
<p>著袈裟衣<span>&nbsp;&nbsp;&nbsp; </span>当愿众生&nbsp;&nbsp;&nbsp; 心无所染&nbsp;&nbsp;&nbsp; 具大仙道</p>
<p>正出家时<span>&nbsp;&nbsp;&nbsp; </span>当愿众生&nbsp;&nbsp;&nbsp; 同佛出家&nbsp;&nbsp;&nbsp; 救护一切</p>
<p>自归于佛<span>&nbsp;&nbsp;&nbsp; </span>当愿众生&nbsp;&nbsp;&nbsp; 绍隆佛种&nbsp;&nbsp;&nbsp; 发无上意</p>
<p>自归于法<span>&nbsp;&nbsp;&nbsp; </span>当愿众生&nbsp;&nbsp;&nbsp; 深入经藏&nbsp;&nbsp;&nbsp; 智慧如海</p>
<p>自归于僧<span>&nbsp;&nbsp;&nbsp; </span>当愿众生&nbsp;&nbsp;&nbsp; 统理大众&nbsp;&nbsp;&nbsp; 一切无碍</p>
<p>受学戒时<span>&nbsp;&nbsp;&nbsp; </span>当愿众生&nbsp;&nbsp;&nbsp; 善学于戒&nbsp;&nbsp;&nbsp; 不作众恶</p>
<p>受阇梨教<span>&nbsp;&nbsp;&nbsp; </span>当愿众生&nbsp;&nbsp;&nbsp; 具足威仪&nbsp;&nbsp;&nbsp; 所行真实</p>
<p>受和尚教<span>&nbsp;&nbsp;&nbsp; </span>当愿众生&nbsp;&nbsp;&nbsp; 入无生智&nbsp;&nbsp;&nbsp; 到无依处</p>
<p>受具足戒<span>&nbsp;&nbsp;&nbsp; </span>当愿众生&nbsp;&nbsp;&nbsp; 具诸方便&nbsp;&nbsp;&nbsp; 得最胜法</p>
<p>若入堂宇<span>&nbsp;&nbsp;&nbsp; </span>当愿众生&nbsp;&nbsp;&nbsp; 升无上堂&nbsp;&nbsp;&nbsp; 安住不动</p>
<p>若敷床座<span>&nbsp;&nbsp;&nbsp; </span>当愿众生&nbsp;&nbsp;&nbsp; 开敷善法&nbsp;&nbsp;&nbsp; 见真实相</p>
<p>正身端坐<span>&nbsp;&nbsp;&nbsp; </span>当愿众生&nbsp;&nbsp;&nbsp; 坐菩提座&nbsp;&nbsp;&nbsp; 心无所著</p>
<p>结跏趺坐<span>&nbsp;&nbsp;&nbsp; </span>当愿众生&nbsp;&nbsp;&nbsp; 善根坚固&nbsp;&nbsp;&nbsp; 得不动地</p>
<p>修行于定<span>&nbsp;&nbsp;&nbsp; </span>当愿众生&nbsp;&nbsp;&nbsp; 以定伏心&nbsp;&nbsp;&nbsp; 究竟无余</p>
<p>若修于观<span>&nbsp;&nbsp;&nbsp; </span>当愿众生&nbsp;&nbsp;&nbsp; 见如实理&nbsp;&nbsp;&nbsp; 永无乖诤</p>
<p>舍跏趺坐<span>&nbsp;&nbsp;&nbsp; </span>当愿众生&nbsp;&nbsp;&nbsp; 观诸行法&nbsp;&nbsp;&nbsp; 悉归散灭</p>
<p>下足住时<span>&nbsp;&nbsp;&nbsp; </span>当愿众生&nbsp;&nbsp;&nbsp; 心得解脱&nbsp;&nbsp;&nbsp; 安住不动</p>
<p>若举于足<span>&nbsp;&nbsp;&nbsp; </span>当愿众生&nbsp;&nbsp;&nbsp; 出生死海&nbsp;&nbsp;&nbsp; 具众善法</p>
<p>著下裙时<span>&nbsp;&nbsp;&nbsp; </span>当愿众生&nbsp;&nbsp;&nbsp; 服诸善根&nbsp;&nbsp;&nbsp; 具足惭愧</p>
<p>整衣束带<span>&nbsp;&nbsp;&nbsp; </span>当愿众生&nbsp;&nbsp;&nbsp; 检束善根&nbsp;&nbsp;&nbsp; 不令散失</p>
<p>若著上衣<span>&nbsp;&nbsp;&nbsp; </span>当愿众生&nbsp;&nbsp;&nbsp; 获胜善根&nbsp;&nbsp;&nbsp; 至法彼岸</p>
<p>著僧伽黎<span>&nbsp;&nbsp;&nbsp; </span>当愿众生&nbsp;&nbsp;&nbsp; 入第一位&nbsp;&nbsp;&nbsp; 得不动法</p>
<p>手执杨枝<span>&nbsp;&nbsp;&nbsp; </span>当愿众生&nbsp;&nbsp;&nbsp; 皆得妙法&nbsp;&nbsp;&nbsp; 究竟清净</p>
<p>嚼杨枝时<span>&nbsp;&nbsp;&nbsp; </span>当愿众生&nbsp;&nbsp;&nbsp; 其心调净&nbsp;&nbsp;&nbsp; 噬诸烦恼</p>
<p>大小便时<span>&nbsp;&nbsp;&nbsp; </span>当愿众生&nbsp;&nbsp;&nbsp; 弃贪嗔痴&nbsp;&nbsp;&nbsp; 蠲除罪法</p>
<p>事讫就水<span>&nbsp;&nbsp;&nbsp; </span>当愿众生&nbsp;&nbsp;&nbsp; 出世法中&nbsp;&nbsp;&nbsp; 速疾而往</p>
<p>洗涤形秽<span>&nbsp;&nbsp;&nbsp; </span>当愿众生&nbsp;&nbsp;&nbsp; 清净调柔&nbsp;&nbsp;&nbsp; 毕竟无垢</p>
<p>以水盥掌<span>&nbsp;&nbsp;&nbsp; </span>当愿众生&nbsp;&nbsp;&nbsp; 得清净手&nbsp;&nbsp;&nbsp; 受持佛法</p>
<p>以水洗面<span>&nbsp;&nbsp;&nbsp; </span>当愿众生&nbsp;&nbsp;&nbsp; 得净法门&nbsp;&nbsp;&nbsp; 永无垢染</p>
<p>手执锡杖<span>&nbsp;&nbsp;&nbsp; </span>当愿众生&nbsp;&nbsp;&nbsp; 设大施会&nbsp;&nbsp;&nbsp; 示如实道</p>
<p>执持应器<span>&nbsp;&nbsp;&nbsp; </span>当愿众生&nbsp;&nbsp;&nbsp; 成就法器&nbsp;&nbsp;&nbsp; 受天人供</p>
<p>发趾向道<span>&nbsp;&nbsp;&nbsp; </span>当愿众生&nbsp;&nbsp;&nbsp; 趣佛所行&nbsp;&nbsp;&nbsp; 入无依处</p>
<p>若在于道<span>&nbsp;&nbsp;&nbsp; </span>当愿众生&nbsp;&nbsp;&nbsp; 能行佛道&nbsp;&nbsp;&nbsp; 向无余法</p>
<p>涉路而去<span>&nbsp;&nbsp;&nbsp; </span>当愿众生&nbsp;&nbsp;&nbsp; 履净法界&nbsp;&nbsp;&nbsp; 心无障碍</p>
<p>见升高路<span>&nbsp;&nbsp;&nbsp; </span>当愿众生&nbsp;&nbsp;&nbsp; 永出三界&nbsp;&nbsp;&nbsp; 心无怯弱</p>
<p>见趣下路<span>&nbsp;&nbsp;&nbsp; </span>当愿众生&nbsp;&nbsp;&nbsp; 其心谦下&nbsp;&nbsp;&nbsp; 长佛善根</p>
<p>见斜曲路<span>&nbsp;&nbsp;&nbsp; </span>当愿众生&nbsp;&nbsp;&nbsp; 舍不正道&nbsp;&nbsp;&nbsp; 永除恶见</p>
<p>若见直路<span>&nbsp;&nbsp;&nbsp; </span>当愿众生&nbsp;&nbsp;&nbsp; 其心正直&nbsp;&nbsp;&nbsp; 无谄无诳</p>
<p>见路多尘<span>&nbsp;&nbsp;&nbsp; </span>当愿众生&nbsp;&nbsp;&nbsp; 远离尘坌&nbsp;&nbsp;&nbsp; 获清净法</p>
<p>见路无尘<span>&nbsp;&nbsp;&nbsp; </span>当愿众生&nbsp;&nbsp;&nbsp; 常行大悲&nbsp;&nbsp;&nbsp; 其心润泽</p>
<p>若见险道<span>&nbsp;&nbsp;&nbsp; </span>当愿众生&nbsp;&nbsp;&nbsp; 住正法界&nbsp;&nbsp;&nbsp; 离诸罪难</p>
<p>若见众会<span>&nbsp;&nbsp;&nbsp; </span>当愿众生&nbsp;&nbsp;&nbsp; 说甚深法&nbsp;&nbsp;&nbsp; 一切和合</p>
<p>若见大柱<span>&nbsp;&nbsp;&nbsp; </span>当愿众生&nbsp;&nbsp;&nbsp; 离我诤心&nbsp;&nbsp;&nbsp; 无有忿恨</p>
<p>若见丛林<span>&nbsp;&nbsp;&nbsp; </span>当愿众生&nbsp;&nbsp;&nbsp; 诸天及人&nbsp;&nbsp;&nbsp; 所应敬礼</p>
<p>若见高山<span>&nbsp;&nbsp;&nbsp; </span>当愿众生&nbsp;&nbsp;&nbsp; 善根超出&nbsp;&nbsp;&nbsp; 无能至顶</p>
<p>见棘刺树<span>&nbsp;&nbsp;&nbsp; </span>当愿众生&nbsp;&nbsp;&nbsp; 疾得翦除&nbsp;&nbsp;&nbsp; 三毒之刺</p>
<p>见树叶茂<span>&nbsp;&nbsp;&nbsp; </span>当愿众生&nbsp;&nbsp;&nbsp; 以定解脱&nbsp;&nbsp;&nbsp; 而为荫映</p>
<p>若见华开<span>&nbsp;&nbsp;&nbsp; </span>当愿众生&nbsp;&nbsp;&nbsp; 神通等法&nbsp;&nbsp;&nbsp; 如华开敷</p>
<p>若见树华<span>&nbsp;&nbsp;&nbsp; </span>当愿众生&nbsp;&nbsp;&nbsp; 众相如华&nbsp;&nbsp;&nbsp; 具三十二</p>
<p>若见果实<span>&nbsp;&nbsp;&nbsp; </span>当愿众生&nbsp;&nbsp;&nbsp; 获最胜法&nbsp;&nbsp;&nbsp; 证菩提道</p>
<p>若见大河<span>&nbsp;&nbsp;&nbsp; </span>当愿众生&nbsp;&nbsp;&nbsp; 得预法流&nbsp;&nbsp;&nbsp; 入佛智海</p>
<p>若见陂泽<span>&nbsp;&nbsp;&nbsp; </span>当愿众生&nbsp;&nbsp;&nbsp; 疾悟诸佛&nbsp;&nbsp;&nbsp; 一味之法</p>
<p>若见池沼<span>&nbsp;&nbsp;&nbsp; </span>当愿众生&nbsp;&nbsp;&nbsp; 语业满足&nbsp;&nbsp;&nbsp; 巧能演说</p>
<p>若见汲井<span>&nbsp;&nbsp;&nbsp; </span>当愿众生&nbsp;&nbsp;&nbsp; 具足辩才&nbsp;&nbsp;&nbsp; 演一切法</p>
<p>若见涌泉<span>&nbsp;&nbsp;&nbsp; </span>当愿众生&nbsp;&nbsp;&nbsp; 方便增长&nbsp;&nbsp;&nbsp; 善根无尽</p>
<p>若见桥道<span>&nbsp;&nbsp;&nbsp; </span>当愿众生&nbsp;&nbsp;&nbsp; 广度一切&nbsp;&nbsp;&nbsp; 犹如桥梁</p>
<p>若见流水<span>&nbsp;&nbsp;&nbsp; </span>当愿众生&nbsp;&nbsp;&nbsp; 得善意欲&nbsp;&nbsp;&nbsp; 洗除惑垢</p>
<p>见修园圃<span>&nbsp;&nbsp;&nbsp; </span>当愿众生&nbsp;&nbsp;&nbsp; 五欲圃中&nbsp;&nbsp;&nbsp; 耘除爱草</p>
<p>见无忧林<span>&nbsp;&nbsp;&nbsp; </span>当愿众生&nbsp;&nbsp;&nbsp; 永离贪爱&nbsp;&nbsp;&nbsp; 不生忧怖</p>
<p>若见园苑<span>&nbsp;&nbsp;&nbsp; </span>当愿众生&nbsp;&nbsp;&nbsp; 勤修诸行&nbsp;&nbsp;&nbsp; 趣佛菩提</p>
<p>见严饰人<span>&nbsp;&nbsp;&nbsp; </span>当愿众生&nbsp;&nbsp;&nbsp; 三十二相&nbsp;&nbsp;&nbsp; 以为严好</p>
<p>见无严饰<span>&nbsp;&nbsp;&nbsp; </span>当愿众生&nbsp;&nbsp;&nbsp; 舍诸饰好&nbsp;&nbsp;&nbsp; 具头陀行</p>
<p>见乐著人<span>&nbsp;&nbsp;&nbsp; </span>当愿众生&nbsp;&nbsp;&nbsp; 以法自娱&nbsp;&nbsp;&nbsp; 欢爱不舍</p>
<p>见无乐著<span>&nbsp;&nbsp;&nbsp; </span>当愿众生&nbsp;&nbsp;&nbsp; 有为事中&nbsp;&nbsp;&nbsp; 心无所乐</p>
<p>见欢乐人<span>&nbsp;&nbsp;&nbsp; </span>当愿众生&nbsp;&nbsp;&nbsp; 常得安乐&nbsp;&nbsp;&nbsp; 乐供养佛</p>
<p>见苦恼人<span>&nbsp;&nbsp;&nbsp; </span>当愿众生&nbsp;&nbsp;&nbsp; 获根本智&nbsp;&nbsp;&nbsp; 灭除众苦</p>
<p>见无病人<span>&nbsp;&nbsp;&nbsp; </span>当愿众生&nbsp;&nbsp;&nbsp; 入真实慧&nbsp;&nbsp;&nbsp; 永无病恼</p>
<p>见疾病人<span>&nbsp;&nbsp;&nbsp; </span>当愿众生&nbsp;&nbsp;&nbsp; 知身空寂&nbsp;&nbsp;&nbsp; 离乖诤法</p>
<p>见端正人<span>&nbsp;&nbsp;&nbsp; </span>当愿众生&nbsp;&nbsp;&nbsp; 于佛菩萨&nbsp;&nbsp;&nbsp; 常生净信</p>
<p>见丑陋人<span>&nbsp;&nbsp;&nbsp; </span>当愿众生&nbsp;&nbsp;&nbsp; 于不善事&nbsp;&nbsp;&nbsp; 不生乐著</p>
<p>见报恩人<span>&nbsp;&nbsp;&nbsp; </span>当愿众生&nbsp;&nbsp;&nbsp; 于佛菩萨&nbsp;&nbsp;&nbsp; 能知恩德</p>
<p>见背恩人<span>&nbsp;&nbsp;&nbsp; </span>当愿众生&nbsp;&nbsp;&nbsp; 于有恶人&nbsp;&nbsp;&nbsp; 不加其报</p>
<p>若见沙门<span>&nbsp;&nbsp;&nbsp; </span>当愿众生&nbsp;&nbsp;&nbsp; 调柔寂静&nbsp;&nbsp;&nbsp; 毕竟第一</p>
<p>见婆罗门<span>&nbsp;&nbsp;&nbsp; </span>当愿众生&nbsp;&nbsp;&nbsp; 永持梵行&nbsp;&nbsp;&nbsp; 离一切恶</p>
<p>见苦行人<span>&nbsp;&nbsp;&nbsp; </span>当愿众生&nbsp;&nbsp;&nbsp; 依于苦行&nbsp;&nbsp;&nbsp; 至究竟处</p>
<p>见操行人<span>&nbsp;&nbsp;&nbsp; </span>当愿众生&nbsp;&nbsp;&nbsp; 坚持志行&nbsp;&nbsp;&nbsp; 不舍佛道</p>
<p>见著甲胄<span>&nbsp;&nbsp;&nbsp; </span>当愿众生&nbsp;&nbsp;&nbsp; 常服善铠&nbsp;&nbsp;&nbsp; 趣无师法</p>
<p>见无铠仗<span>&nbsp;&nbsp;&nbsp; </span>当愿众生&nbsp;&nbsp;&nbsp; 永离一切&nbsp;&nbsp;&nbsp; 不善之业</p>
<p>见论议人<span>&nbsp;&nbsp;&nbsp; </span>当愿众生&nbsp;&nbsp;&nbsp; 于诸异论&nbsp;&nbsp;&nbsp; 悉能摧伏</p>
<p>见正命人<span>&nbsp;&nbsp;&nbsp; </span>当愿众生&nbsp;&nbsp;&nbsp; 得清净命&nbsp;&nbsp;&nbsp; 不矫威仪</p>
<p>若见于王<span>&nbsp;&nbsp;&nbsp; </span>当愿众生&nbsp;&nbsp;&nbsp; 得为法王&nbsp;&nbsp;&nbsp; 恒转正法</p>
<p>若见王子<span>&nbsp;&nbsp;&nbsp; </span>当愿众生&nbsp;&nbsp;&nbsp; 从法化生&nbsp;&nbsp;&nbsp; 而为佛子</p>
<p>若见长者<span>&nbsp;&nbsp;&nbsp; </span>当愿众生&nbsp;&nbsp;&nbsp; 善能明断&nbsp;&nbsp;&nbsp; 不行恶法</p>
<p>若见大臣<span>&nbsp;&nbsp;&nbsp; </span>当愿众生&nbsp;&nbsp;&nbsp; 恒守正念&nbsp;&nbsp;&nbsp; 习行众善</p>
<p>若见城郭<span>&nbsp;&nbsp;&nbsp; </span>当愿众生&nbsp;&nbsp;&nbsp; 得坚固身&nbsp;&nbsp;&nbsp; 心无所屈</p>
<p>若见王都<span>&nbsp;&nbsp;&nbsp; </span>当愿众生&nbsp;&nbsp;&nbsp; 功德共聚&nbsp;&nbsp;&nbsp; 心恒喜乐</p>
<p>见处林薮<span>&nbsp;&nbsp;&nbsp; </span>当愿众生&nbsp;&nbsp;&nbsp; 应为天人&nbsp;&nbsp;&nbsp; 之所叹仰</p>
<p>入里乞食<span>&nbsp;&nbsp;&nbsp; </span>当愿众生&nbsp;&nbsp;&nbsp; 入深法界&nbsp;&nbsp;&nbsp; 心无障碍</p>
<p>到人门户<span>&nbsp;&nbsp;&nbsp; </span>当愿众生&nbsp;&nbsp;&nbsp; 入于一切&nbsp;&nbsp;&nbsp; 佛法之门</p>
<p>入其家已<span>&nbsp;&nbsp;&nbsp; </span>当愿众生&nbsp;&nbsp;&nbsp; 得入佛乘&nbsp;&nbsp;&nbsp; 三世平等</p>
<p>见不舍人<span>&nbsp;&nbsp;&nbsp; </span>当愿众生&nbsp;&nbsp;&nbsp; 常不舍离&nbsp;&nbsp;&nbsp; 胜功德法</p>
<p>见能舍人<span>&nbsp;&nbsp;&nbsp; </span>当愿众生&nbsp;&nbsp;&nbsp; 永得舍离&nbsp;&nbsp;&nbsp; 三恶道苦</p>
<p>若见空钵<span>&nbsp;&nbsp;&nbsp; </span>当愿众生&nbsp;&nbsp;&nbsp; 其心清净&nbsp;&nbsp;&nbsp; 空无烦恼</p>
<p>若见满钵<span>&nbsp;&nbsp;&nbsp; </span>当愿众生&nbsp;&nbsp;&nbsp; 具足成满&nbsp;&nbsp;&nbsp; 一切善法</p>
<p>若得恭敬<span>&nbsp;&nbsp;&nbsp; </span>当愿众生&nbsp;&nbsp;&nbsp; 恭敬修行&nbsp;&nbsp;&nbsp; 一切佛法</p>
<p>不得恭敬<span>&nbsp;&nbsp;&nbsp; </span>当愿众生&nbsp;&nbsp;&nbsp; 不行一切&nbsp;&nbsp;&nbsp; 不善之法</p>
<p>见惭耻人<span>&nbsp;&nbsp;&nbsp; </span>当愿众生&nbsp;&nbsp;&nbsp; 具惭耻行&nbsp;&nbsp;&nbsp; 藏护诸根</p>
<p>见无惭耻<span>&nbsp;&nbsp;&nbsp; </span>当愿众生&nbsp;&nbsp;&nbsp; 舍离无惭&nbsp;&nbsp;&nbsp; 住大慈道</p>
<p>若得美食<span>&nbsp;&nbsp;&nbsp; </span>当愿众生&nbsp;&nbsp;&nbsp; 满足其愿&nbsp;&nbsp;&nbsp; 心无羡欲</p>
<p>得不美食<span>&nbsp;&nbsp;&nbsp; </span>当愿众生&nbsp;&nbsp;&nbsp; 莫不获得&nbsp;&nbsp;&nbsp; 诸三昧味</p>
<p>得柔软食<span>&nbsp;&nbsp;&nbsp; </span>当愿众生&nbsp;&nbsp;&nbsp; 大悲所熏&nbsp;&nbsp;&nbsp; 心意柔软</p>
<p>得粗涩食<span>&nbsp;&nbsp;&nbsp; </span>当愿众生&nbsp;&nbsp;&nbsp; 心无染著&nbsp;&nbsp;&nbsp; 绝世贪爱</p>
<p>若饭食时<span>&nbsp;&nbsp;&nbsp; </span>当愿众生&nbsp;&nbsp;&nbsp; 禅悦为食&nbsp;&nbsp;&nbsp; 法喜充满</p>
<p>若受味时<span>&nbsp;&nbsp;&nbsp; </span>当愿众生&nbsp;&nbsp;&nbsp; 得佛上味&nbsp;&nbsp;&nbsp; 甘露满足</p>
<p>饭食已讫<span>&nbsp;&nbsp;&nbsp; </span>当愿众生&nbsp;&nbsp;&nbsp; 所作皆办&nbsp;&nbsp;&nbsp; 具诸佛法</p>
<p>若说法时<span>&nbsp;&nbsp;&nbsp; </span>当愿众生&nbsp;&nbsp;&nbsp; 得无尽辩&nbsp;&nbsp;&nbsp; 广宣法要</p>
<p>从舍出时<span>&nbsp;&nbsp;&nbsp; </span>当愿众生&nbsp;&nbsp;&nbsp; 深入佛智&nbsp;&nbsp;&nbsp; 永出三界</p>
<p>若入水时<span>&nbsp;&nbsp;&nbsp; </span>当愿众生&nbsp;&nbsp;&nbsp; 入一切智&nbsp;&nbsp;&nbsp; 知三世等</p>
<p>洗浴身体<span>&nbsp;&nbsp;&nbsp; </span>当愿众生&nbsp;&nbsp;&nbsp; 身心无垢&nbsp;&nbsp;&nbsp; 内外光洁</p>
<p>盛暑炎毒<span>&nbsp;&nbsp;&nbsp; </span>当愿众生&nbsp;&nbsp;&nbsp; 舍离众恼&nbsp;&nbsp;&nbsp; 一切皆尽</p>
<p>暑退凉初<span>&nbsp;&nbsp;&nbsp; </span>当愿众生&nbsp;&nbsp;&nbsp; 证无上法&nbsp;&nbsp;&nbsp; 究竟清凉</p>
<p>讽诵经时<span>&nbsp;&nbsp;&nbsp; </span>当愿众生&nbsp;&nbsp;&nbsp; 顺佛所说&nbsp;&nbsp;&nbsp; 总持不忘</p>
<p>若得见佛<span>&nbsp;&nbsp;&nbsp; </span>当愿众生&nbsp;&nbsp;&nbsp; 得无碍眼&nbsp;&nbsp;&nbsp; 见一切佛</p>
<p>谛观佛时<span>&nbsp;&nbsp;&nbsp; </span>当愿众生&nbsp;&nbsp;&nbsp; 皆如普贤&nbsp;&nbsp;&nbsp; 端正严好</p>
<p>见佛塔时<span>&nbsp;&nbsp;&nbsp; </span>当愿众生&nbsp;&nbsp;&nbsp; 尊重如塔&nbsp;&nbsp;&nbsp; 受天人供</p>
<p>敬心观塔<span>&nbsp;&nbsp;&nbsp; </span>当愿众生&nbsp;&nbsp;&nbsp; 诸天及人&nbsp;&nbsp;&nbsp; 所共瞻仰</p>
<p>顶礼于塔<span>&nbsp;&nbsp;&nbsp; </span>当愿众生&nbsp;&nbsp;&nbsp; 一切天人&nbsp;&nbsp;&nbsp; 无能见顶</p>
<p>右绕于塔<span>&nbsp;&nbsp;&nbsp; </span>当愿众生&nbsp;&nbsp;&nbsp; 所行无逆&nbsp;&nbsp;&nbsp; 成一切智</p>
<p>绕塔三匝<span>&nbsp;&nbsp;&nbsp; </span>当愿众生&nbsp;&nbsp;&nbsp; 勤求佛道&nbsp;&nbsp;&nbsp; 心无懈歇</p>
<p>赞佛功德<span>&nbsp;&nbsp;&nbsp; </span>当愿众生&nbsp;&nbsp;&nbsp; 众德悉具&nbsp;&nbsp;&nbsp; 称叹无尽</p>
<p>赞佛相好<span>&nbsp;&nbsp;&nbsp; </span>当愿众生&nbsp;&nbsp;&nbsp; 成就佛身&nbsp;&nbsp;&nbsp; 证无相法</p>
<p>若洗足时<span>&nbsp;&nbsp;&nbsp; </span>当愿众生&nbsp;&nbsp;&nbsp; 具神足力&nbsp;&nbsp;&nbsp; 所行无碍</p>
<p>以时寝息<span>&nbsp;&nbsp;&nbsp; </span>当愿众生&nbsp;&nbsp;&nbsp; 身得安隐&nbsp;&nbsp;&nbsp; 心无动乱</p>
<p>睡眠始寤<span>&nbsp;&nbsp;&nbsp; </span>当愿众生&nbsp;&nbsp;&nbsp; 一切智觉&nbsp;&nbsp;&nbsp; 周顾十方</p>
<p>佛子。若诸菩萨。如是用心。则获一切胜妙功德。一切世间诸天。魔。梵。沙门。婆罗门。乾闼婆。阿修罗等。及以一切声闻。缘觉。所不能动。</p>
<p>大方广佛华严经净行品</p>
<p><a name="a03"></a><span style="color:#333399">大方广佛华严经疏观自在菩萨章</span><span lang="EN-US" style="color:#333399"></span></p>
<p align="right" style="text-align:right;text-indent:24.0pt;word-break:break-all">唐罽宾国三藏沙门般若奉　诏译经<span>&nbsp; </span></p>
<p align="right" style="text-align:right;text-indent:24.0pt;word-break:break-all">唐敕太原府大崇福寺沙门澄观述疏<span>&nbsp; </span></p>
<p align="right" style="text-align:right;text-indent:24.0pt;word-break:break-all">清金陵刻经处靖修居士杨文会合纂<span>&nbsp; </span></p>
<p><span style="color:#333399">◎第七大悲观自在菩萨寄等随顺一切众生回向。谓以善根等心顺益诸众生故。言观自在者。三业归依十通随应。鉴无遗照益无不周。由此故能等心随顺。在补怛落迦山者。此云小白华树。山多此树香气远闻。闻见必欣是随顺义。然观自在或云观世音。梵云婆卢枳底。此云观世。护公误作毗卢译为光也。湿伐罗。此云自在。若云摄伐多。此云音也。梵本有二。故令译者二名不同。而法华观音品云。观其音声皆得解脱。即观世音也。然彼经中初语业称名灭除七灾。二身业礼拜能满二愿。三意业存念净除三毒。即自在义。而今多念观世音者。语业用多感易成故。今取义圆云观自在。然观即能观。通一切观。故云真观清净观。广大智慧观。悲观及慈观。常愿常瞻仰。世是所观。通一切世。谓若山若海若佛若生无不观故。若云音者。亦是所观。即是所救一切机也。若但云自在。乃属能化之用。具足应云观世自在。通能所也。能必有所。故略无之。能所两亡。不碍观察。互相融摄。为真自在。第一依教趣求。<span lang="EN-US"></span></span></p>
<p><b><span style="color:teal">尔时善财童子。蒙居士教。随顺思惟。一心正念。入彼菩萨深信解藏。得彼菩萨能随念力。忆彼诸佛出现次第。见彼诸佛成等正觉。持彼诸佛所有名号。观彼诸佛所证法门。知彼诸佛具足庄严。信彼诸佛所转法轮。思彼诸佛智光照耀。念彼诸佛平等三昧。解彼诸佛自性清净。修彼诸佛无分别法。契彼诸佛甚深法印。作彼诸佛不思议业。渐次前行。至于彼山。处处求觅此大菩萨。<span lang="EN-US"></span></span></b></p>
<p>中。先念前有十五句。初总思修。后入彼菩萨下别明所修。一深信解藏。即彼三昧谓不生心。言如是如来已般涅槃等。藏即包摄。余并可知。后渐次下趣后。</p>
<p><span style="color:#333399">◎第二见其西面下见敬咨问。于中二。先睹见。后敬问。前中三。初见胜依正。二彰见成益。三友垂赞摄。<span lang="EN-US"></span></span></p>
<p><b><span style="color:teal">见其西面岩谷之中。泉流萦映。树林蓊郁。香草柔软。右旋布地。种种名华。周遍严饰。观自在菩萨。于清净金刚宝叶石上。结跏趺坐。无量菩萨皆坐宝石。恭敬围绕。而为宣说智慧光明大慈悲法。令其摄受一切众生。<span lang="EN-US"></span></span></b></p>
<p>今初。见在西面者。本所事佛令物归故。智日将没令观察故。入生死夜悲救苦故。余文可知。</p>
<p><b><span style="color:teal">善财见已。欢喜踊跃。于善知识。爱乐尊重。合掌恭敬。目视不瞬。作如是念。善知识者即是如来。善知识者一切法云。善知识者诸功德藏。善知识者难可值遇。善知识者十力宝因。善知识者无尽智炬。善知识者福德根芽。善知识者一切智门。善知识者智海导师。善知识者集一切智助道之具。作是念已。即便往诣大菩萨所。<span lang="EN-US"></span></span></b></p>
<p>二善财见已下彰见之益。以友大悲熏修身心。故今见身便得胜念。善知识者。即是如来者。略有四意。一引至究竟同于佛故。二体如而来无来相故。三此是等觉即是佛故。四从久远来成正觉故。</p>
<p><b><span style="color:teal">尔时观自在菩萨。遥见善财。告言善哉。善来童子。汝发大乘意。普摄众生。起正直心。专求佛法。大悲深重。救护一切。住不思议最胜之行。普能拯拔生死轮回。超过世间无有等比。普贤妙行。相续现前。大愿深心。圆满清净。勤求佛法。悉能领受。积集善根。恒无厌足。顺善知识。不违其教。从文殊师利功德智慧大海所生。其心成熟。得佛威力。已获广大三昧光明。专意希求甚深妙法。常见诸佛。生大欢喜。智慧清净犹如虚空。既自明了。复为他说。安住如来智慧光明。受持修行一切佛法。福智宝藏自然而至。一切智道速得现前。普观众生。心无懈倦。大悲坚固犹若金刚。<span lang="EN-US"></span></span></b></p>
<p>三尔时观自在菩萨遥见下。友垂赞摄。大悲深厚。随顺摄故。</p>
<p><span style="color:#333399">◎二尔时善财下敬问可知。<span lang="EN-US"></span></span></p>
<p><b><span style="color:teal">尔时善财童子。诣菩萨所。礼菩萨足。绕无数匝。合掌而住。白言。圣者。我已先发阿耨多罗三藐三菩提心而未知菩萨云何学菩萨行。云何修菩萨道。我闻圣者。善能教诲。愿为我说。<span lang="EN-US"></span></span></b></p>
<p><span style="color:#333399">◎第三尔时观自在菩萨摩诃萨放阎浮下称赞授法。于中二。先长行。后偈颂。前中亦二。先赞。后授。<span lang="EN-US"></span></span></p>
<p><b><span style="color:teal">尔时观自在菩萨摩诃萨。放阎浮檀金妙色光明。起无量色宝焰网云。及龙自在妙庄严云。以照善财。即舒右手。摩善财顶。告善财言。善哉善哉。善男子。汝已能发阿耨多罗三藐三菩提心。<span lang="EN-US"></span></span></b></p>
<p>今初。先摩顶摄受尊位显著故摄相异。前经又不说放光之处。准梵本意金色宝焰等皆手之光。同初会中十方诸佛摩普贤顶。</p>
<p><span style="color:#333399">◎第二善男子我已成就下。授己法界。于中二。一标举名相。二广释业用。今初亦二。先标其名。后显体相。<span lang="EN-US"></span></span></p>
<p><b><span style="color:teal">善男子。我已成就菩萨大悲速疾行解脱门。<span lang="EN-US"></span></span></b></p>
<p>今初。谓悲非爱见。同如来悲故称为大。一念遍应称为速疾。即以悲应而为行门。</p>
<p><b><span style="color:teal">善男子。我以此菩萨大悲行门。平等教化一切众生。摄受调伏。相续不断。<span lang="EN-US"></span></span></b></p>
<p>后。善男子我以此下。略显体相。亦是释名。平等教化即是大悲。同体无缘故云平等。摄受调伏即是行门。相续不断是速疾义。疾则顿应。续则常然。又门即普门。普门示现故。曲济无遗称之曰普。从悟通神谓之门矣。</p>
<p><span style="color:#333399">◎二善男子我恒住此下。广显业用。于中二。先约普门以显业用。后约大悲以显业用。前中亦二。先略。后广。<span lang="EN-US"></span></span></p>
<p><b><span style="color:teal">善男子。我恒住此大悲行门。常在一切诸如来所。普现一切诸众生前。随所应化而为利益。<span lang="EN-US"></span></span></b></p>
<p>今初。以上同如来妙觉真心故。常在一切诸如来所。下与众生同大悲体故。普现一切众生之前。普现即是普门示现。准千眼经。大悲菩萨久成正觉号正法明如来。示为菩萨。义言等佛。然悲门摄广。此土缘深。未有倾心不蒙慈济。愿常称念思其法门。</p>
<p><b><span style="color:teal">或以布施摄取众生。或以爱语摄取众生。或以利行摄取众生。或以同事摄取众生。或现种种微妙色身摄取众生。或现种种不思议色净光明网摄取众生。或以音声善巧言辞。或以威仪胜妙方便。或为说法。或现神变。令其开悟而得成熟。或为化现种种色相。种种族姓。种种生处。同类之形。与其共居。而成熟之。<span lang="EN-US"></span></span></b></p>
<p>后。或以布施下。别明。即普现之义。有十一句。初四即四摄摄。次六即三业摄。后一即万类摄。然此十一方法华经三十五应。乍观似少义取乃多。谓三十五应乃是此中或现色身及说法耳。又三十五者略举大纲。万类殊形岂当局定。</p>
<p><span style="color:#333399">◎二善男子我修习下约大悲行以显业用。救诸怖畏故。然普门大悲。二义互通。从多显耳。于中三。初令离怖。二显离因。三令究竟。<span lang="EN-US"></span></span></p>
<p><b><span style="color:teal">善男子。我修习此大悲行门。愿常救护一切众生。令离诸怖。所谓愿一切众生离险道怖。离热恼怖。离迷惑怖。离系缚怖。离杀害怖。离王官怖。离贫穷怖。离不活怖。离恶名怖。离于死怖。离诸病怖。离懈怠怖。离黑暗怖。离迁移怖。离爱别怖。离怨会怖。离逼迫身怖。离逼迫心怖。离忧悲愁叹怖。离所求不得怖。离大众威德怖。离流转恶趣怖。<span lang="EN-US"></span></span></b></p>
<p>今初。具五怖畏。旧经十八。今二十二加于王官及病懈怠求不得故。旧经梵本不活等五连在一处。今大众恶道二怖居末。准地经及论但唯五怖。余打缚等皆五摄故。言五怖畏者。一不活畏。二恶名畏。三者死畏。四恶道畏。五大众威德畏。此五相者。惧无资财不存朝夕。名不活畏。若得恶名无人敬养。上二通三业。死惧因尽正舍报时大怖之极无过死故。恶道畏者。憎于恶道惧生彼故。是故死畏畏失此身。恶道畏者。惧得彼身故。二皆身业。大众威德。亦通三业。五怖总以二法为因。一邪智妄取想见爱著故。即前三因。二者善根微少故。即后二因。邪智即是分别身见。由此妄取我我所故。爱著于我故有死畏。见有我身惧舍命故爱著我所有初二畏。但著财利有不活畏。著利兼名有恶名畏。后二因者。功德微少畏堕恶道。智慧微少畏于大众。云何能离。离我我所则离前三。增长福智即无后二。故下经云正念现前。云何此五摄余畏耶。然五怖畏多约果说。今此二十有通因果。险道有二。若世险阻即不活畏及死畏摄。若恶道因即是邪智。热恼有三。失财热恼不活畏摄。处众热恼即是恶名。三毒热恼即是畏因。迷惑有二。迷惑方隅等即不活摄。若心迷惑大众畏因。系缚亦是不活畏摄。杀害。死摄。王官贫病。皆不活摄。黑闇迁移乃有二意。现闇迁移。亦不活摄。恶趣黑闇三涂迁流皆恶道摄。懈怠何畏。若畏懈怠。乃是智人故。梵本旧经皆无此怖。爱别离怖。正唯死畏兼于不活。怨憎会怖。正唯恶道亦兼不活。逼迫身怖。死及不活。逼迫心怖。即众威德及恶名摄。忧悲愁叹。即死不活二怖之相。亦通余三。求不得怖。亦不活摄。余之委细类可思准。</p>
<p><b><span style="color:teal">复作是愿。愿诸众生。若念于我。若称我名。若见我身。皆得免离一切恐怖。灭除障难。正念现前。<span lang="EN-US"></span></span></b></p>
<p>二复作是愿下显离之因。三业归依。我之三业能令解脱令住正念。即无我我所及邪智也。</p>
<p><b><span style="color:teal">善男子。我以如是种种方便。令诸众生离诸怖畏。住于正念。复教令发阿耨多罗三藐三菩提心。至不退转。<span lang="EN-US"></span></span></b></p>
<p>三善男子我以如是种种下。令其究竟。若发大心得证不退。诸怖永除。</p>
<p><span style="color:#333399">◎第二尔时观自在下偈颂。此偈及下善财领解说偈。旧经皆无。此文分二。先说意。后偈词。虽是祇夜。亦有伽他。三十九偈半。文分为五。第一三偈赞彼自述。第二一偈半赞其敬问。第三三十二偈颂称赞授法。第四一偈明谦己推胜。第五二偈示后劝修。<span lang="EN-US"></span></span></p>
<p><b><span style="color:teal">尔时观自在菩萨摩诃萨。欲重明此解脱门义。为善财童子而说偈言。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b><font color="#008080">善来调伏身心者<span>&nbsp;&nbsp;&nbsp; </span>稽首赞我而右旋</font></b></p>
<p><font color="#008080"><b>我常居此宝山中<span>&nbsp;&nbsp;&nbsp; </span>住大慈悲恒自在</b></font></p>
<p><font color="#008080"><b>我此所住金刚窟<span>&nbsp;&nbsp;&nbsp; </span>庄严妙色众摩尼</b></font></p>
<p><font color="#008080"><b>常以勇猛自在心<span>&nbsp;&nbsp;&nbsp; </span>坐此宝石莲华座</b></font></p>
<p><font color="#008080"><b>天龙及以修罗众<span>&nbsp;&nbsp;&nbsp; </span>紧那罗王罗刹等</b></font></p>
<p><font color="#008080"><b>如是眷属恒围绕<span>&nbsp;&nbsp;&nbsp; </span>我为演说大悲门</b></font></p>
<p>今初。似颂前文见友依正。乃是结集取此经意连缀经文。</p>
<p><span style="color:#333399">◎第二一偈半赞其敬问。<span lang="EN-US"></span></span></p>
<p><b><font color="#008080">汝能发起无等心<span>&nbsp;&nbsp;&nbsp; </span>为见我故而来此</font></b></p>
<p><font color="#008080"><b>爱乐至求功德海<span>&nbsp;&nbsp;&nbsp; </span>礼我双足功德身</b></font></p>
<p><font color="#008080"><b>欲于我法学修行<span>&nbsp;&nbsp;&nbsp; </span>愿得普贤真妙行</b></font></p>
<p>亦是伽他。不应菩萨颂善财语。若颂称赞。与前影略。可为祇夜。</p>
<p><span style="color:#333399">◎第三我是勇猛下三十二偈颂称赞授法。于中二。初二偈结集述前摩顶摄受故。<span lang="EN-US"></span></span></p>
<p><b><font color="#008080">我是勇猛观自在<span>&nbsp;&nbsp;&nbsp; </span>起深清净大慈悲</font></b></p>
<p><font color="#008080"><b>普放云网妙光明<span>&nbsp;&nbsp;&nbsp; </span>广博如空极清净</b></font></p>
<p><font color="#008080"><b>我垂无垢佣圆臂<span>&nbsp;&nbsp;&nbsp; </span>百福妙相具庄严</b></font></p>
<p><font color="#008080"><b>摩汝深信善财顶<span>&nbsp;&nbsp;&nbsp; </span>为汝演说菩提法</b></font></p>
<p>梵本云。清净萨埵大慈悲。扪摩善财童子顶。亦犹法华。具足妙相尊。偈答无尽意。下慈氏中赞善财处亦有结集连为偈词。若改我是为是时。字理则真矣。</p>
<p><span style="color:#333399">◎余三十偈正颂前文授己法界。于中二。初二颂前标举名相。<span lang="EN-US"></span></span></p>
<p><b><font color="#008080">佛子应知我所得<span>&nbsp;&nbsp;&nbsp; </span>一相一味解脱门</font></b></p>
<p><font color="#008080"><b>名为诸佛大悲云<span>&nbsp;&nbsp;&nbsp; </span>秘密智慧庄严藏</b></font></p>
<p><font color="#008080"><b>我为精勤常救护<span>&nbsp;&nbsp;&nbsp; </span>起诸宏誓摄众生</b></font></p>
<p><font color="#008080"><b>怜愍一切如己身<span>&nbsp;&nbsp;&nbsp; </span>常以普门随顺转</b></font></p>
<p><span style="color:#333399">◎余颂广辨业用。合颂前来普门大悲。以门随类为拔苦故。文中三。初一总明。次二十四偈别显。后三偈结益。总明及结。皆颂离因。<span lang="EN-US"></span></span></p>
<p><b><font color="#008080">我于无数众苦厄<span>&nbsp;&nbsp;&nbsp; </span>常能救护诸群生</font></b></p>
<p><font color="#008080"><b>心念礼敬若称名<span>&nbsp;&nbsp;&nbsp; </span>一切应时皆解脱</b></font></p>
<p>今初。三业归向即离怖因而得解脱即离怖果。</p>
<p><b><font color="#008080">或遭牢狱所禁系<span>&nbsp;&nbsp;&nbsp; </span>杻械囚执遇怨家</font></b></p>
<p><font color="#008080"><b>若能至心称我名<span>&nbsp;&nbsp;&nbsp; </span>一切诸苦皆销灭</b></font></p>
<p><font color="#008080"><b>或犯刑名将就戮<span>&nbsp;&nbsp;&nbsp; </span>利剑毒箭害其身</b></font></p>
<p><font color="#008080"><b>称名应念得加持<span>&nbsp;&nbsp;&nbsp; </span>弓矢锋刃无伤害</b></font></p>
<p><font color="#008080"><b>或有两竞诣王官<span>&nbsp;&nbsp;&nbsp; </span>诤讼一切诸财宝</b></font></p>
<p><font color="#008080"><b>彼能至诚称念我<span>&nbsp;&nbsp;&nbsp; </span>获于胜理具名闻</b></font></p>
<p><font color="#008080"><b>或于内外诸亲属<span>&nbsp;&nbsp;&nbsp; </span>及诸朋友共为怨</b></font></p>
<p><font color="#008080"><b>若能至诚称我名<span>&nbsp;&nbsp;&nbsp; </span>一切怨家不能害</b></font></p>
<p><font color="#008080"><b>或在深林险难处<span>&nbsp;&nbsp;&nbsp; </span>怨贼猛兽欲伤残</b></font></p>
<p><font color="#008080"><b>若能至心称我名<span>&nbsp;&nbsp;&nbsp; </span>恶心自息无能害</b></font></p>
<p><font color="#008080"><b>或有怨家怀忿毒<span>&nbsp;&nbsp;&nbsp; </span>推落险峻大高山</b></font></p>
<p><font color="#008080"><b>若能至心称我名<span>&nbsp;&nbsp;&nbsp; </span>安处虚空无损坏</b></font></p>
<p><font color="#008080"><b>或有怨家怀忿毒<span>&nbsp;&nbsp;&nbsp; </span>推落深流及火坑</b></font></p>
<p><font color="#008080"><b>若能至心称我名<span>&nbsp;&nbsp;&nbsp; </span>一切水火无能害</b></font></p>
<p><font color="#008080"><b>若有众生遭厄难<span>&nbsp;&nbsp;&nbsp; </span>种种苦具逼其身</b></font></p>
<p><font color="#008080"><b>若能至心称我名<span>&nbsp;&nbsp;&nbsp; </span>一切解脱无忧怖</b></font></p>
<p><font color="#008080"><b>或为他人所欺谤<span>&nbsp;&nbsp;&nbsp; </span>常思过失以相仇</b></font></p>
<p><font color="#008080"><b>若能至心称我名<span>&nbsp;&nbsp;&nbsp; </span>如是怨嫌自休息</b></font></p>
<p><font color="#008080"><b>或遭鬼魅诸毒害<span>&nbsp;&nbsp;&nbsp; </span>身心狂乱无所知</b></font></p>
<p><font color="#008080"><b>若能至心称我名<span>&nbsp;&nbsp;&nbsp; </span>彼皆消灭无诸患</b></font></p>
<p><font color="#008080"><b>或被毒龙诸鬼众<span>&nbsp;&nbsp;&nbsp; </span>一切恐怖夺其心</b></font></p>
<p><font color="#008080"><b>若能至诚称我名<span>&nbsp;&nbsp;&nbsp; </span>乃至梦中皆不见</b></font></p>
<p><font color="#008080"><b>若有诸根所残缺<span>&nbsp;&nbsp;&nbsp; </span>愿得端严相好身</b></font></p>
<p><font color="#008080"><b>若能至诚称我名<span>&nbsp;&nbsp;&nbsp; </span>一切所愿皆圆满</b></font></p>
<p><font color="#008080"><b>若有愿于父母所<span>&nbsp;&nbsp;&nbsp; </span>承顺颜色志无违</b></font></p>
<p><font color="#008080"><b>欢荣富乐保安宁<span>&nbsp;&nbsp;&nbsp; </span>珍宝伏藏恒无尽</b></font></p>
<p><font color="#008080"><b>内外宗族常和合<span>&nbsp;&nbsp;&nbsp; </span>一切怨隙不来侵</b></font></p>
<p><font color="#008080"><b>若能至诚称我名<span>&nbsp;&nbsp;&nbsp; </span>一切所愿皆圆满</b></font></p>
<p><font color="#008080"><b>若人愿此命终后<span>&nbsp;&nbsp;&nbsp; </span>不受三涂八难身</b></font></p>
<p><font color="#008080"><b>恒处人天善趣中<span>&nbsp;&nbsp;&nbsp; </span>常行清净菩提道</b></font></p>
<p><font color="#008080"><b>有愿舍身生净土<span>&nbsp;&nbsp;&nbsp; </span>普现一切诸佛前</b></font></p>
<p><font color="#008080"><b>普于十方佛刹中<span>&nbsp;&nbsp;&nbsp; </span>常为清净胜萨埵</b></font></p>
<p><font color="#008080"><b>普见十方一切佛<span>&nbsp;&nbsp;&nbsp; </span>及闻诸佛说法音</b></font></p>
<p><font color="#008080"><b>若能至诚称我名<span>&nbsp;&nbsp;&nbsp; </span>一切所愿皆圆满</b></font></p>
<p><font color="#008080"><b>或在危厄多忧怖<span>&nbsp;&nbsp;&nbsp; </span>日夜六时称我名</b></font></p>
<p><font color="#008080"><b>我时现住彼人前<span>&nbsp;&nbsp;&nbsp; </span>为作最胜归依处</b></font></p>
<p><font color="#008080"><b>彼当生我净佛刹<span>&nbsp;&nbsp;&nbsp; </span>与我同修菩萨行</b></font></p>
<p><font color="#008080"><b>由我大悲观自在<span>&nbsp;&nbsp;&nbsp; </span>令其一切皆成就</b></font></p>
<p><font color="#008080"><b>或清净心兴供养<span>&nbsp;&nbsp;&nbsp; </span>或献宝盖或烧香</b></font></p>
<p><font color="#008080"><b>或以妙华散我身<span>&nbsp;&nbsp;&nbsp; </span>当生我刹为应供</b></font></p>
<p><font color="#008080"><b>或生浊劫无慈愍<span>&nbsp;&nbsp;&nbsp; </span>贪嗔恶业之所缠</b></font></p>
<p><font color="#008080"><b>种种众苦极坚牢<span>&nbsp;&nbsp;&nbsp; </span>百千系缚恒无断</b></font></p>
<p><font color="#008080"><b>彼为一切所逼迫<span>&nbsp;&nbsp;&nbsp; </span>赞叹称扬念我名</b></font></p>
<p><font color="#008080"><b>由我大悲观自在<span>&nbsp;&nbsp;&nbsp; </span>令诸惑业皆销灭</b></font></p>
<p><font color="#008080"><b>或有众生临命终<span>&nbsp;&nbsp;&nbsp; </span>死相现前诸恶色</b></font></p>
<p><font color="#008080"><b>见彼种种色相已<span>&nbsp;&nbsp;&nbsp; </span>令心惶怖无所依</b></font></p>
<p><font color="#008080"><b>若能至诚称我名<span>&nbsp;&nbsp;&nbsp; </span>彼诸恶相皆销灭</b></font></p>
<p><font color="#008080"><b>由我大悲观自在<span>&nbsp;&nbsp;&nbsp; </span>令生天人善道中</b></font></p>
<p>二别显中。颂二十怖。即为二十。但不次耳。前十五怖。各唯一偈。初一颂离系缚怖。二颂离杀害怖。三离王官怖。四离爱别离怖。五离黑闇怖。谓深林邃谷蔽阳曜故。六离险道悬崖。险峻即险道故。七离怨憎会。八离逼迫身。九离恶名。十离迷惑。十一离逼迫心。十二离病怖故。梵本意云。或有聋盲及喑哑。诸根残缺病相缠。愿得人天相好身。念我名者皆如意。十三离不活。十四离贫穷怖贫贱骨肉疏故。十五离恶道怖。上皆一偈。梵本此后有一行结云。如是之人念我名。一切所愿皆圆满。十六有二偈。颂离大众威德怖。为大菩萨常闻法故。十七有二偈。颂离迁移怖。贬谪异乡斯为危厄。故常昼夜思无徙居。令净土生岂有迁改。十八一偈。颂离求不得怖。常为应供。何求不得。十九二偈。颂离热恼怖。五浊交煎。业惑炽盛。斯为热恼。二十有二偈。颂离死怖。其忧悲通为怖相。故不别颂。若欲摄者。死怖中摄。懈怠非怖。故不颂之。以科对偈。文义昭彰。似难已释。想无惑矣。</p>
<p><b><font color="#008080">此皆我昔所修行<span>&nbsp;&nbsp;&nbsp; </span>愿度无量群生众</font></b></p>
<p><font color="#008080"><b>勇猛精勤无退转<span>&nbsp;&nbsp;&nbsp; </span>令其所作皆成就</b></font></p>
<p><font color="#008080"><b>若有如应观我身<span>&nbsp;&nbsp;&nbsp; </span>令其应念咸皆见</b></font></p>
<p><font color="#008080"><b>或有乐闻我说法<span>&nbsp;&nbsp;&nbsp; </span>令闻妙法量无边</b></font></p>
<p><font color="#008080"><b>一切世界诸群生<span>&nbsp;&nbsp;&nbsp; </span>心行差别无央数</b></font></p>
<p><font color="#008080"><b>我以种种方便力<span>&nbsp;&nbsp;&nbsp; </span>令其闻见皆调伏</b></font></p>
<p>三有三偈总结成益。颂前离因。于中初偈乘行愿而成就。后二偈辨三业之益物。长行明能感三业。今颂明能应三轮。水清月现。感至应来。两义相成。二文影略。又能感三业敬请偈中至心称名即口意故。</p>
<p><span style="color:#333399">◎第四我得大悲下一偈。即谦己推胜。<span lang="EN-US"></span></span></p>
<p><b><font color="#008080">我得大悲解脱门<span>&nbsp;&nbsp;&nbsp; </span>诸佛证我已修学</font></b></p>
<p><font color="#008080"><b>其余无量功德海<span>&nbsp;&nbsp;&nbsp; </span>非我智慧所能知</b></font></p>
<p>前半谦己。后半推胜。</p>
<p><span style="color:#333399">◎第五二偈示后劝修。<span lang="EN-US"></span></span></p>
<p><b><font color="#008080">善财汝于十方界<span>&nbsp;&nbsp;&nbsp; </span>普事一切善知识</font></b></p>
<p><font color="#008080"><b>专意修行无懈心<span>&nbsp;&nbsp;&nbsp; </span>听受佛法无厌足</b></font></p>
<p><font color="#008080"><b>若能闻法无厌足<span>&nbsp;&nbsp;&nbsp; </span>则能普见一切佛</b></font></p>
<p><font color="#008080"><b>云何见佛志无厌<span>&nbsp;&nbsp;&nbsp; </span>由听妙法无厌足</b></font></p>
<p>虽未的指。已令遍求。故后二段非颂前也。</p>
<p><span style="color:#333399">◎第四尔时观自在下谦己推胜。久成正觉尚不失谦。于中二。先正谦推。<span lang="EN-US"></span></span></p>
<p><b><span style="color:teal">尔时观自在菩萨。说此偈已。告善财言。善男子。我唯得此菩萨大悲速疾行解脱门。如诸菩萨摩诃萨。已净普贤一切愿。已住普贤一切行。常行一切诸善法。常入一切诸三昧。常住一切无边劫。常诣一切无边刹。常观一切诸如来。常闻一切三世法。常息一切众生恶。常长一切众生善。常绝众生生死流。常入如来正法流。而我云何能知能说彼功德行。<span lang="EN-US"></span></span></b></p>
<p><span style="color:#333399">◎后善财领解。此段亦合授法前开。为顺六段故于此辨。于中先叙说仪。<span lang="EN-US"></span></span></p>
<p><b><span style="color:teal">尔时善财童子。闻观自在菩萨摩诃萨说此大悲清净偈已。欢喜踊跃。充遍其身。生爱敬心。增信乐心。发清净心。从坐而起。偏袒右肩。右膝著地。礼菩萨足。长跪合掌。于菩萨前。瞻仰一心。以偈赞曰。<span lang="EN-US"></span></span></b></p>
<p><span style="color:#333399">◎后正说偈。有三十偈。大分为三。初一标赞。二有二十六偈别赞。三有三偈结赞。<span lang="EN-US"></span></span></p>
<p><b><font color="#008080">天人大众阿修罗<span>&nbsp;&nbsp;&nbsp; </span>及与一切诸菩萨</font></b></p>
<p><font color="#008080"><b>以妙言音共称赞<span>&nbsp;&nbsp;&nbsp; </span>大圣智慧深如海</b></font></p>
<p>今初。以菩萨德深故众赞不尽。</p>
<p><span style="color:#333399">◎二别赞中分四。<span lang="EN-US"></span></span></p>
<p><b><font color="#008080">能于一切众生中<span>&nbsp;&nbsp;&nbsp; </span>平等大悲同一味</font></b></p>
<p><font color="#008080"><b>一智同缘普救护<span>&nbsp;&nbsp;&nbsp; </span>种种苦难皆销灭</b></font></p>
<p>初一赞所得法门。谓以亡机智导无缘慈。</p>
<p><b><font color="#008080">菩萨最胜神通力<span>&nbsp;&nbsp;&nbsp; </span>反覆大地不为难</font></b></p>
<p><font color="#008080"><b>又能干竭于大海<span>&nbsp;&nbsp;&nbsp; </span>令大山王咸震动</b></font></p>
<p>二有一偈赞神通。以普门示现。皆妙用无拥故。</p>
<p><b><font color="#008080">圣者菩萨大名闻<span>&nbsp;&nbsp;&nbsp; </span>号曰大悲观自在</font></b></p>
<p><font color="#008080"><b>云何我以微劣智<span>&nbsp;&nbsp;&nbsp; </span>于仁胜德能称赞</b></font></p>
<p><font color="#008080"><b>我闻圣者诸功德<span>&nbsp;&nbsp;&nbsp; </span>无断无尽大悲门</b></font></p>
<p><font color="#008080"><b>因是发起清净心<span>&nbsp;&nbsp;&nbsp; </span>生我智慧辩才力</b></font></p>
<p><font color="#008080"><b>我今处于大众会<span>&nbsp;&nbsp;&nbsp; </span>以大勇猛而观察</b></font></p>
<p><font color="#008080"><b>称扬赞叹妙庄严<span>&nbsp;&nbsp;&nbsp; </span>恭敬至诚无懈倦</b></font></p>
<p>三有三偈。自申赞意。谓圣德广深。劣智难测。因闻生辩。敬赞德音。如因日光。还见于日。</p>
<p><b><font color="#008080">如大梵王居梵众<span>&nbsp;&nbsp;&nbsp; </span>映蔽一切诸梵天</font></b></p>
<p><font color="#008080"><b>菩萨吉祥妙色身<span>&nbsp;&nbsp;&nbsp; </span>处于众会无伦匹</b></font></p>
<p><font color="#008080"><b>菩萨顾视同牛王<span>&nbsp;&nbsp;&nbsp; </span>妙色融朗如金聚</b></font></p>
<p><font color="#008080"><b>具足广大菩提愿<span>&nbsp;&nbsp;&nbsp; </span>普利一切诸天人</b></font></p>
<p><font color="#008080"><b>种种华鬘以严饰<span>&nbsp;&nbsp;&nbsp; </span>顶上真金妙宝冠</b></font></p>
<p><font color="#008080"><b>光明净妙过诸天<span>&nbsp;&nbsp;&nbsp; </span>威德尊严超世主</b></font></p>
<p><font color="#008080"><b>圆光状彼流虹绕<span>&nbsp;&nbsp;&nbsp; </span>外相明如净月轮</b></font></p>
<p><font color="#008080"><b>顶相丰起若须弥<span>&nbsp;&nbsp;&nbsp; </span>端严正坐如初日</b></font></p>
<p><font color="#008080"><b>腰系金绦色微妙<span>&nbsp;&nbsp;&nbsp; </span>现殊胜相放光明</b></font></p>
<p><font color="#008080"><b>伊尼鹿皮作下裙<span>&nbsp;&nbsp;&nbsp; </span>能令见者生欢喜</b></font></p>
<p><font color="#008080"><b>妙身种种庄严相<span>&nbsp;&nbsp;&nbsp; </span>众宝所集如山王</b></font></p>
<p><font color="#008080"><b>腰垂上妙清净衣<span>&nbsp;&nbsp;&nbsp; </span>如云普现无边色</b></font></p>
<p><font color="#008080"><b>真珠三道为交络<span>&nbsp;&nbsp;&nbsp; </span>犹如世主妙严身</b></font></p>
<p><font color="#008080"><b>恒放净光普照明<span>&nbsp;&nbsp;&nbsp; </span>亦如朗日游空界</b></font></p>
<p><font color="#008080"><b>身色净妙若金山<span>&nbsp;&nbsp;&nbsp; </span>又如瞻博迦华聚</b></font></p>
<p><font color="#008080"><b>以白璎珞为严饰<span>&nbsp;&nbsp;&nbsp; </span>如白龙王环绕身</b></font></p>
<p><font color="#008080"><b>世主手执妙莲华<span>&nbsp;&nbsp;&nbsp; </span>色如上妙真金聚</b></font></p>
<p><font color="#008080"><b>毗琉璃宝以为茎<span>&nbsp;&nbsp;&nbsp; </span>大慈威力令开发</b></font></p>
<p><font color="#008080"><b>出过天人之所有<span>&nbsp;&nbsp;&nbsp; </span>普放光明犹日轮</b></font></p>
<p><font color="#008080"><b>显现如在妙高山<span>&nbsp;&nbsp;&nbsp; </span>香气普熏于一切</b></font></p>
<p><font color="#008080"><b>于诸恶鬼部多等<span>&nbsp;&nbsp;&nbsp; </span>黑蛇醉象及师子</b></font></p>
<p><font color="#008080"><b>痴火毒害蔽慈心<span>&nbsp;&nbsp;&nbsp; </span>及余种种诸危难</b></font></p>
<p><font color="#008080"><b>重苦系缚所伤迫<span>&nbsp;&nbsp;&nbsp; </span>一切恐怖无依怙</b></font></p>
<p><font color="#008080"><b>世主一味大悲心<span>&nbsp;&nbsp;&nbsp; </span>平等救彼众生类</b></font></p>
<p><font color="#008080"><b>妙宝叶石为胜座<span>&nbsp;&nbsp;&nbsp; </span>无等莲华之所持</b></font></p>
<p><font color="#008080"><b>百千妙福之所成<span>&nbsp;&nbsp;&nbsp; </span>众妙莲华所围绕</b></font></p>
<p><font color="#008080"><b>极妙身光清净色<span>&nbsp;&nbsp;&nbsp; </span>从真胜义而成就</b></font></p>
<p><font color="#008080"><b>诸天种种上妙供<span>&nbsp;&nbsp;&nbsp; </span>咸共赞叹仁功德</b></font></p>
<p><font color="#008080"><b>于尊能发清净意<span>&nbsp;&nbsp;&nbsp; </span>速离一切忧怖心</b></font></p>
<p><font color="#008080"><b>眷属快乐共欢娱<span>&nbsp;&nbsp;&nbsp; </span>一切妙果皆圆满</b></font></p>
<p><font color="#008080"><b>大海龙王住自宫<span>&nbsp;&nbsp;&nbsp; </span>及余居处诸龙众</b></font></p>
<p><font color="#008080"><b>常惧妙翅大鸟王<span>&nbsp;&nbsp;&nbsp; </span>搏撮伤残受诸苦</b></font></p>
<p><font color="#008080"><b>或有众生入大海<span>&nbsp;&nbsp;&nbsp; </span>遇风鼓浪如雪山</b></font></p>
<p><font color="#008080"><b>若遭摩竭欲来吞<span>&nbsp;&nbsp;&nbsp; </span>恐怖惊惶无所救</b></font></p>
<p><font color="#008080"><b>或遇醉象而奔逐<span>&nbsp;&nbsp;&nbsp; </span>种种厄难之所缠</b></font></p>
<p><font color="#008080"><b>至心忆念大悲尊<span>&nbsp;&nbsp;&nbsp; </span>如是一切无忧怖</b></font></p>
<p><font color="#008080"><b>大石山王有洞窟<span>&nbsp;&nbsp;&nbsp; </span>其窟幽深极可畏</b></font></p>
<p><font color="#008080"><b>有犯王法锁其身<span>&nbsp;&nbsp;&nbsp; </span>种种系缚投于彼</b></font></p>
<p><font color="#008080"><b>彼诸苦恼众生等<span>&nbsp;&nbsp;&nbsp; </span>至心忆念大悲尊</b></font></p>
<p><font color="#008080"><b>枷锁解脱苦销除<span>&nbsp;&nbsp;&nbsp; </span>一切无忧安隐乐</b></font></p>
<p><font color="#008080"><b>仁以大悲清净手<span> </span>&nbsp;&nbsp; 摄取忆念诸众生</b></font></p>
<p><font color="#008080"><b>令于一切厄难中<span>&nbsp;&nbsp;&nbsp; </span>获得无忧安隐乐</b></font></p>
<p>四有二十一偈。广赞胜德。于中二。先十偈赞身相庄严。虽一两句明其心愿。意成身耳。后十一偈赞业用深广。于中三。初二偈总赞悲济周遍平等。二有三偈赞依正妙严满众生愿。三有六偈悲随万类拔苦慰安。</p>
<p><span style="color:#333399">◎第三三偈结赞。<span lang="EN-US"></span></span></p>
<p><b><font color="#008080">我今赞叹人天主<span>&nbsp;&nbsp;&nbsp; </span>最胜威德大仙王</font></b></p>
<p><font color="#008080"><b>三毒翳障尽销除<span>&nbsp;&nbsp;&nbsp; </span>福智无涯如大海</b></font></p>
<p><font color="#008080"><b>调伏众生无懈倦<span>&nbsp;&nbsp;&nbsp; </span>利乐平等无怨亲</b></font></p>
<p><font color="#008080"><b>愿于菩萨妙金山<span>&nbsp;&nbsp;&nbsp; </span>一切胜福皆成就</b></font></p>
<p><font color="#008080"><b>普于十方诸世界<span>&nbsp;&nbsp;&nbsp; </span>息灭众生邪见心</b></font></p>
<p><font color="#008080"><b>速获如来无上身<span>&nbsp;&nbsp;&nbsp; </span>普愿众生咸证得</b></font></p>
<p>初偈三德已满。次偈二利俱圆。后偈自他觉满。三句自觉觉他。后句愿生同证。</p>
<p><span style="color:#333399">◎第五尔时有一菩萨下指示后友。于中二。先后友入会。后大圣指示。<span lang="EN-US"></span></span></p>
<p><b><span style="color:teal">尔时有一菩萨。名正性无异行。从于东方上虚空中。来至此世界轮围山顶。以足按地。时此世界六种震动。变成无数杂宝庄严。复于其身。放大光明。映蔽一切。释梵护世天龙八部。日月星电。所有光明。皆如聚墨。其光普照地狱饿鬼畜生。阎罗王界。及余一切苦恼众生。罪垢消除身心清净。又于一切诸佛刹土。普兴一切诸供养云。普雨一切华香璎珞衣服幢盖。如是所有诸庄严具。供养于佛。复以神力。随诸众生心之所乐。普于一切诸宫殿中。而现其身。令其见者皆悉欢喜。然后来诣观自在菩萨摩诃萨所。<span lang="EN-US"></span></span></b></p>
<p>今初。友名正性无异行。行字二义。一约游刹。平声呼之。二约供佛利生。则去声呼之。谓能遍行而无行性。故云正性。旧名正趣。趣即行义。遍行诸刹教化众生无来去相。即同真如遍一切处而无形相为如相回向。从东方来者。东为群方之首。如为万法之初。虚空来者。真如相故。至轮围山顶者。周圆无上故。足动地者。真如如地。非定慧足不显发故。同前会者。随顺众生得如相故。</p>
<p><b><span style="color:teal">时观自在菩萨。告善财言。善男子。汝见正性无异行菩萨。来此大会道场中不。善财答言。唯然已见。告言。善男子。汝可往问。菩萨云何学菩萨行。修菩萨道。<span lang="EN-US"></span></span></b></p>
<p>后时观自在下大圣指示。</p>
<p><span style="color:#333399">◎第六尔时善财下。恋德礼辞。<span lang="EN-US"></span></span></p>
<p><b><span style="color:teal">尔时善财童子。于观自在菩萨所得甚深智。入大悲门。以甚深心。随顺观察。心无疲厌。一心顶礼观自在菩萨足。绕无数匝。敬承其教。辞退而行。<span lang="EN-US"></span></span></b></p>
<p>准梵本中。此初两行。合在辞退而行之后。今回于前。使往正趣。无有思前。亦无初首。</p>
<p><a name="a04"></a><span style="color:#333399">大方广佛华严经入不思议解脱境界普贤菩萨行愿品<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">唐罽宾国三藏般若奉诏译<span>&nbsp; </span></p>
<p>尔时，普贤菩萨摩诃萨，称叹如来胜功德已，告诸菩萨及善财言：‘善男子！如来功德，假使十方一切诸佛，经不可说不可说佛刹极微尘数劫，相续演说，不可穷尽！若欲成就此功德门，应修十种广大行愿。何等为十？一者、礼敬诸佛。二者、称赞如来。三者、广修供养。四者、忏悔业障。五者、随喜功德。六者、请转法轮。七者、请佛住世。八者、常随佛学。九者、恒顺众生。十者、普皆回向。善财白言：‘大圣！云何礼敬乃至回向？’普贤菩萨告善财言：‘善男子！言礼敬诸佛者，所有尽法界、虚空界，十方三世一切佛刹，极微尘数诸佛世尊，我以普贤行愿力故，深心信解，如对目前，悉以清净身语意业，常修礼敬。一一佛所，皆现不可说不可说佛刹极微尘数身。一一身，遍礼不可说不可说佛刹极微尘数佛。虚空界尽，我礼乃尽，以虚空界不可尽故，我此礼敬无有穷尽。如是乃至众生界尽，众生业尽，众生烦恼尽，我礼乃尽。而众生界乃至烦恼无有尽故，我此礼敬无有穷尽。念念相续，无有间断，身语意业，无有疲厌。</p>
<p>复次，善男子！言称赞如来者，所有尽法界、虚空界，十方三世一切刹土，所有极微一一尘中，皆有一切世间极微尘数佛；一一佛所，皆有菩萨海会围绕。我当悉以甚深胜解，现前知见，各以出过辩才天女微妙舌根，一一舌根，出无尽音声海，一一音声，出一切言辞海，称扬赞叹一切如来诸功德海。穷未来际，相续不断，尽于法界，无不周遍。如是虚空界尽，众生界尽，众生业尽，众生烦恼尽，我赞乃尽。而虚空界乃至烦恼无有尽故，我此赞叹无有穷尽。念念相续，无有间断，身语意业，无有疲厌。</p>
<p>复次，善男子！言广修供养者，所有尽法界、虚空界，十方三世一切佛刹极微尘中，一一各有一切世界极微尘数佛，一一佛所，种种菩萨海会围绕。我以普贤行愿力故，起深信解，现前知见，悉以上妙诸供养具而为供养。所谓华云、鬘云、天音乐云、天伞盖云、天衣服云。天种种香：涂香、烧香、末香，如是等云；一一量如须弥山王。然种种灯：酥灯、油灯，诸香油灯；一一灯炷如须弥山；一一灯油如大海水。以如是等诸供养具，常为供养。善男子！诸供养中，法供养最。所谓如说修行供养，利益众生供养，摄受众生供养，代众生苦供养，勤修善根供养，不舍菩萨业供养，不离菩提心供养。善男子！如前供养无量功德，比法供养一念功德，百分不及一，千分不及一，百千俱胝那由他分、迦罗分、算分、数分、喻分、优波尼沙陀分，亦不及一。何以故？以诸如来尊重法故。以如说行，出生诸佛故。若诸菩萨行法供养，则得成就供养如来。如是修行，是真供养故。此广大最胜供养，虚空界尽，众生界尽，众生业尽，众生烦恼尽，我供乃尽，而虚空界乃至烦恼不可尽故，我此供养亦无有尽。念念相续，无有间断，身语意业，无有疲厌。</p>
<p>复次，善男子！言忏悔业障者，菩萨自念：我于过去无始劫中，由贪嗔痴，发身口意，作诸恶业，无量无边。若此恶业有体相者，尽虚空界不能容受。我今悉以清净三业。遍于法界极微尘刹，一切诸佛菩萨众前，诚心忏悔，后不复造，恒住净戒一切功德。如是虚空界尽，众生界尽，众生业尽，众生烦恼尽，我忏乃尽，而虚空界乃至众生烦恼不可尽故，我此忏悔无有穷尽。念念相续，无有间断，身语意业，无有疲厌。</p>
<p>复次，善男子！言随喜功德者，所有尽法界、虚空界，十方三世一切佛刹，极微尘数诸佛如来，从初发心，为一切智，勤修福聚，不惜身命，经不可说不可说佛刹极微尘数劫，一一劫中，舍不可说不可说佛刹极微尘数头目手足。如是一切难行苦行，圆满种种波罗蜜门，证入种种菩萨智地，成就诸佛无上菩提及般涅槃，分布舍利，所有善根，我皆随喜。及彼十方一切世界，六趣四生，一切种类，所有功德，乃至一尘，我皆随喜。十方三世一切声闻及辟支佛，有学无学，所有功德，我皆随喜。一切菩萨所修无量难行苦行，志求无上正等菩提，广大功德，我皆随喜。如是虚空界尽，众生界尽，众生业尽，众生烦恼尽，我此随喜，无有穷尽。念念相续，无有间断，身语意业，无有疲厌。</p>
<p>复次，善男子！言请转法轮者，所有尽法界、虚空界，十方三世一切佛刹极微尘中，一一各有不可说不可说佛刹极微尘数广大佛刹。一一刹中，念念有不可说不可说佛刹极微尘数一切诸佛成等正觉，一切菩萨海会围绕。而我悉以身口意业，种种方便，殷勤劝请，转妙法轮。如是虚空界尽，众生界尽，众生业尽，众生烦恼尽，我常劝请一切诸佛，转正法轮，无有穷尽。念念相续，无有间断，身语意业，无有疲厌。</p>
<p>复次，善男子！言请佛住世者，所有尽法界、虚空界，十方三世一切佛刹，极微尘数诸佛如来，将欲示现般涅槃者，及诸菩萨、声闻、缘觉，有学无学，乃至一切诸善知识，我悉劝请莫入涅槃。经于一切佛刹极微尘数劫，为欲利乐一切众生。如是虚空界尽，众生界尽，众生业尽，众生烦恼尽，我此劝请，无有穷尽。念念相续，无有间断，身语意业，无有疲厌。</p>
<p>复次，善男子！言常随佛学者，如此娑婆世界毗卢遮那如来，从初发心，精进不退，以不可说不可说身命而为布施。剥皮为纸，析骨为笔，刺血为墨，书写经典，积如须弥。为重法故，不惜身命，何况王位、城邑、聚落、宫殿、园林，一切所有，及余种种难行苦行，乃至树下成大菩提，示种种神通，起种种变化，现种种佛身，处种种众会，或处一切诸大菩萨众会道场，或处声闻及辟支佛众会道场，或处转轮圣王小王眷属众会道场，或处刹利及婆罗门、长者、居士众会道场，乃至或处天龙八部、人非人等众会道场。处于如是种种众会，以圆满音，如大雷震，随其乐欲，成熟众生，乃至示现入于涅槃，如是一切，我皆随学。如今世尊毗卢遮那，如是尽法界、虚空界，十方三世一切佛刹所有尘中一切如来，皆亦如是，于念念中，我皆随学。如是虚空界尽，众生界尽，众生业尽，众生烦恼尽，我此随学，无有穷尽。念念相续，无有间断，身语意业，无有疲厌。</p>
<p>复次，善男子！言恒顺众生者，谓尽法界、虚空界，十方刹海所有众生，种种差别。所谓卵生、胎生、湿生、化生；或有依于地、水、火、风而生住者；或有依空及诸卉木而生住者，种种生类，种种色身，种种形状，种种相貌，种种寿量，种种族类，种种名号，种种心性，种种知见，种种欲乐，种种意行，种种威仪，种种衣服，种种饮食，处于种种村营、聚落、城邑、宫殿。乃至一切天龙八部、人非人等，无足、二足、四足、多足，有色、无色、有想、无想、非有想、非无想，如是等类，我皆于彼，随顺而转。种种承事，种种供养。如敬父母，如奉师长及阿罗汉，乃至如来，等无有异。于诸病苦，为作良医。于失道者，示其正路。于闇夜中，为作光明。于贫穷者，令得伏藏。菩萨如是平等饶益一切众生。何以故？菩萨若能随顺众生，则为随顺供养诸佛。若于众生尊重承事，则为尊重承事如来。若令众生生欢喜者，则令一切如来欢喜。何以故？诸佛如来以大悲心而为体故。因于众生，而起大悲；因于大悲，生菩提心；因菩提心，成等正觉。譬如旷野沙碛之中，有大树王，若根得水，枝叶华果悉皆繁茂。生死旷野菩提树王，亦复如是。一切众生而为树根，诸佛菩萨而为华果，以大悲水饶益众生，则能成就诸佛菩萨智慧华果。何以故？若诸菩萨以大悲水饶益众生，则能成就阿耨多罗三藐三菩提故。是故菩提属于众生。若无众生，一切菩萨终不能成无上正觉。善男子！汝于此义，应如是解。以于众生心平等故，则能成就圆满大悲。以大悲心随众生故，则能成就供养如来。菩萨如是随顺众生，虚空界尽，众生界尽，众生业尽，众生烦恼尽，我此随顺无有穷尽。念念相续，无有间断，身语意业，无有疲厌。</p>
<p>复次，善男子！言普皆回向者，从初礼拜乃至随顺所有功德，皆悉回向尽法界、虚空界一切众生。愿令众生，常得安乐，无诸病苦。欲行恶法，皆悉不成。所修善业，皆速成就。关闭一切诸恶趣门，开示人天涅槃正路。若诸众生，因其积集诸恶业故，所感一切极重苦果，我皆代受，令彼众生，悉得解脱，究竟成就无上菩提。菩萨如是所修回向，虚空界尽，众生界尽，众生业尽，众生烦恼尽，我此回向，无有穷尽。念念相续，无有间断，身语意业，无有疲厌。</p>
<p>善男子！是为菩萨摩诃萨十种大愿，具足圆满。若诸菩萨，于此大愿，随顺趣入，则能成熟一切众生，则能随顺阿耨多罗三藐三菩提，则能成满普贤菩萨诸行愿海。是故善男子！汝于此义，应如是知。若有善男子、善女人，以满十方无量无边不可说不可说佛刹极微尘数一切世界，上妙七宝，及诸人天最胜安乐，布施尔所一切世界所有众生，供养尔所一切世界诸佛菩萨，经尔所佛刹极微尘数劫，相续不断，所得功德；若复有人，闻此愿王，一经于耳，所有功德，比前功德，百分不及一，千分不及一，乃至优波尼沙陀分亦不及一。或复有人，以深信心，于此大愿，受持读诵，乃至书写一四句偈，速能除灭五无间业。所有世间身心等病，种种苦恼，乃至佛刹极微尘数一切恶业，皆得消除。一切魔军、夜叉、罗刹、若鸠槃荼、若毗舍阇、若部多等，饮血啖肉诸恶鬼神，皆悉远离。或时发心，亲近守护。是故若人诵此愿者，行于世间，无有障碍。如空中月，出于云翳。诸佛菩萨之所称赞，一切人天皆应礼敬，一切众生悉应供养。此善男子，善得人身，圆满普贤所有功德。不久当如普贤菩萨，速得成就微妙色身，具三十二大丈夫相。若生人天，所在之处，常居胜族，悉能破坏一切恶趣，悉能远离一切恶友，悉能制伏一切外道，悉能解脱一切烦恼。如师子王摧伏群兽，堪受一切众生供养。又复是人临命终时，最后刹那，一切诸根悉皆散坏；一切亲属悉皆舍离；一切威势悉皆退失；辅相大臣、宫城内外、象马车乘、珍宝伏藏，如是一切无复相随。唯此愿王，不相舍离，于一切时，引导其前。一刹那中，即得往生极乐世界。到已即见阿弥陀佛、文殊师利菩萨、普贤菩萨、观自在菩萨、弥勒菩萨等。此诸菩萨，色相端严，功德具足，所共围绕。其人自见生莲华中，蒙佛授记。得授记已，经于无数百千万亿那由他劫，普于十方不可说不可说世界，以智慧力，随众生心而为利益。不久当坐菩提道场，降伏魔军，成等正觉，转妙法轮。能令佛刹极微尘数世界众生，发菩提心，随其根性，教化成熟，乃至尽于未来劫海，广能利益一切众生。善男子！彼诸众生，若闻、若信此大愿王，受持读诵，广为人说，所有功德，除佛世尊，余无知者。是故汝等，闻此愿王，莫生疑念，应当谛受。受已能读，读已能诵，诵已能持，乃至书写，广为人说。是诸人等，于一念中，所有行愿，皆得成就；所获福聚，无量无边！能于烦恼大苦海中，拔济众生，令其出离，皆得往生阿弥陀佛极乐世界。’尔时，普贤菩萨摩诃萨，欲重宣此义，普观十方，而说偈言</p>
<p>所有十方世界中，三世一切人师子，</p>
<p>我以清净身语意，一切遍礼尽无余。</p>
<p>普贤行愿威神力，普现一切如来前，</p>
<p>一身复现刹尘身，一一遍礼刹尘佛。</p>
<p>于一尘中尘数佛，各处菩萨众会中，</p>
<p>无尽法界尘亦然，深信诸佛皆充满。</p>
<p>各以一切音声海，普出无尽妙言辞，</p>
<p>尽于未来一切劫，赞佛甚深功德海。</p>
<p>以诸最胜妙华鬘，伎乐涂香及伞盖，</p>
<p>如是最胜庄严具，我以供养诸如来。</p>
<p>最胜衣服最胜香，末香烧香与灯烛，</p>
<p>一一皆如妙高聚，我悉供养诸如来。</p>
<p>我以广大胜解心，深信一切三世佛，</p>
<p>悉以普贤行愿力，普遍供养诸如来。</p>
<p>我昔所造诸恶业，皆由无始贪嗔痴，</p>
<p>从身语意之所生，一切我今皆忏悔。</p>
<p>十方一切诸众生，二乘有学及无学，</p>
<p>一切如来与菩萨，所有功德皆随喜。</p>
<p>十方所有世间灯，最初成就菩提者，</p>
<p>我今一切皆劝请，转于无上妙法轮。</p>
<p>诸佛若欲示涅槃，我悉至诚而劝请，</p>
<p>唯愿久住刹尘劫，利乐一切诸众生。</p>
<p>所有礼赞供养福，请佛住世转法轮，</p>
<p>随喜忏悔诸善根，回向众生及佛道。</p>
<p>我随一切如来学，修习普贤圆满行，</p>
<p>供养过去诸如来，及与现在十方佛。</p>
<p>未来一切天人师，一切意乐皆圆满，</p>
<p>我愿普随三世学，速得成就大菩提。</p>
<p>所有十方一切刹，广大清净妙庄严，</p>
<p>众会围绕诸如来，悉在菩提树王下。</p>
<p>十方所有诸众生，愿离忧患常安乐，</p>
<p>获得甚深正法利，灭除烦恼尽无余。</p>
<p>我为菩提修行时，一切趣中成宿命，</p>
<p>常得出家修净戒，无垢无破无穿漏。</p>
<p>天龙夜叉鸠槃荼，乃至人与非人等，</p>
<p>所有一切众生语，悉以诸音而说法。</p>
<p>勤修清净波罗蜜，恒不忘失菩提心，</p>
<p>灭除障垢无有余，一切妙行皆成就。</p>
<p>于诸惑业及魔境，世间道中得解脱，</p>
<p>犹如莲华不著水，亦如日月不住空。</p>
<p>悉除一切恶道苦，等与一切群生乐，</p>
<p>如是经于刹尘劫，十方利益恒无尽。</p>
<p>我常随顺诸众生，尽于未来一切劫，</p>
<p>恒修普贤广大行，圆满无上大菩提。</p>
<p>所有与我同行者，于一切处同集会，</p>
<p>身口意业皆同等，一切行愿同修学。</p>
<p>所有益我善知识，为我显示普贤行，</p>
<p>常愿与我同集会，于我常生欢喜心。</p>
<p>愿常面见诸如来，及诸佛子众围绕，</p>
<p>于彼皆兴广大供，尽未来劫无疲厌。</p>
<p>愿持诸佛微妙法，光显一切菩提行，</p>
<p>究竟清净普贤道，尽未来劫常修习。</p>
<p>我于一切诸有中，所修福智恒无尽，</p>
<p>定慧方便及解脱，获诸无尽功德藏。</p>
<p>一尘中有尘数刹，一一刹有难思佛，</p>
<p>一一佛处众会中，我见恒演菩提行。</p>
<p>普尽十方诸刹海，一一毛端三世海，</p>
<p>佛海及与国土海，我遍修行经劫海。</p>
<p>一切如来语清净，一言具众音声海，</p>
<p>随诸众生意乐音，一一流佛辩才海。</p>
<p>三世一切诸如来，于彼无尽语言海，</p>
<p>恒转理趣妙法轮，我深智力普能入。</p>
<p>我能深入于未来，尽一切劫为一念，</p>
<p>三世所有一切劫，为一念际我皆入。</p>
<p>我于一念见三世，所有一切人师子，</p>
<p>亦常入佛境界中，如幻解脱及威力。</p>
<p>于一毛端极微中，出现三世庄严刹，</p>
<p>十方尘刹诸毛端，我皆深入而严净。</p>
<p>所有未来照世灯，成道转法悟群有，</p>
<p>究竟佛事示涅槃，我皆往诣而亲近。</p>
<p>速疾周遍神通力，普门遍入大乘力，</p>
<p>智行普修功德力，威神普覆大慈力，</p>
<p>遍净庄严胜福力，无著无依智慧力，</p>
<p>定慧方便威神力，普能积集菩提力，</p>
<p>清净一切善业力，摧灭一切烦恼力，</p>
<p>降伏一切诸魔力，圆满普贤诸行力。</p>
<p>普能严净诸刹海，解脱一切众生海。</p>
<p>善能分别诸法海，能甚深入智慧海。</p>
<p>普能清净诸行海，圆满一切诸愿海，</p>
<p>亲近供养诸佛海，修行无倦经劫海。</p>
<p>三世一切诸如来，最胜菩提诸行愿，</p>
<p>我皆供养圆满修，以普贤行悟菩提。</p>
<p>一切如来有长子，彼名号曰普贤尊，</p>
<p>我今回向诸善根，愿诸智行悉同彼。</p>
<p>愿身口意恒清净，诸行刹土亦复然，</p>
<p>如是智慧号普贤，愿我与彼皆同等。</p>
<p>我为遍净普贤行，文殊师利诸大愿，</p>
<p>满彼事业尽无余，未来际劫恒无倦。</p>
<p>我所修行无有量，获得无量诸功德，</p>
<p>安住无量诸行中，了达一切神通力。</p>
<p>文殊师利勇猛智，普贤慧行亦复然，</p>
<p>我今回向诸善根，随彼一切常修学。</p>
<p>三世诸佛所称叹，如是最胜诸大愿，</p>
<p>我今回向诸善根，为得普贤殊胜行。</p>
<p>愿我临欲命终时，尽除一切诸障碍，</p>
<p>面见彼佛阿弥陀，即得往生安乐刹。</p>
<p>我既往生彼国已，现前成就此大愿，</p>
<p>一切圆满尽无余，利乐一切众生界。</p>
<p>彼佛众会咸清净，我时于胜莲华生，</p>
<p>亲睹如来无量光，现前授我菩提记。</p>
<p>蒙彼如来授记已，化身无数百俱胝，</p>
<p>智力广大遍十方，普利一切众生界。</p>
<p>乃至虚空世界尽，众生及业烦恼尽，</p>
<p>如是一切无尽时，我愿究竟恒无尽。</p>
<p>十方所有无边刹，庄严众宝供如来，</p>
<p>最胜安乐施天人，经一切刹微尘劫。</p>
<p>若人于此胜愿王，一经于耳能生信，</p>
<p>求胜菩提心渴仰，获胜功德过于彼。</p>
<p>即常远离恶知识，永离一切诸恶道，</p>
<p>速见如来无量光，具此普贤最胜愿。</p>
<p>此人善得胜寿命，此人善来人中生，</p>
<p>此人不久当成就，如彼普贤菩萨行。</p>
<p>往昔由无智慧力，所造极恶五无间，</p>
<p>诵此普贤大愿王，一念速疾皆消灭。</p>
<p>族姓种类及容色，相好智慧咸圆满，</p>
<p>诸魔外道不能摧，堪为三界所应供。</p>
<p>速诣菩提大树王，坐已降伏诸魔众，</p>
<p>成等正觉转法轮，普利一切诸含识。</p>
<p>若人于此普贤愿，读诵受持及演说，</p>
<p>果报唯佛能证知，决定获胜菩提道。</p>
<p>若人诵此普贤愿，我说少分之善根，</p>
<p>一念一切悉皆圆，成就众生清净愿。</p>
<p>我此普贤殊胜行，无边胜福皆回向，</p>
<p>普愿沉溺诸众生，速往无量光佛刹。</p>
<p>尔时，普贤菩萨摩诃萨，于如来前，说此普贤广大愿王清净偈已。善财童子，踊跃无量，一切菩萨，皆大欢喜。如来赞言：‘善哉！善哉！’</p>
<p>尔时，世尊与诸圣者菩萨摩诃萨，演说如是不可思议解脱境界胜法门时，文殊师利菩萨而为上首。诸大菩萨，及所成熟六千比丘，弥勒菩萨而为上首。贤劫一切诸大菩萨，无垢普贤菩萨而为上首。一生补处住灌顶位诸大菩萨，及余十方种种世界，普来集会。一切刹海极微尘数诸菩萨摩诃萨众、大智舍利弗、摩诃目犍连等而为上首。诸大声闻，并诸人天一切世主、天、龙、夜叉、乾闼婆、阿修罗、迦楼罗、紧那罗、摩侯罗伽、人非人等一切大众，闻佛所说，皆大欢喜，信受奉行。</p>
<p>大方广佛华严经普贤菩萨行愿品</p>
