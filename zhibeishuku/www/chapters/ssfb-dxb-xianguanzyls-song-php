<td scope="col"><h2 align="center"><br> 现观庄严论</h2> <h3 align="center">弥勒菩萨造</h3> <h3 align="center">法尊法师译</h3> <p align="left"><strong>　　梵语：阿毗三昧耶阿朗迦罗那摩般若波罗蜜多邬拔提沙奢萨哆啰<br> 　　藏语：希绕街帕曰得谢木波满纳哥达木就问巴到哥波剑及下娃<br> 　　汉语：现观庄严般若波罗蜜多教授论<br> 　　敬礼一切诸佛菩萨</strong></p> <p align="center">求寂声闻由遍智，引导令趣最寂灭，<br> 诸乐饶益众生者，道智令成世间利。<br> 诸佛由具种相智，宣此种种众相法，<br> 具为声闻菩萨佛，四圣众母我敬礼。<br> 大师于此说，一切相智道，<br> 非余所能领，于十法行性，<br> 经义住正念，具慧者能见，<br> 为令易解故，是造论所为。<br> 般若波罗蜜，以八事正说，<br> 遍相智道智，次一切智性。<br> 一切相现观，至顶及渐次，<br> 刹那证菩提，及法身为八。<br> 发心与教授，四种抉择分，<br> 正行之所依，谓法界自性，<br> 诸所缘所为，甲铠趣入事，<br> 资粮及出生，是佛遍相智。<br> 令其隐暗等，弟子麟喻道，<br> 此及他功德，大胜利见道，<br> 作用及胜解，赞事并称扬，<br> 回向与随喜，无上作意等，<br> 修行最清净，是名为修道，<br> 如是说聪智，菩萨之道智。<br> 智不住诸有，悲不滞涅槃，<br> 非方便则远，方便即非遥，<br> 所治能治品，加行平等性，<br> 声闻等见道，一切智如是。<br> 行相诸加行，德失及性相，<br> 顺解脱抉择，有学不退众，<br> 有寂静平等，无上清净刹，<br> 满证一切相，此具善方便。<br> 此相及增长，坚稳心遍住，<br> 见道修道中，各有四分别。<br> 四种能对治，无间三摩地，<br> 并诸邪执著，是为顶现观。<br> 渐次现观中，有十三种法。<br> 刹那证菩提，由相分四种。<br> 自性受用身，如是余化身，<br> 法身并事业，四相正宣说。</p> <h3 align="center">第一品　遍智</h3> <p align="center">发心为利他，求正等菩提。<br> 彼彼如经中，略广门宣说。<br> 如地金月火，藏宝源大海，<br> 金刚山药友，如意宝日歌，<br> 王库及大路，车乘与泉水，<br> 雅声河流云，分二十二种。<br> 修行及诸谛。佛陀等三宝。<br> 不耽著不疲，周遍摄持道。<br> 五眼六通德。见道并修道。<br> 应知此即是，十教授体性。<br> 诸钝根利根。信见至家家。<br> 一间中生般，行无行究竟，<br> 三超往有顶。坏色贪现法，<br> 寂灭及身证，麟喻共二十。<br> 所缘及行相，因缘并摄持。<br> 菩萨救世者，如暖等体性。<br> 依具四分别，分下中上品，<br> 胜出诸声闻，以及诸麟喻。<br> 所缘无常等，是四谛等相，<br> 行相破著等，是得三乘因。<br> 色等离聚散，住假立无说。<br> 色等不安住，其体无自性。<br> 彼等自性一，不住无常等。<br> 彼等彼性空，彼等自性一。<br> 不执著诸法，不见彼相故。<br> 智慧所观察，一切无所得。<br> 色等无自性，彼无即为性。<br> 无生无出离，清净及无相。<br> 由不依彼相，非胜解无想。<br> 正定定作用，授记尽执著。<br> 三互为一性，正定不分别。<br> 是顺抉择分，下中上三品。<br> 由所依对治，二所取分别。<br> 由愚蕴等别，彼各有九种。<br> 由实有假有，能取亦分二。<br> 自在我等体，蕴等依亦尔。<br> 心不惊怖等，宣说无性等，<br> 弃舍所治品，应知为摄持。<br> 通达有六法。对治与断除。<br> 彼等皆永尽。具智慧悲愍。<br> 不共诸弟子，利他渐次行，<br> 智无功用转，所依名种姓。<br> 法界无差别，种姓不应异。<br> 由能依法异，故说彼差别。<br> 所缘一切法。此复为善等，<br> 若世间所知，及诸出世间，<br> 有漏无漏法，诸有为无为，<br> 若共弟子法，及佛不共法。<br> 胜诸有情心，及断智为三，<br> 当知此三大，自觉所为事。<br> 由彼等别别，皆摄施等六，<br> 故披甲修行，六六如经说。<br> 静虑无色定。施等道慈等，<br> 成就无所得，三轮善清净。<br> 所为及六通，于一切相智。<br> 能趣入正行，当知升大乘。<br> 悲及施等六。并修止观道，<br> 以及双运道，诸善权方便。<br> 智福与诸道，陀罗尼十地，<br> 能对治当知，资粮行次第。<br> 由十种修治，当能得初地。<br> 意乐饶益事，有情平等心，<br> 能舍近善友，求正法所缘，<br> 常发出家心，爱乐求佛身。<br> 开阐正法教，谛语为第十。<br> 彼性不可得，当知名修治。<br> 戒报恩安忍，极喜及大悲。<br> 承事敬师闻，第八勤施等。<br> 多闻无厌足，无染行法施。<br> 严净成佛刹，不厌倦眷属。<br> 及有惭有愧，五种无著性。<br> 住林少欲足，杜多正律仪。<br> 不舍诸学处，诃厌诸欲乐。<br> 寂灭舍众物，不怯无顾恋。<br> 亲识及悭家，成为猥杂处。<br> 自赞及毁他，十不善业道。<br> 骄慢与颠倒，恶慧忍烦恼，<br> 远离此十事，证得第五地。<br> 施戒忍精进，静虑慧圆满。<br> 于弟子麟喻，舍喜舍怖心。<br> 见求无愁戚，尽舍无忧悔，<br> 虽贫不厌求，证得第六地。<br> 执我及有情，命与数取趣。<br> 断常及相因，蕴界并诸处。<br> 住三界贪著，其心遍怯退。<br> 于三宝尸罗，起彼见执著，<br> 诤论于空性，违空性过失，<br> 由离此二十，便得第七地。<br> 知三解脱门，三轮皆清净。<br> 大悲无执著，法平等一理。<br> 知无生知忍，说诸法一相。<br> 灭除诸分别，离想见烦恼。<br> 奢摩他定思，善毗钵舍那。<br> 内心善调伏，一切无碍智。<br> 非贪地随欲，等游诸佛土，<br> 一切普现身，共为二十种。<br> 知诸有情意，游戏诸神通。<br> 修微妙佛刹，观故亲近佛，<br> 知根净佛土，安住如幻事，<br> 故思受三有，说此八种业。<br> 无边诸誓愿，了知天等语，<br> 辩说如悬河。入胎最第一，<br> 种姓族圆满，眷属及生身，<br> 出家菩提树，圆满诸功德。<br> 超过九地已，若智住佛地，<br> 应知此即是，菩萨第十地。<br> 见修诸道中，所能取分别，<br> 由灭除彼故，说八种对治。<br> 所为及平等，利有情无用。<br> 超二边出生，证得相出生。<br> 一切相智性，道有境出生。<br> 当知此八种，是出生正行。<br> 第一品终</p> <h3 align="center">第二品　道智</h3> <p align="center">调伏诸天故，放光令隐暗。<br> 境决定普遍，本性及事业。<br> 道相智理中，由诸四圣谛，<br> 行相不可得，当知声闻道。<br> 圣声闻道中，由色等空故，<br> 空无别为暖，由彼无所得，<br> 许为至顶位。忍位于色等，<br> 破住常等理，依于十地等，<br> 由广说无住，即名第一法。<br> 由佛以现智，不见诸法故。<br> 自觉自证故，亦不依他教，<br> 是故当宣说，麟喻智甚深。<br> 若谁于何义，欲闻如何说，<br> 于彼彼彼义，无声如是现。<br> 远所取分别，未离能取故，<br> 当知由所依，摄为麟喻道。<br> 开阐假法性，无违相为暖，<br> 顶由达色等，无减等所显，<br> 忍由内空等，不执色等故，<br> 色等无生等，相为第一法。<br> 由谛与谛上，忍智四刹那，<br> 说此道相智，见道具功德。<br> 真如与诸智，互无能所依，<br> 故不许差别，广大无能量，<br> 无量无二边，住彼于色等，<br> 执为佛自性，无取无舍等，<br> 慈等及空性，证得佛陀性，<br> 遍摄诸净法，除遣诸苦病。<br> 灭除涅槃执，诸佛守护等，<br> 不杀害生等，一切相智理，<br> 自住立有情，所修布施等，<br> 回向大菩提，是道智刹那。<br> 遍息敬一切，能胜诸烦恼，<br> 祸患不能害，菩提供养依。<br> 胜解谓自利，俱利及利他，<br> 当知此三种，各有下中上，<br> 别别为三品，又以下下等，<br> 复各分为三，共二十七种。<br> 般若波罗蜜，于诸胜解位，<br> 由三种九聚，赞事及称扬。<br> 殊胜遍回向，其作用最胜。<br> 无所得行相，不颠倒体性，<br> 远离佛福品，自性念行境。<br> 有方便无相，诸佛所随喜，<br> 不系于三界，下中及上品，<br> 是余三回向，生大福为性。<br> 由方便无得，随喜诸善根，<br> 是此中所说，修随喜作意。<br> 此自性殊胜，一切无作行，<br> 立法不可得，是大义利性。<br> 依佛及施等，善巧诸方便，<br> 此是胜解因，诸法衰损因，<br> 谓魔所魅著，不信解深法，<br> 执著五蕴等，恶友所摄持。<br> 果法清净性，即色等清净，<br> 以彼二无异，不可分故净。<br> 惑所知三道，断故为弟子，<br> 麟喻佛子净，佛一切最净。<br> 对治九地中，上上等诸垢，<br> 谓由下下等，诸道能清净。<br> 由断诤斗中，道能量所量，<br> 由是平等性，遍对治三界。<br> 第二品终</p> <h3 align="center">第三品　基智</h3> <p align="center">非此岸彼岸，不住其中间，<br> 知三世平等，故名般若度。<br> 彼由缘相门，非方便故远。<br> 由善巧方便，即说为邻近。<br> 色蕴等空性，三世所系法。<br> 施等菩提分，行想所治品。<br> 施等无我执，于此令他行。<br> 此灭贪著边，执佛等微细。<br> 法道最甚深，自性远离故，<br> 知诸法性一，故能断贪著。<br> 由遣除见等，故说难通达，<br> 色等不可知，故为不思议。<br> 如是一切智，所治能治品，<br> 无余诸差别，当知如经说。<br> 色等无常等，未圆满圆满。<br> 及于无贪性，破实行加行。<br> 不变无造者，三难行加行，<br> 如根性得果，故许为有果，<br> 不依仗于他，证知七现事。<br> 不执著色等，四种平等性。<br> 苦等诸圣谛，法智及类智，<br> 忍智刹那性，一切智见道。<br> 色非常无常，出二边清净，<br> 无生无灭等，如虚空离贪，<br> 脱离诸摄持，自性不可说。<br> 由宣说此义，不能惠施他，<br> 皆悉不可得，毕竟净无病。<br> 断除诸恶趣，证果无分别，<br> 不系属诸相，于义名二种，<br> 其识无有生，一切智刹那。<br> 如是此及此，又此三段文，<br> 当知即显示，此三品圆满。<br> 第三品终</p> <h3 align="center">第四品　正等加行</h3> <p align="center">一切智差别，行相为能相，<br> 由三种智故，许行相为三。<br> 始从无边相，及至无动相，<br> 三谛各有四，道中说十五。<br> 于因道及苦，灭中如次第，<br> 说彼有八七，五及十六相。<br> 始从四念住，究竟诸佛相，<br> 道谛随顺中，由三智分别，<br> 弟子及菩萨，诸佛如次第，<br> 许为三十七，卅四三十九。<br> 昔承事诸佛，佛所种善根。<br> 善知识摄受，是闻此法器。<br> 亲近佛问答，及行施戒等，<br> 诸胜者许此，是受持等器。<br> 不住色等故，遮彼加行故。<br> 彼真如深故，此等难测故，<br> 此等无量故，劬劳久证故。<br> 授记不退转，出离及无间，<br> 近菩提速疾，利他无增减。<br> 不见法非法，色等不思议，<br> 色等诸形相，自性无分别，<br> 能与珍宝果，清净及结界。<br> 摧伏魔力等，十四种功德。<br> 当知诸过失，有四十六种。<br> 由何相当知，即性相分三，<br> 谓智胜作用，自性亦所相。<br> 知如来出现，世间无坏性。<br> 有情诸心行，心略及外散，<br> 知无尽行相，有贪等及无，<br> 广大无量心，识无见无对，<br> 及心不可见。了知心出等，<br> 除此等所余，知真如行相，<br> 能仁证真如，复为他开示。<br> 是摄一切智，品中诸智相。<br> 空性及无相，并舍弃诸愿。<br> 无生无灭等，法性无破坏。<br> 无作无分别，差别无性相。<br> 道相智品中，许为诸智相。<br> 彼依自法住，恭敬善知识，<br> 令其生欢喜，供养无作用。<br> 及了知遍行，能示现无见，<br> 世间真空相，说知及现见，<br> 不思议寂静，世间灭想灭。<br> 一切相智中，是说诸智相。<br> 由难思等别，胜进谛行境，<br> 十六刹那心，说名殊胜相。<br> 不思议无等，超越诸量数。<br> 摄圣智者了，证知诸不共，<br> 通疾无增减，修行及正行，<br> 所缘与所依，一切并摄受，<br> 及无味当知，十六殊胜性。<br> 由此胜余道，故名殊胜道。<br> 作利乐济拔，诸人皈依处，<br> 住处及友军，洲渚及导师，<br> 并任运所作，不证三乘果。<br> 最后作所依，此即作用相。<br> 离烦恼状貌，障品及对治。<br> 难行与决定，所为无所得，<br> 破一切执著，及名有所缘，<br> 不顺无障碍，无基无去生，<br> 真如不可得。此十六自性，<br> 由如所相事，许为第四相。<br> 无相善施等，正行而善巧，<br> 一切相品中，谓顺解脱分。<br> 缘佛等净信，精进行施等，<br> 意乐圆满念，无分别等持，<br> 知一切诸法，智慧共为五。<br> 利易证菩提，许钝根难证。<br> 此暖等所缘，赞一切有情，<br> 缘彼心平等，说有十种相。<br> 自灭除诸恶，安住布施等，<br> 亦令他住彼，赞同法为顶。<br> 如是当知忍，自他住圣谛。<br> 如是第一法，成熟有情等。<br> 从顺抉择分，见修诸道中，<br> 所住诸菩萨，是此不退众。<br> 由说于色等，转等二十相，<br> 即住抉择分，所有不退相。<br> 由于色等转，尽疑惑无暇，<br> 自安住善法，亦令他安住，<br> 于他行施等，深义无犹豫，<br> 身等修慈行，不共五盖住。<br> 摧伏诸随眠，具正念正知，<br> 衣等恒洁净，身不生诸虫，<br> 心无曲杜多，及无悭吝等，<br> 成就法性行，利他求地狱。<br> 非他能牵引，魔开显似道，<br> 了知彼是魔，诸佛欢喜行。<br> 由此二十相，诸住暖顶忍，<br> 世第一法众，不退大菩提。<br> 见道中忍智，十六刹那心，<br> 当知此即是，菩萨不退相。<br> 遣除色等想，心坚退小乘，<br> 永尽静虑等，所有诸支分。<br> 身心轻利性，巧便行诸欲，<br> 常修梵净行，善清净正命。<br> 蕴等诸留难，资粮及根等，<br> 战事悭吝等，加行及随行，<br> 破彼所依处，不得尘许法，<br> 安住三地中，于自地决定，<br> 为法舍身命，此十六刹那，<br> 是住见道位，智者不退相。<br> 修道谓甚深，甚深空性等，<br> 甚深离增益，及损减边际。<br> 于顺抉择分，见道修道中，<br> 有数思称量，及观察修道。<br> 此常相续故，诸下中上品，<br> 由下下等别，许为九种相。<br> 经说无数等，非胜义可尔。<br> 佛许是世俗，大悲等流果。<br> 不可说性中，不可有增减，<br> 则所说修道，何断复何得？<br> 如所说菩提，此办所欲事，<br> 菩提真如相，此亦彼为相。<br> 初心证菩提，非理亦非后，<br> 由灯喻道理，显八深法性。<br> 生灭与真如，所知及能知，<br> 正行并无二，巧便皆甚深。<br> 诸法同梦故，不分别有静。<br> 无业等问难，如经已尽答。<br> 如有情世间，器世未清净，<br> 修治令清净，即严净佛土。<br> 境及此加行，超过诸魔怨，<br> 无住如愿力，及不共行相。<br> 无著无所得，无相尽诸愿。<br> 相状与无量，十方便善巧。<br> 第四品终</p> <h3 align="center">第五品　顶现观</h3> <p align="center">梦亦于诸法，观知如梦等，<br> 是至顶加行，所有十二相。<br> 尽赡部有情，供佛善根等，<br> 众多善为喻，说十六增长。<br> 由三智诸法，圆满最无上，<br> 不舍利有情，说名为坚稳。<br> 四洲及小千，中大千为喻，<br> 以无量福德，宣说三摩地。<br> 转趣及退还，其所取分别，<br> 当知各有九，非如其境性。<br> 由异生圣别，分有情实假，<br> 是能取分别，彼各有九性。<br> 若所取真如，彼执为谁性，<br> 如是彼执著，自性空为相。<br> 自性及种姓，道即真成就。<br> 智所缘无乱，所治品能治。<br> 自内证作用，彼业所造果。<br> 是为转趣品，所有九分别。<br> 堕三有寂灭，故智德下劣。<br> 无有摄受者，道相不圆满，<br> 由他缘而行，所为义颠倒。<br> 少分及种种，于住行愚蒙，<br> 及于随行相，九分别体性，<br> 是所退还品，声闻等心起。<br> 所取及所舍，作意与系属，<br> 所作意三界。安住与执著，<br> 法义唯假立，贪欲及对治，<br> 失坏如欲行。<br> 当知初能取：<br> 不如所为生，执道为非道，<br> 谓生俱有灭，具不具道性，<br> 安住…<br> 　 …坏种姓，无希求无因，<br> 及缘诸敌者。<br> 是余取分别。<br> 为他示菩提，其因谓付嘱。<br> 证彼无间因，具多福德相。<br> 垢尽无生智，说为大菩提，<br> 无尽无生故，彼如次应知。<br> 无灭自性中，谓当以见道，<br> 尽何分别种，得何无生相？<br> 若有余实法，而于所知上，<br> 说师尽诸障[ 说师尽诸障：原译为“说能尽诸障”。]，吾以彼为奇。<br> 此中无所遣，亦无少可立，<br> 于正性正观，正见而解脱。<br> 施等一一中，彼等互摄入。<br> 一刹那忍摄，是此中见道。<br> 次由入狮子，奋迅三摩地。<br> 观察诸缘起，随顺及回逆。<br> 灭尽等九定，修往还二相。<br> 后以欲界摄，非定心为界。<br> 超越入诸定，超一二三四，<br> 及五六七八，至灭定不同。<br> 略标及广释，佛所不摄受，<br> 无三世功德，及于三妙道。<br> 所取初分别，加行相行境。<br> 次许心心所，转趣时有境。<br> 不发菩提心，不作意菩提。<br> 作意小乘法，不思大菩提，<br> 有修与无修，及与彼相反，<br> 非如义分别，当知属修道。<br> 施设有情境，施设法不空。<br> 贪著简择性，为寂事三乘。<br> 受供不清净，破坏诸正行。<br> 经说是第一，能取应当知。<br> 设有情及因，由此所摧害，<br> 故是修道系，其余九违品。<br> 如自所缘性，三智障有三。<br> 静道真如等，相应不相应。<br> 不等及苦等，诸烦恼自性，<br> 及无二愚蒙，为最后分别。<br> 如诸病痊愈，常时获安慰，<br> 恒修众生乐，一切胜功德，<br> 任运而依附，胜果所庄严，<br> 上品位菩萨，如众流归海。<br> 安立三千生，声闻麟喻德，<br> 及离生菩萨，众善为譬喻，<br> 经以无量福，明佛无间道。<br> 无间三摩地，证一切相智。<br> 无性为所缘，正念为增上，<br> 寂静为行相，爱说者常难。<br> 于所缘证成，及明所缘性，<br> 一切相智智，胜义世俗谛，<br> 加行与三宝，巧便佛现观，<br> 颠倒及道性，能治所治品。<br> 性相并修习，说者邪分别，<br> 依一切相智，说为十六种。<br> 第五品终</p> <h3 align="center">第六品　渐次加行</h3> <p align="center">布施至般若，随念于佛等，<br> 法无性自性，许为渐次行。<br> 第六品终</p> <h3 align="center">第七品　刹那加行</h3> <p align="center">施等一一中，摄诸无漏法，<br> 当知即能仁，一刹那智德。<br> 犹如诸士夫，动一处水轮，<br> 一切顿转动，刹那智亦尔。<br> 若时异熟起，一切白法性，<br> 般若波罗蜜，即一刹那智。<br> 由布施等行，诸法如梦住，<br> 一刹那能证，诸法无相性。<br> 如梦与能见，不见有二相，<br> 一刹那能见，诸法无二性。<br> 第七品终</p> <h3 align="center">第八品　法身</h3> <p align="center">能仁自性身，得诸无漏法，<br> 一切种清净，彼自性为相。<br> 顺菩提分法，无量及解脱，<br> 九次第等至，十遍处自体。<br> 最为殊胜处，差别有八种，<br> 无诤与愿智，神通无碍解。<br> 四一切清净，十自在十力，<br> 四种无所畏，及三种不护。<br> 并三种念住，无忘失法性，<br> 永害诸随眠，大悲诸众生。<br> 唯佛不共法，说有十八种，<br> 及一切相智，说名为法身。<br> 声闻无诤定，除人之烦恼，<br> 佛无诤永断，聚落等烦恼。<br> 佛所有愿智，任运无碍著，<br> 无障碍常住，普答一切问。<br> 若善因成熟，于彼彼所化，<br> 尔时能饶益，即于彼彼现。<br> 如天虽降雨，种坏不发芽，<br> 诸佛虽出世，无缘不获善。<br> 如是事广大，故说佛为遍。<br> 即此无尽故，亦可说为常。<br> 说三十二相，八十随好性，<br> 受用大乘故，名佛受用身。<br> 手足轮相具，足底如龟腹，<br> 手足指网连，柔软极细嫩。<br> 身七处充满，手足指纤长，<br> 跟广身洪直，足膝骨不突。<br> 诸毛皆上靡。腨如瑿泥耶，<br> 双臂形长妙，阴藏密第一，<br> 皮金色细薄，孔一毛右旋，<br> 眉间毫相严，上身如狮子，<br> 膊圆实项丰。非胜现胜味，<br> 身量纵横等，譬若瞿陀树，<br> 顶肉髻圆显，舌广长梵音，<br> 两颊如狮王，齿洁白平齐，<br> 诸齿极细密，数量满四十。<br> 绀目牛王睫，妙相三十二。<br> 此中此此相，所有能生因，<br> 由彼彼圆满，能感此诸相。<br> 迎送师长等，正受坚固住，<br> 习近四摄事，布施妙资财，<br> 救放所杀生，增长受善等，<br> 是能生因相，如经所宣说。<br> 佛甲赤铜色，润泽高诸指，<br> 圆满而纤长，脉不现无结，<br> 踝隐足平正。行步如狮象，<br> 鹅牛王右旋，妙直进端庄，<br> 光洁身相称。洁净软清净，<br> 众相皆圆满，身广大微妙，<br> 步均匀双目，清净身细嫩，<br> 身无怯充实。其身极坚实，<br> 支节善开展，顾视净无翳，<br> 腰圆腰际展，无凹腹便便，<br> 脐深脐右旋，为众所乐见。<br> 行净身无疣，及诸黑黡点，<br> 手软如木棉，手纹明深长，<br> 面门不太长，唇红如频婆，<br> 舌柔软微薄。赤红发雷音，<br> 语美妙牙圆，锋利白平齐，<br> 渐细鼻高隆，清净最第一。<br> 眼广眼睫密，犹如莲花瓣，<br> 眉修长细软，润泽毛齐整，<br> 手长满耳齐，耳根不衰退。<br> 额部善分展，开广顶周圆，<br> 发绀青如蜂，稠密软不乱，<br> 不涩出妙香，能夺众生意，<br> 德纹相吉祥，是为佛随好。<br> 若乃至三有，于众生平等，<br> 作种种利益，佛化身无断。<br> 如是尽生死，此事业无断，<br> 诸趣寂灭业，安立四摄事。<br> 令知诸杂染，及知诸清净，<br> 有情如证义，六波罗蜜多，<br> 佛道自性空，尽灭二戏论。<br> 假名无所得，成熟诸有情。<br> 及立菩萨道，遣除诸执著。<br> 得菩提严净，佛土及决定，<br> 无量有情利，亲近佛等德。<br> 菩提分诸业，不失坏见谛，<br> 远离诸颠倒。无彼根本理，<br> 清净及资粮，有为与无为，<br> 悉不知有异，安立大涅槃。<br> 许法身事业，有二十七种。<br> 第八品终</p> <p align="center">相及彼加行，彼极彼渐次，<br> 彼竟彼异熟，余六种略义。<br> 初境有三种，因四加行性，<br> 法身事业果，余三种略义。</p> <p align="left">　　般若窍诀——现观庄严论，至尊弥勒怙主撰著圆满。</p> <p align="left">　　此般若波罗蜜多教授现观庄严论由梵译藏者谓天竺明本光论师与吉祥积译师翻译校对，后又经天竺大德无死论师与具慧译师重译校阅善为抉择也。<br> 　　 </p> <h2 align="left"><br> </h2></td>
