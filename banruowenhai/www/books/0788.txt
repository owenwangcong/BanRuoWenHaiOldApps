<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(积功累德第八)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">积功累德第八<span lang="EN-US"></span></span></p>
<p>本品中法藏菩萨发大愿已，从愿起行，于无量劫，住真实慧，植众德本。教化无量众生，住于无上之道，皆发阿耨多罗三藐三菩提心。如是功德，说不能尽，是故品名‘积功累德’。</p>
<p><b><span style="color:teal">阿难：法藏比丘于世自在王如来前，及诸天人大众之中，发斯弘誓愿已，住真实慧，勇猛精进，一向专志庄严妙土。所修佛国，开廓广大，超胜独妙，建立常然，无衰无变。<span lang="EN-US"></span></span></b></p>
<p><span lang="EN-US" style="&quot;Courier New&quot;">&nbsp;</span></p>
<p>法藏菩萨于佛及天人大众中，宣发以上之‘弘誓愿’。‘弘’者，广也。《法界次第》释曰：‘广普之缘，谓之为弘。自制其心，名之曰誓。志求满足，故云愿也。’弘誓愿者，泛指佛菩萨弘大之誓愿。今言‘斯弘誓愿’，则专指法藏菩萨之四十八愿也。发斯愿已，由愿生起无边殊胜妙行。</p>
<p>本品开章明义，其第一句，直曰：‘住真实慧’。此一句子，乃一切妙行之大本，为无量人天开正眼。本经《德遵普贤品》曰：‘开化显示真实之际。’《大教缘起》曰：‘欲拯群萌，惠以真实之利。’今云：‘住真实慧。’此三句虽各有异，而其真实则不二也。真者，真如也。实者，实相也。《观佛三昧经》云：‘佛地果德，真如实相，第一义空。’穷极真如实相之源底曰真实之际。当来一切含灵，皆因弥陀一乘愿海，六字洪名，而得度脱者，真实之利也。能显此真实之际，惠此真实之利者，即此真实之慧也。慧者，《大乘义章二》云：‘据行方便，观达为慧。就实以论，真心体明，自性无闇，目之为慧。’是乃以明自本心，见自本性，方名慧也。‘真实’者，《大乘义章二》云：‘法绝情妄为真实。’故即离妄之本真，亦即自性清净心。《大乘止观》曰：‘此心即自性清净心，又名真如，亦名佛性，亦名法身，亦名如来藏，亦名法界，亦名法性。’又《教行信证》曰：‘无为法身即是实相，实相即是法性，法性即是真如。直如即是一如。然则弥陀从如来生，示现报应化种种身也’。故知‘真实慧’者，即真如、实相、自性、佛性、自性清净心等所诠理体之照用。简言之，‘明心见性’是明本体也。于此彻透，安往如如，从体起用，即为‘住真实慧’。又真实际者，法身德也。真实利者，解脱德也。真实慧者，般若德也。今三真实，亦即涅槃三德，如伊字三点，非并非列，不纵不横，即一即三，即三即一也。今经于妙行之先，首曰‘住真实慧’，此诚画龙点睛之语。住真实慧，即入一法句。一法句者，真实智慧无为法身。</p>
<p>继云：‘勇猛精进，一向专志庄严妙土’。‘勇猛精进’者，无间无杂也。‘一向专志’者，心志专一也。‘妙土’者，精美绝伦，不可思议之国土也。‘庄’者，恭也，正也，盛饰也。‘严’，尊也，肃也，装也。可见‘庄严’二字，可以俗语解为以尊重、恭敬、正肃等等善美，而装饰之。今大士妙德是能庄严，妙土是所庄严，以万德融成妙土，是谓‘庄严妙土’。</p>
<p>‘住真实慧…庄严妙土’是极乐净土之大本，普贤妙行之纲宗。本经《礼供听法品》阿弥陀如来开示十方来临之正士曰：‘通达诸法性，一切空无我。专求净佛土，必成如是刹。’道破净土真因。与今所云一味无差，互为表里。盖一切空无我，仍求净土者，是真实慧也。专求净佛土，安住一切空者，是真庄严国土也。无生可度，终日度生。庄严佛国，佛国离相。建立水月道场，大作梦中佛事。远离二边，妙契中道。圆修圆证，弹指圆成。故曰：此即弥陀大愿之本，普贤大行之宗也。盖明真实之体，方起真实之慧。住真实之慧。故能开化显示真实之际，如珠发光，还照珠体。故极乐水鸟树林一色一香，悉皆圆明具德。一一皆是圆圆果海。皆是真实之际也。复因一一是弥陀大觉真心，果觉妙德。一一又是我等当人自心本具之如来智慧德相。弥陀所显，乃我本心，是我家珍，非从外得。发心念佛，正似珠光，还照珠体。亲切自然，不劳功力。是故能广施真实之利也。本品表法藏大士修如是之妙因，故证得净土法门如是之妙果也。</p>
<p>以上三句是总纲。‘所修佛国’下四句表所严净之佛国。‘开廓广大’。‘开’者，张也。‘廓’者，空也，大也，虚也。故‘开廓’者，空阔之貌。《往生论》曰：‘究竟如虚空。广大无边际。’即‘开廓广大’之义。《净影疏》曰：‘开廓广大，明土广也。’《嘉祥疏》曰：‘廓以安众为义，明净土广安往生之众，荡然无限极也。’憬兴师解云：‘无量德成故。’综上三说，盖佛国开廓广大者，乃法藏大士无量妙德之所成。国土空旷无有涯际，能广容无尽往生之众，无有极限也。</p>
<p>‘超胜独妙’。‘妙’者，《法华游意》云：‘妙是精微深远之称。’又《大日经疏一》云：‘妙名更无等比，更无过上义。’是谓无比无上为妙。又如《净影疏》：‘超胜独妙，明土胜也。’《会疏》云：‘超胜独妙者，明非特广大，其中庄严之事，身土依正，皆悉第一无比，超诸佛刹，最为精。故谓超胜。唯此一土，最不思议，故言独妙。’此下复举七事，以显极乐之独妙。疏曰：一、‘谓法报应化，所出本国故’。其中‘本国’，即指极乐。谓极乐乃法身佛、报身佛、应化身佛，三身果佛之土。故超诸应佛之化土也。二、‘佛身光寿超过诸佛故’。因弥陀为佛中极尊，光中之王，寿命无量也。三、‘名号利益，独出难思故’。谓弥陀圣号，名闻十方。若有闻者，至心信乐，十念必生。闻名信受，速至菩提。诸佛同宣，十方共赞，故云‘独出’。复以闻名发心、闻名得福、闻名得忍；以闻名故，住三摩地，证不退转。功德无量，是以‘难思’。四、‘令五乘齐入报土故’。五乘者，（一）人、（二）天、（三）声闻、缘觉、（四）菩萨、（五）如来也。报土乃法身大士之所居。今命凡夫、二乘、地前菩萨，悉可圆登报土，故云‘独妙’。五、‘二乘、根缺、女人类，顿转一乘故’。一登彼土，悉皆具足三十二种大丈夫相，永不退转于阿耨多罗三藐三菩提。同乘大白牛车，一如来乘。故曰顿转一乘。六、‘往生正因，易修易获故’。发菩提心，一向专念为往生正因。无论男女老少智愚忙盻，人人能行。甚至五逆罪重，地狱相现，临终苦迫，观想难成，仍可称名，而得往生。故云‘易修’。信愿持名，十念必生，故曰‘易获’。七、‘生后得果，太顿太高故’。五逆十恶，临终十念，即得往生，迳登不退。故曰‘太顿’。带惑凡夫，横生彼土，便是阿鞞跋致，位齐补处。故云‘太高’。此诚十方之所无，故云‘独妙’。如《礼赞》曰‘四十八愿庄严起，超诸佛国最为精。’也。</p>
<p>‘建立常然，无衰无变’。‘建’，初兴也。‘立’，终成也。‘常’，恒也。‘然’，如是也。‘衰’，浸微也，弱也。‘变’，更也，易也。‘建立常然，无衰无变’者，谓一经建立，恒常如是，无有衰弱、减退与变坏等相。《净影疏》云：‘建立常然，无衰无变，明土常也。’又《嘉祥疏》云：‘建立常然者，于此间（娑婆）坏劫，而彼（极乐）无改，相续常然。’憬兴师云：‘建立常然者，因满果立，无改异故。无衰无变者，不为三灾之所坏故。’（三灾者，水、火、风。）</p>
<p>又望西《无量寿经钞》依善导大师教，于上经语深有发挥。今依其义，以释经文：据《佛地论》‘常’有三种：（一）本性常、（二）不断常、（三）相续常。又据《三藏法数八》曰：‘（一）本性常者，即法身也。谓法身本性常住，无生无灭也。（二）不断常者，即报身也。谓报身常依法身，无间断也。（三）相续常者，即应身也。谓应身于十方世界，没已复现，化无穷尽也。’又《华严演义钞卅四》又‘自性，即凝然常’指法身。善导大师《事赞》云：‘极乐无为涅槃界。’又云：‘无衰无变湛然常。’可见今之经文，所云常然等，即本性常、凝然常也，法身也，自性也。是故常然，无衰变也。</p>
<p>望西设问曰：‘既是修因感果之土，而亦有始，宁容得言，非因非果，凝然常耶？’复自答曰：‘修因感果，是始觉智。无为凝然，则本觉理，始觉究竟，无非本觉。如《释大衍论》云：“若得始觉，还同本觉。”谈能证曰（谈到能证之时曰）：虽似有始，至所证时，始本不二，本有常住。’望西末后数语，宜著眼。谈者，说也。至者，到也。在有说有证之日，虽似有始。当到家时（即至有所证时），言语道断，一切不二，本有常住。以上皆引申望西之说。</p>
<p>此下复据密部《大乘密严经》云：‘佛已超过彼，而依密严住。极乐庄严国，世尊无量寿。’又云：‘密严净土，超诸佛国。如无为性，不同微尘。此密严中，诸佛菩萨，并余国土，来此会者，皆如涅槃。’《密严经疏》云：‘如无为者，密严土者，即是诸佛他受用土，于法性土，以悲愿力建立故。此净土如法性土，离无常过。以是故说，如无为性。’又云：‘今此密严藏，但于清净如来藏心之所现，故非微尘成。’依上经疏，极乐乃如来妙心之所现，法性妙土之所成，非如其它世界乃微尘聚集之一合相。微尘者，非指尘埃，乃组成物质小而又小之粒子。前所知者电子为最小。今已发现更有小于电子者，暂名夸克。现科学家亦知夸克亦非最小，此小而又小者，亦不可穷尽（自一九八○年后，科学家发现微中子，它在空间所占之区域，只等于一个电子一百亿分之一。彼等弥漫于太空之中。微中子能穿透十亿公里厚之铝板或钢板，如穿薄雾。）。如是小而又小之粒子，即是微尘之义。今经谓：极乐与密严，皆非如是粒子之所成，举体是如来妙心，是当人自性。故不生不灭，无衰无变，凝然常住，‘如无为性’。</p>
<p><b><span style="color:teal">于无量劫，积植德行，不起贪嗔痴欲诸想；不著色声香味触法。但乐忆念过去诸佛，所修善根。行寂静行，远离虚妄。依真谛门，植众德本。不计众苦，少欲知足。专求白法，惠利群生。志愿无倦，忍力成就。<span lang="EN-US"></span></span></b></p>
<p>本品初段明庄严净土。此下三段表严净自心。盖心土不二，心净则佛土净也。‘于无量劫，积植德行’。是此下三段之总标。劫者，表极长难喻之时间。无量劫者，表劫数又无量，此乃无量之极长之时。故其时间，无法称说，不可计量。以表修行久远。‘行’者，身口意之造作。‘德行’者，所成之善谓为德，能成之道谓为行。故德行指功德与行业，又指具足功德之行。即戒定慧三无漏学与六度也。又《会疏》云：‘行谓行业，三业所作。德谓福德，行之所感。’又‘非朝夕所得，故云积植。’积者积累，如点滴所聚。植者培植，似育苗成林。经时久远，不可计称，故云无量劫也。</p>
<p>‘不起贪嗔痴欲诸想’。‘想’者，对缘生心曰想。如于境执取男女等种种差别之相，谓之想，能取境界差别故。贪想、嗔想、痴欲想是三恶想。如《郁迦罗越问经》，谓菩萨行布施时，以离欲想、修慈想、无痴想对治三恶想。菩萨舍所施物，生离欲想。于求者与乐因缘，故嗔恨心薄，名修慈想。以此布施功德，回向无上道，则痴心薄，是名不痴想。今法藏大士不起三恶想，离诸烦恼。</p>
<p>‘不著色声香味触法’。‘不著’者，不贪著也。‘色’等，六尘也。（一）色尘。一切形色，如青黄赤白，及种种形象。（二）声尘。一切音声，乐声与杂讯等等。（三）香尘。鼻之所辨别者，芬香与恶臭。（四）味尘。舌之所辨者，饮食之种种美劣之味。（五）触尘。身之所辨者，例如细滑粗涩、寒热温和等等。（六）法尘。谓意根对前五尘分别好□，而起善恶诸法。又此六尘中，如男女之美容，丝竹歌咏之乐音，栴檀与男女身香，饮食肴膳种种美味，上妙衣服与男女身分柔软细滑之触觉，皆令众生贪著其事，不得出离。今法藏菩萨，内无恶想，即离惑因。不著六尘，是离惑缘。憬兴云：‘内因既离，外缘斯止，故云不著。’由于无三恶想，乃离惑业之因。六尘为缘，不著六尘，复离起惑之缘。憬兴师明其因果，谓内离惑业之因，故能止外惑业之缘，内外皆离矣。</p>
<p>‘但乐忆念过去诸佛，所修善根’（自《宋译》）。‘但’者，唯也，独也。此二句与前二句，应一气读下。前二句是‘万缘放下’，此二句是‘一念单提’，此正净业之纲宗。《华严经》明，十地菩萨，地地不离念佛。本经《大教缘起品》云：‘去来现在，佛佛相念。’又《观佛三昧经》云：‘尔时会中即有十方诸大菩萨，其数无量，各说本缘，皆依念佛得。’又‘佛告阿难：汝今善持，慎勿忘失。过去、未来、现在三世诸佛，皆说如是念佛三昧。我与十方诸佛及贤劫千佛，从初发心，皆因念佛三昧力故，得一切种智。’是故弥陀亦如释尊及十方如来，从初发心，皆因念佛三昧，证无上菩提。故但乐忆念诸佛也。‘所修善根’指诸佛所修之功德。忆念佛德，感恩图报，思欲齐等，是名忆佛。佛之善根，念佛最胜，今欲齐等，故亦当持名念佛。名具万德，总摄一切善根。故知老实持念，实暗摄忆佛功德也。又《安乐集》曰：‘或有三昧，但能除贪，不能除嗔痴；或有三昧，但能除嗔，不能除痴贪；或有三昧，但能除痴，不能除贪嗔；或有三昧，但能除现在障，不能除过去、未来一切诸障。若能常修念佛三昧，无论现在、过去、未来一切诸障，悉皆除也。’是故法藏菩萨，于净心诸行中，首云‘但乐忆念诸佛’也。</p>
<p>‘行寂静行’。《探玄记》云：‘无余涅槃名寂静。修彼名行。’又《资持记》曰：‘寂静，即涅槃理也。’又世尊释迦牟尼圣号。牟尼译作寂静或寂默。《理趣释下》云：‘牟尼者，寂静义。身口意寂静，故称牟尼。’又《大日经疏》云：‘牟尼者，寂默义也。常寂之土，微妙寂绝，幽深玄远，不可以言说之。如是法界大灭度法，唯佛一人究竟清净，故名牟尼也。’今经所云‘行寂静行’是大菩萨入无余涅槃之行，是法界大灭度法，非指二乘之寂静行也。</p>
<p>‘远离虚妄’。无实云虚，反真云妄。虚假不实，故云虚妄。《圆觉经》曰：‘虚妄浮心多诸巧见，不能成就圆觉方便。’又《涅槃经卅八》曰：‘一切恶事，虚妄为本。’是故首应远离虚妄，为止恶之本也。法藏菩萨所住是真实慧，所行是清净行，故能远离一切虚妄。</p>
<p>‘依真谛门，植众德本’。‘谛’者，真实不虚之义。世间与出世间之道理，决定不虚妄者，名为谛。《二谛义上》云：‘谛是真义。有于凡实，空于圣实，是二皆实。’意谓：凡俗以有为实，圣智以空为实。故有与空皆是实，故立二谛。顺凡俗迷情之法，曰俗谛，或世谛。圣智所见涅槃寂静真实之理，名真谛，或胜义谛、第一义谛。《智度论卅八》云：‘佛法有二谛。一者世谛，二者第一义谛。为世谛故，说有众生。为第一义谛故，说众生无所有。’又《大乘义章一》云：‘俗谓世俗。世俗所知，故名世谛。真者，是其绝妄之称。’‘门’者，法有种种差别，能使人趣入涅槃，故称为门。‘依真谛门’者，依第一义谛为门也。依真谛之胜义，植众德之根本。故曰‘依真谛门，植众德本’。《金刚经》曰：以无我、无人、无众生、无寿者，修一切善法。‘依真谛门’，即无四相也。‘植众德本’者，修一切善法也。‘植’者，种植也。‘德’者，善也。‘本’者，根也。诸善万行之功德，为佛果大觉之根本者，称为德本。又万德之根本称为德本。依是义故，阿弥陀佛名号，体具万德，名召万德，故曰德本。如《教行信证六》云：‘德本者，如来德号。此德号者，一声称念，至德成满，众祸皆转。十方三世德号之本，故曰德本也。’如上所引《观佛三昧经》，释尊曰：‘我与十方诸佛及贤劫千佛，从初发心，皆因念佛三昧力故，得一切种智。’亦与之同旨。皆以持名念佛为十方三世德号之本。故知植众德本可有二释：（一）者，菩萨因中，万德圆满。从因得果，故云‘植众德本’。（二）者，众德本者，即念佛名号也。且此二说实不相违。因菩萨因行不离念佛故，故（一）中有（二）；又念佛圆具万德故，是（二）中摄（一）。故云无违也。</p>
<p>‘不计众苦，少欲知足’。‘计’者，计较执著也。‘苦’者，《佛地经五》曰：‘逼恼身心名苦。’‘众苦’者，如二苦（内苦，外苦），三苦（苦苦，坏苦，行苦），四苦（生、老、病、死）、八苦等。分类不同，均表苦类众多。菩萨了达一切诸苦，皆是虚妄，毕竟不可得。故能安忍，住于平等。故曰‘不计众苦’。‘少欲’者，不多求也。‘知足’者，所得虽少而不恼恨也。如《涅槃经》云：‘少欲者，不求不取。知足者，得少不悔恨。’又《遗教经》云：‘少欲之人，则无谄曲以求人意。亦复不为诸根所牵。行少欲者，心则坦然，无所忧畏。触事有余，常无不足。有少欲者，则有涅槃。是名少欲。汝等比丘，若欲脱诸苦恼，当观知足。知足之法，即是富乐安隐之处。知足之人，虽卧地上，犹为安乐。不知足者，虽处天堂，亦不称意。不知足者，虽富而贫。知足之人，唯贫而富。’又《法华经劝发品》云：‘是人少欲知足，能修普贤之行。’又义寂师引《般若经》云：‘云何菩萨少欲，乃至阿耨菩提尚不欲，何况余欲。是名少欲。云何菩萨知足，得一切种智，是名知足。’此意不求他境名少欲，安住自法名知足。他境即是色等五欲，自法即是现量之智。‘准义寂意，则不于心外取法，无一法当情者，名为少欲。体露真常，寂灭为乐，如如不动，为知足。于此’少欲知足‘一句，具如是妙意，足证佛经语深。</p>
<p>‘专求白法，惠利群生’。‘白法’者，白净之法，指一切善法。《大乘义章七》曰：‘善法鲜净，名之为白。’《魏译》为‘清白之法’。《净影疏》云：‘所显之法，出离邪谤，名为清白。’《嘉祥疏》曰：‘是无漏明，故云清白。’《会疏》云：‘大乘法，名为清白。’‘惠利’者，‘惠’者惠施，‘利’者利济。故经义为：专求无漏大乘清净之法，用以普施有情，利乐群生。</p>
<p>‘志愿无倦’。‘倦’，疲也，厌也。《华严经》普贤大士十大愿王，概括其愿末之意为：虚空界尽、众生界尽、众生业尽、众生烦恼尽，我礼（乃至回向）乃尽。而虚空界乃至烦恼无有尽故，我此礼敬（乃至回向）无有穷尽。’念念相续，无有间断，身语意业，无有疲厌。‘是即’志愿无倦之义也。</p>
<p>‘忍力成就’。‘忍力’者，忍辱之力。法住师云：‘忍有三种：一者安苦忍，谓于世违事能受故。二、他不饶益忍，谓他于己有违损能受故。三、法思维忍，谓于法无分别故。’此三忍成就，故曰‘忍力成就’。又《会疏》明十忍，疏曰：‘’忍之为德，持戒苦行所不及。能行忍者，可名为有大力人。忍辱正治嗔恚，通断三毒。《宝云经》于菩萨所修法，各说十法。中说忍法，菩萨有十法，能净于忍。何等为十？（一）内忍、（二）外忍、（三）法忍、（四）随佛教忍、（五）无方所忍、（六）修处处忍、（七）非所为忍、（八）不逼恼忍、（九）悲心忍、（十）誓愿忍。（一）内忍。云何名菩萨内忍？菩萨饥渴寒热，忧悲疼痛，身心楚切，能自忍受，不为苦恼。是名内忍。（二）外忍。云何名菩萨外忍。菩萨从他闻恶言骂詈，毁辱诽谤，或毁辱父母兄弟姊妹眷属、和尚阿阇黎师徒同学，或闻毁佛法僧，有如是种种毁誉，菩萨忍辱，不生嗔恚，是名外忍。（三）云何名菩萨法忍。佛于诸经说微妙义，诸法寂静，诸法寂灭如涅槃相，不惊不怖，作是念言：“我若不解是经，不知是法，终不得菩提。”是故菩萨勤求咨问读诵。是弘法忍。（四）云何名菩萨随佛教忍。菩萨嗔恼毒心起时，作是思维：“此身从何而生，从何而灭？从我生者，何者是我？从彼生者，何者是彼？法相如是，从何因缘生？”菩萨作是思维时，不见所从生；亦不见所缘起；亦不见从我生，亦不见从彼起；亦不见从因缘生。作是思惟，亦不嗔，亦不恼，亦不毒。嗔怒之力，即便减少。是名随佛教忍。（五）云何名菩萨无方所忍。或有夜忍昼不忍，或昼忍夜不忍；或彼方忍，此方不忍。或此方忍，彼方不忍。或知识边忍，不知识边不忍。菩萨不尔。一切时，一切方，常生忍心，是名无方所忍。（六）云何名菩萨修处处忍。有人于父母、师长、夫妻、男女、大小、内外如是中生忍。余则不忍。菩萨忍者，则不如是。如父母边生忍，旃陀罗边生忍。是名修处处忍。（七）云何名菩萨非所为忍。不以事故生忍，不以利故生忍。不以畏故生忍。不以受他恩故生忍。不以相亲友故生忍。不以愧赧故生忍。菩萨常修于忍。是名菩萨非所为忍。（八）云何名菩萨不逼恼忍。苦嗔因缘，烦恼未起，不名为忍。若遇嗔因缘时，拳打刀杖，手脚蹴踏，恶口骂詈，于如是中，心不动者，则名为忍。菩萨若有人来起发嗔恚亦忍。不起发嗔恚亦忍。是名菩萨不逼恼忍。（九）云何名菩萨悲心忍。尔时菩萨若作王，若王等，有大功业，为苦众生而作其主。是苦众生，若来骂辱触恼之时，菩萨不以我是主故，而生嗔恚。如是众生，我当拔济，常为拥护，云何而得生于嗔恼。是故我今悲心怜愍，不生忿恚。是名菩萨悲心忍。（十）云何名菩萨誓愿忍。菩萨作是念：我先于诸佛前，曾作狮子吼，发誓愿言，我当成佛，于一切生死淤泥中，为拔诸苦众生。我今欲拔，不应嗔恚，而恼于彼。若我不忍，尚不自度，况利众生等（以上节录）。法藏菩萨满足诸忍，故云‘忍力成就’。</p>
<p><b><span style="color:teal">于诸有情，常怀慈忍，和颜爱语，劝谕策进。恭敬三宝，奉事师长。无有虚伪谄曲之心。<span lang="EN-US"></span></span></b></p>
<p>上云‘惠利群生’，慈也。‘忍力成就’，忍也。是故‘于诸有情’，常以慈忍为怀。‘和颜’，柔和之颜容。《会疏》曰：‘内离妄染，故外常温和。故云“和颜”。’《胜天王般若经》曰：‘菩萨行般若波罗蜜，如是随顺佛清净教。视诸众生，面门先笑，曾无嚬蹙。所以然者，心离秽浊，诸根清净。不染离垢，心不嗔恚。内无恨结。’‘爱语’者，四摄法之一。四摄法者，布施、爱语、利行、同事。随众生根性，而善言慰喻，使生亲爱之心，依附我受道。谓之爱语摄。故《胜天王般若经》言：‘下声细语软美之言，顺彼意语故。’‘勤喻’者，欢导慰喻也，为众生开佛知见，示佛知见也。‘策进’者，勉之使进，即常云之促进，今众生悟佛知见，入佛知见也。</p>
<p>‘恭敬三宝，奉事师长’。自谦曰恭，尊人之德，曰敬。《法华经嘉祥疏二》云：‘谦逊畏难为恭，推其智德为敬。’‘三宝’者，一切之佛陀，佛宝也。佛陀所说之教法，法宝也。随其教法而修业者，僧宝也。至于佛灭度后，住于世间者，称为住持三宝。木佛画像，佛宝也。三藏之文句，法宝也。剃□染衣者，僧宝也。所以名‘宝’者，据《宝性论》，共有六义：（一）世间希有、（二）离垢、（三）势力、（四）能庄严世间、（五）最上、（六）不变。又佛者，觉知之义。法者法轨之义，僧者，和合之义。‘恭敬三宝’，钦仰其德也。‘奉’者，尊崇奉养。‘事’者，承待。‘奉事’者，敬养服待也。‘师’者，教我以道者。‘长’者，德行，或辈分，或年龄高于我者。省庵师《劝发菩提心文》曰：‘若无世间师长，则不知礼义。若无出世师长，则不解佛法。不知礼义，则同于异类。不解佛法，则何异俗人。师长恩重，故应奉事。又密宗以恭敬上师为根本戒。又谓‘一切供养功德中，供养上师最为胜’。可见‘奉事师长’，实为修行要务。又《会疏》云：‘此（奉事师长）中，含摄孝养父母之句。师者，出世本；父母，世间福田，菩萨必须恭敬奉侍故。’此说亦有所据。如《观经》云：‘孝养父母，奉事师长。’</p>
<p>‘无有虚伪谄曲之心’。‘虚’者，虚妄不实。‘伪’者，诈现假相。‘谄’者，佞也。逢迎人意而吐其言，即常云之阿谀奉承也。‘曲’者，不直也，枉也，邪也。无有虚伪、谄伪、谄曲，则心端直无过。如《净影疏》云：‘无有虚伪谄曲之心，明离心过。’《维摩经佛国品》云：‘直心是菩萨净土。’肇公注曰：‘直心者，谓质直无谄。此心乃是万行之本也。’肇公以质直无谄之心，为万行之本。语至切要，未可忽之。</p>
<p><b><span style="color:teal">庄严众行，轨范具足。观法如化，三昧常寂。善护口业，不讥他过。善护身业，不失律仪。善护意业，清净无染。<span lang="EN-US"></span></span></b></p>
<p>‘庄严众行’者，《净影疏》曰：‘彰（表也）行成就。’‘庄严’者，福智二严。‘众行’者，‘檀（布施也）等一切行也。’意谓：以福与智，庄严布施等度及万行。《唯识述记七》曰：‘善资粮者，福智二严。’《涅槃记廿七》曰：‘二种庄严：一者智慧，二者福德。若有菩萨具足如是二庄严者，则知佛性。’又《探玄记三》曰：‘庄严有二义：一是具德义，二交饰义。’故知‘庄严众行’者，表一一行中悉是从性起修、全修在性也。故《净影疏》谓‘庄严众行’，是彰明所行成就也。‘轨范’者，轨则与模范也。又‘轨’者，法则也；‘范’者，法也，常也。由于所行皆具福智，故所说所教，皆成轨则。所行所示，为众模范，故云‘轨范’。悉是常法，无可变易，无所欠少。故曰：‘轨范具足。’</p>
<p>‘观法如化’者，观一切皆如幻化也。‘观’者，智之别名。《大乘义章二》曰：‘粗思名觉，细思名观。’又《游心法界记》曰：‘言观者，观智。是法离诸情计，故名为观也。’又《会疏》曰：‘观之字，即三观也。盖夫三谛三观者，万行之要枢，菩萨之肝胆也。’又‘法之一字，即指一切有情非情，生死涅槃诸法。’‘如化’者，《会疏》曰：‘非空非假、而空而假之譬。则是中谛也。’意谓：既言如化，则非绝对空无，故言非空。若言是有，则只如幻化而已，并非实有。又既云如化，乃非有而现假有。既是幻化，则所现举体是空。故《会疏》谓为‘非空非假，而空而假’，是显中道之义。‘观法如化’者，即观一切法，皆是中道。</p>
<p>‘三昧常寂’。‘三昧’者，正定也。‘常寂’者，真体离生灭之相，谓之常。绝烦恼之相，谓之寂。《唯识述记》曰：‘不生不灭，绝名相于常寂之津。’是故《净影疏》曰：‘三昧常寂，止行深也。（’止行‘者，修止之行也。止心一处曰止，乃禅定之异名也）。’绝名相，离烦恼，不生不灭，住于常寂。如是三昧，故云深也。由于常行中道，住一切如化之妙观，自然入于不生不灭甚深常寂之正定。又《遗教经》曰：‘譬如惜水之家，善治堤塘。行者亦尔。为智慧水故，善修禅定，令不漏失。’此表定慧等持之因行。本经《大教缘起品》曰‘如来定慧究畅无极’是其果德。</p>
<p>‘善护口业’下六句，表菩萨身口意三业清净。三业之中，则以‘善护意业’为首要。是即菩萨‘善护己念’之正行。由于深契中道，正定常寂，了达真源，远离生灭。自然远离一切烦恼之垢，是以意业，‘清净无染’。意业清净，身口随之。于口业云‘不讥他过’。‘讥’者，谴也，诽也，指责人之过失也。口业不讥他过者，实由于意业之不见他过也。‘他’者，一切有情也。进言之，则包括有情无情，万事万物之一切法。一切无过，本自无染。清净本然，本自圆成。如‘首楞严’义为‘一切事究竟坚固’。又如《圆觉》，‘诸戒定慧及淫怒痴，俱是梵行’，又‘一切烦恼，毕竟解脱’。是故一切平等，无有可讥者。</p>
<p>‘善护身业，不失律仪’。‘律’者，戒律。‘仪’者，仪则。《大乘义章十》云：‘言律仪者，制恶之法，说名为律。行依律戒，故号律仪。’其意谓：所谓为律仪者，防恶止非之法，称为戒律。行为依止于戒律，称为律仪。又《行持钞资持记》云：‘通禁制止为律，造作有相名仪。’综上之意，依止戒律，体现于行仪，名为律仪。又律仪戒者，乃三聚净戒之一。三聚戒者：（一）摄律仪戒。受持五、八、十、具足等一切之戒律。（二）摄善法戒。以修一切善法为戒。（三）摄众生戒，又云饶益有情戒，以饶益一切有情为戒。上三为大乘菩萨通受之戒，于（一）摄律仪戒中，在家菩萨受五戒与八戒。出家菩萨须受（一）中之十戒与具足戒。《涅槃经卅一》云：‘戒亦一切善法梯橙。’（‘橙’同‘凳’，见《中华大字典》。）又《璎珞本业经下》云：‘一切众生，初入三宝海，以信为本。住在佛家，以戒为本。’《五灯会元》云：‘法要有三，曰戒定慧。’以上经论，广显戒德。《普超三昧经一》曰：‘被戒德铠，化度众生。’此正为‘善护身业，不失律仪’之真意。戒铠于此有二义：一者，护持义。以戒德为铠甲，如消防队员衣石棉衣。入三界火宅，冒三毒烈焰，拯济群生，无所畏惧。二者，庄严义。以持戒德，而自庄严。不失律仪，轨范人天，令众钦仰归止，来受教化。慕我戒德，学我戒行。进修定慧，而度彼岸。</p>
<p>前引《圆觉》：‘诸戒定慧及淫怒痴，俱是梵行。’与今‘不失律仪’，互相照映，正显中道，理事无碍，圆解圆修之妙行。了知戒定慧与淫怒痴平等平等，仍严持净戒，不失律仪。虽严持律仪，轨范具足，但自心常寂，一切平等，悉无取舍，更无爱憎。不见己是，不道人非。如是持戒，是真持戒。如是修行，是普贤行。如是知见，方契中道。若人稍闻平等之意，便谬斥持戒为著相，诽谤戒律。或稍能持戒，便增我慢，自赞毁他，侈谈他人过失。是皆以病为药者也。</p>
<p>上三段为法藏大士严净自心之德行。下为成就众生之德行。</p>
<p><b><span style="color:teal">所有国城、聚落、眷属、珍宝，都无所著。恒以布施、持戒、忍辱、精进、禅定、智慧，六度之行，教化安立众生，住于无上真正之道。<span lang="EN-US"></span></span></b></p>
<p>‘聚落’即村落，即今之乡村居民点。‘著’者，执也。有所执著，则难离舍。今无所著，故皆可用以布施。于布施下，续戒、忍等五度。因诸度咸以无著为本。是即《金刚经》宗旨，远离四相，修一切善法，故能得阿耨多罗三藐三菩提也。此六度，乃菩萨究竟自他兼利之大行，能到涅槃彼岸。菩萨自行此法，亦以此教导利益众生。故续云‘教化安立众生’。《会疏》释曰：‘以道授他为教，转恶成善为化。引导众生安住正道，建立大心，故云安立。’盖大士以六度教导与摄受众生，使之转恶成善，发起大心，安住正道。此道非是小道，盖为‘无上真正之道’。‘无上’者，无有更能胜过之者。《净土论注》曰：‘无上者，此道穷理尽性，更无过者。’又《华严大疏钞十三》曰：‘无有能过者，故号为无上。’‘真’者，真实，无迷无妄。‘正’者，于理无差曰正。又无邪无曲曰正。又禅门解‘正法眼藏’中之正字曰：‘正’者，是佛心之德名。此心彻见正法，故云正法眼。‘道’，一者，以能通为义。《俱舍论廿五》云：‘道义云何，谓涅槃路。乘此能往涅槃城故。’又《华严大疏十八》曰：‘通至佛果，故名道。’二者，涅槃之体，排除诸障，无碍自在，谓之道。《涅槃无名论》曰：‘夫涅槃之名道也，寂寥虚旷，不可以形名得。微妙无相，不可以有心知。’由上可知，道者，通至涅槃之路，又即是涅槃也。综上经论，‘住于无上真正之道’者，真正者，真实无差也。无上者，此道穷性尽理，更无有能过之者。大士教令众生，登涅槃彼岸，安住涅槃道果。</p>
<p>下明，由于如上之殊胜妙德，而感如下增上胜果。</p>
<p><b><span style="color:teal">由成如是诸善根故，所生之处，无量宝藏，自然发应。或为长者、居士、豪姓尊贵；或为刹利国王、转轮圣帝；或为六欲天主，乃至梵王。于诸佛所，尊重供养，未曾间断。如是功德说不能尽。<span lang="EN-US"></span></span></b></p>
<p>‘如是诸善根’，指上文积功累德之种种善根，是为能感。感必有应。果必酬因。是故法藏菩萨感得胜果。生生世世，所生之处，均得如下文所得之妙果。首云‘无量宝藏，自然发应’。‘宝藏’者，《笺注》曰：‘累积珍宝之库藏也。妙法能济众生之苦厄，故以为喻。’‘发应’者，相感而自然开发也。《会疏》曰：‘菩萨于多劫积布施持戒功，故自感宝藏涌出应其德。’</p>
<p>‘长者’，乃印度古时，对年长并具德财者之通称。《法华玄赞》云：‘心平性直，语实行敦，齿（年）迈财盈，名为长者。’‘居士’者，在家修佛者之通称。《法华玄赞十》曰：‘守道自恬，寡欲蕴德，名为居士。’又《会疏》曰：‘姓贵位高，大富年耆，是名长者。多积财宝，深归佛乘，居家丰盈，名居士。’‘豪姓’，指名门、望族、大姓、贵家（如乡里之贵者，称乡豪）。‘尊贵’，指高官显吏。‘刹利’，梵语，印度四姓之第二。具云刹帝利。据《西域记》义为王种。即今所谓王家贵族。又《智度论卅二》曰：‘刹利者，王及大臣也。’二义稍违，或古印度大臣多是贵族欤？‘国王’者，一国之主。‘转轮圣帝’，或称转轮王、转王。身具卅二相。即位时从天感得轮宝。轮有金银铜铁四种，依其次第，统领四三二一之大洲，如金轮王领四洲，余依次例减。《会疏》曰：‘转轮王者，四洲之主。由轮旋转，威伏一切故。’‘六欲天主’，乃欲界六天之王。六天者，（一）四天王、（二）忉利、（三）夜摩、（四）兜率、（五）化乐、（六）他化自在。‘梵王’，大梵天王之异称。梵天总指色界诸天。以上盖表菩萨以善根力，感得生生尊贵，德高望重，财富充足，乃至或为人王，或作天帝，上宏下化，能满所愿。更以善根力故，大愿力故，常得值佛，‘于诸佛所，尊重供养，未曾间断’。所作功德，无量无边，‘说不能尽’。</p>
<p><b><span style="color:teal">身口常出无量妙香，犹如栴檀、优钵罗华。其香普熏无量世界。随所生处，色相端严。三十二相、八十种好，悉皆具足。手中常出无尽之宝，庄严之具，一切所须，最上之物，利乐有情。<span lang="EN-US"></span></span></b></p>
<p>大士广修不可思议普贤大士之德，故其胜感，亦不可思议。首云‘身口常出无量妙香’。‘栴檀’者，乃印度香木之名，我国所无。译作与乐。据《慧苑音义》，此木有赤白二种，白檀能治热病，赤檀能去风肿，故名与乐。‘优钵罗’，译为青莲花、红莲花。其花香气芬馥。《慧苑音义》曰：‘优钵罗，花号也。其叶狭长，近下小圆，向上渐尖。佛眼似之，经多喻之。’大士身口常出妙香，是乃戒德之所感。《观佛经三》曰：‘常以戒香，为身璎珞。’又《戒香经》曰：‘世间所有诸华香，乃至沉檀龙麝如是等香，非遍闻，唯闻戒香遍一切。’本经曰：‘其香普熏无量世界。’，故知其香应是戒香也。</p>
<p>‘端’者，端正。《魏译》言‘容色端正’。‘严’者，庄严。‘三十二相’，就佛丈六化身而言，则有三十二相。若就报身，则有八万四千相。‘八十种好’，指八十随形好，此亦就丈六之身而言。若是报身，则有六十四亿一千六百万随形好。《观经》曰：‘无量寿佛有八万四千相，一一相各有八万四千随形好。’。又《法界次第下》云：‘相好乃同是色法，皆为庄严颢发佛身。但相总而好别。相若无好，则不圆满。轮王释梵亦有相。以无好故。相不微妙。’又《智度论》曰：‘相粗而好细。众生见佛则见相。好则难见故。又相者余人共得。好者或共或不共。以是故，相好别说。’由上可见，‘相’乃其粗者，共者，显而易见者。‘好’乃细者，不共者，微妙难见者。法藏菩萨因地，于卅二相八十种好‘悉皆具足’，无有缺少。</p>
<p>‘手中常出无尽之宝，庄严之具，一切所须最上之物，利乐有情’。手出诸宝，如《维摩经》中之宝手与妙臂二菩萨。罗什大师曰：宝手者，手中能出无量珍宝也。又云：‘以施报故，手出无尽宝物，如五河流，故名妙臂。’义寂师判此为十地菩萨之行，以智度成故。妙智融通，故随意无碍。净影曰：‘手出供具，供养诸佛。’义寂云：‘施诸有情，供养三宝。’可见手中所出‘无尽之宝’，‘庄严之具’‘所须最上之物’，端为上供与下施也。如《唐译》云：‘诸宝香华、幢幡缯盖、上妙衣服、饮食汤药，及诸伏藏珍玩所须，皆从菩萨掌中自然流出。’普施众生，‘利乐有情’。于一手中流出如是无量无边种种最上之物，正显《华严》一多相即、圆明具德之玄旨。</p>
<p><b><span style="color:teal">由是因缘，能令无量众生，皆发阿耨多罗三藐三菩提心。<span lang="EN-US"></span></span></b></p>
<p>‘由是因缘’，总指以上种种殊胜因缘，能令所化之众生，发起无上菩提之心。深表法藏大士，以无量心，发无量愿，起无量行。一一皆称真如法界。是故愿无虚发，功不唐捐。故‘能令无量众生’，亦称法界，‘皆发阿耨多罗三藐三菩提心’。此心即是真如本心也。</p>
