<h1>《中庸胜唱》1.02 略例</h1><p> 演唱、普说、小参、上堂、训诂、拈提、论赞，种种安立名言，要不外显用明体，立己破人也。演唱者，滔滔如洪波之激海﹔普说者，粒粒若圆器之倾珠﹔小参则随缘而赴机﹔上堂乃树范而风远。言必该典，训诂为尚﹔义叩专工，拈提乃通﹔至于论赞，抑扬乘其褒贬，去取悉轨阳秋，今此之说，有难遍及。仅以左之三支，诠其义而通其余。例固不仅三，故曰略也。 </p><p> 一释字。此土以语言文字诠理及事，不通字义，斯晦也。开例之首，先及之。 </p><p> 二通义。义不通，行焉笃？笃行全事，激义居先。故次释字曰通义。 </p><p> 三拈提。释字之失，臻其至，则蔽物。通义之失，臻其至，则囿理，蔽物囿理，宁曰中庸，超方之立于焉尚也。爰立拈提。 </p><p> 《书》曰："汤执中，立贤无方。"《齐物论》曰："天下莫大于秋毫之末，而泰山为小﹔莫寿夫殇子，而彭祖为夭。"云门曰"顾鉴咦"，首山曰："家家门前火把子"。之数者，超方之似也，明此而后，出主人奴，把头作尾，无德不通，有感斯应。终日囿于理而远乎理，蔽于物而外乎物。不守一家之言，不倚他人之户。不立自己之场，不落圣贤之臼。不任运而闲闲，不役形而戚戚，不舍雅而居俗，不远俗而鸣高。不立异以非同，不趋同而舍异。或时用字作义，或时用义作字。或时字义两用，或时字义两不用。以之而说《中庸》，则中庸法如是﹔以之而说凡圣，则凡夫圣人法如是﹔以之而说百工、伎艺、曰兵、曰农、曰商、曰教、曰财等等法，而此等等一切法无不如是也。此超方之的旨，拈提此旨以示人，古人谓之"评唱"。又曰"拈题"。今演《中庸》，例固尚乎此矣。日词丽、曰文藻、曰典、曰雅、曰高、曰幽，一切胜名，都非所尚，必曰然诸圣之心灯，续众生之慧命﹔揭宇宙之至理，轨万有之行。责固肩夫貌躬，义讵让于当仁？此心此志，山岳可移，之死靡他矣。若曰斯言也，似离经﹔斯义也，实叛道，乃至佞佛逃禅，骛外盲内，一切游词，诽语、谤论、邪言，都非所计！ </p>
