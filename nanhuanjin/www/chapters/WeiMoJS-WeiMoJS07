<h1>《榴窗随判》07、判三关</h1><p> 问曰：“宗下悟程初关、重关、牢关等说。竞衔人口，是欤?非欤?若是，与教下三顿之说何异?若非，说三关者妄邪，盲耶?愿垂明示。” </p><p> 判曰：“狮子扑人，韩卢趁块。一物也无，云何曰三?又，既曰宗下，自当远异乎教，若不尔者，何分宗教?必以教下三顿之说而与宗下三关判异判同，以何为平?纵得其平，与汝身心有何饶益?咄！向汝道转解而缚转坚，转辩而义转渊。此是什么所在，说宗说教，说是说非，说异说同，道来、道来。 </p><p> “宗者、释迦老子睹明星而悟此一着子，时之诠语也；教者，以此一着子而教人，令六道四生同证此一着也。讵有他义奇义哉！若然，宗者教之宗，教者宗之教，前已明判，体固非二，用实不一也。用既不一，无论何宗何教，都以扶起破沙炉，使当人把自己足根下一段风流韵事，透顶透底，了了彻彻，为惟一职责。果能了彻，不但分宗下教下三顿三关，不是衍文，不是骈枝，即曰宗上教上千顿千关亦非游词。何也?惟此一事矣。不然，任汝多闻达古今，总是数人珍宝。 </p><p> “况三关者一期方便语，实际理地不立一尘，宁有三乎?雍正曰‘不挂一丝，前后际断、曰初关；山者山，河者河，色声香味触法尽是本分，无一物非我身，无一物是我己，色空无碍获大自在，曰重关；家舍即在途中，途中即在家舍、行斯住斯，体斯用斯，如是惺惺行履，无明执着自然消落，曰末后一关。’末后一关者，今人说为牢关也。等如是说，概属诽语邪词，悉为谤论戏法。至云人人皆有生缘，我手何似佛手?我脚何似驴脚?当彼宋时，天下目为三关者也。而黄龙慧南者又何曾自诠曰：‘我此语句为彼三关或非彼三关耶?’圆悟勤曰：‘渠侬无背面，一镞破三关。’大慧杲曰：‘一簇破三关，分明箭后路。’不快漆桶，三关之说，会来!会来！ </p><p> “当人不检己阙，不迈进程，不抖擞精神透关，日与关吏盘桓，关河邂逅，曰初关，曰重关，曰末后牢关。任汝说尽千关万关，总是说食不饱，何如亲透一关?望前路之悠悠，藐己躬之孑孑，春风秋月逐尔等闲而过，放荡天涯何年返屋?咄！如是昧行，向外咨逞，不曰己妄己盲，而曰人盲人妄者，何欤?诗曰：‘蝴蝶梦中家万里。杜鹃枝上月三更。’甚可怀也。” </p>
