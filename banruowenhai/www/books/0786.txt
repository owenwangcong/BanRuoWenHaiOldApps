<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(发大誓愿第六)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次<span lang="EN-US"></span></span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">发大誓愿第六<span lang="EN-US"></span></span></p>
<p>本品乃法藏菩萨遵佛明训，于大众中宣说所发殊胜大愿。此大誓愿，妙德难思。如《甄解》曰：‘四十八愿功德成就，而归一正觉，即是南无阿弥陀佛也。是名弘誓本乘海，亦名悲愿一乘。此乃弥陀正觉功德也。正觉功德不可思议者，由誓愿不可思议。是以《行卷》以卅六句叹誓愿不可思议，以彰正觉功德广大。文曰：“敬白申一切往生人等，弘誓一乘海者，成就无碍无边最胜深妙不可思议至德。何以故？誓愿不可思议故。悲愿喻如大虚空，诸妙功德广无边故。犹如大车乃至犹如大风，普行世间无所碍故。能出三有系缚城，乃至开显方便藏。良可奉持。特可顶戴也。”’</p>
<p>至于愿文多寡，诸译颇有差异。汉吴两译同为廿四愿。且经中明言‘便结得二十四愿经’。《宋译》则为三十六愿。魏唐两译则为四十八愿。至于《后出阿弥陀偈经》曰‘誓二十四章’。可见廿四愿于诸经中实居多数。但世间流通者，只是《魏译》。故世人熟知四十八，而罕闻廿四愿也。</p>
<p>且汉吴两译虽同为廿四愿，但内容亦甚不同。《吴译》第二愿为‘使某作佛时，令我国中无有妇人。女人欲来生我国中者，即作男子。诸无央数天人民、蜎飞蠕动之类，来生我国者，皆于七宝水池莲花中化生长大，皆作菩萨、阿罗汉，都无央数。得是愿，乃作佛。不得是愿，终不作佛。’此中具有莲花化生，与国无妇女之殊胜大愿。而《汉译》无之。其他诸译亦皆阙如。由此可见，诸译差异之甚。</p>
<p>且汉吴两译虽同曰廿四愿。但实际内容，则不止廿四。以上《吴译》第二愿为例。此一愿中实具（一）国无妇女；（二）莲花化生；（三）蜎蠕得生，并皆作菩萨、阿罗汉；（四）菩萨、阿罗汉无量等，精要胜愿。准是可知，所谓廿四愿，实不止廿四。据诸《后出阿弥陀偈经》‘誓二十四章’之经文。可知弥陀誓愿实为廿四章，非仅廿四愿也。</p>
<p>至于魏唐二译同为四十八愿，但名为四十八，实际则不足四十八。例如《魏译》第廿九愿为‘设我得佛，国中菩萨若受读经法，讽诵持说，而不得辩才智慧者，不取正觉’。第三十愿为‘设我得佛，国中菩萨智慧辩才，若可限量者，不取正觉’。实则此两愿祗有广略之异，第三十愿只是第廿九愿之补充与引申而已。《唐译》中第廿九与三十愿，亦与此同。更有进者，魏唐两译均缺国无女人及莲花化生之愿。可见魏唐两译之四十八愿，并未圆具诸愿。</p>
<p>至于汉吴两译，则缺十念必生之根本大愿。可见汉吴魏唐宋五译，均非无量寿经之善本。是以会集诸译，广撷众长，另成会本，实不容缓也。</p>
<p>于是夏师会集诸译之大愿，既重古译多见之廿四，又采世间所流通之四十八，乃以廿四为章，四十八为目，既符‘誓廿四章’，又合四十八愿。经中备集诸译之长，十念必生、国无女人、莲花化生诸愿，皆见于会本。复妙摄各愿精要，以少文而显多义。例如《魏译》第卅八愿曰：‘设我得佛，国中天人，欲得衣服，随念即至。如佛所赞应法妙服，自然在身。有求裁缝捣染洗濯者，不取正觉。’第二十四愿曰：‘设我得佛，国中菩萨在诸佛前，现其德本。诸所求欲供养之具，若不如意者，不取正觉。’《魏译》此两愿显衣服与供具之如意。但缺饭食如意。如《汉译》第二十三愿（《吴译》为第十四愿）曰：‘我作佛时，我国诸菩萨欲饭时，则七宝钵中，生自然百味饭食在前。食已，钵皆自然去。不尔者，我不作佛。’（于此又可见魏唐之四十八愿，实不足四十八也。）今此会本，摄集以上三愿为：‘我作佛时，生我国者，所需饮食、衣服、种种供具，随意即至，无不满愿。’可见会本，文约义丰，诸译所具之弥陀胜愿，备显无遗。是以近世诸贤，公认此为善本，良有以也。</p>
<p><b><span style="color:teal">法藏白言：唯愿世尊，大慈听察。<span lang="EN-US"></span></span></b></p>
<p>‘听’者，耳闻也。‘察’者，心中审思也。《会疏》曰：‘如来听其说明，照察丹诚，故云听察。’故经义为法藏菩萨请求世尊，垂慈于我，听我所说，鉴我诚心。以下法藏陈说所发大愿。</p>
<p><b><span style="color:teal">我若证得无上菩提，成正觉已，所居佛刹，具足无量不可思议功德庄严。无有地狱、饿鬼、禽兽、蜎飞蠕动之类。所有一切众生，以及焰摩罗界，三恶道中，来生我刹，受我法化，悉成阿耨多罗三藐三菩提，不复更堕恶趣。得是愿，乃作佛。不得是愿，不取无上正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">一、国无恶道愿。二、不堕恶趣愿。<span lang="EN-US"></span></span></p>
<p>首四句，总括全部大愿。愿我成佛时，所居之佛刹，具足无量（无法以数量表示）胜妙功德，具足无量清净庄严。具足者，圆满也。周遍含摄，无欠无余。故云具足。所具功德与庄严，皆不可思议，超情离见，非思量分别之所能知，非语言文字之所能表。故曰‘不可思议’。《华严经》独明事事无碍之不可思议境界，一多相即，小大相容，广狭自在。延促同时，重重无尽，圆明具德等等。详之则为十玄妙门。前于判教一节中曾浅述之。今经阿弥陀佛即是毗卢遮那如来，极乐净土何异华藏世界，极乐依正举体是事事无碍不可思议境界，一一圆具无尽玄门。故曰：‘具足无量不可思议功德庄严。’由于具足无量不可思议功德，故能令众生，闻名得福，闻名发心，十念必生，迳登不退。复以具足无量不可思议庄严，故万物严净，穷微极妙；光莹如镜，彻照十方；触光安乐，垢灭善生；其香普熏，十方世界，众生闻者，皆修佛行，见菩提树，证无生忍。妙显极乐世界，一尘一毛，悉皆圆明具德。是以此四句，列于愿首。表以下一一各愿，莫不如是。一一之愿皆是为众生。一一之愿皆是弥陀本妙明心之显现。一一之事相皆是清净句，皆是真实智慧无为法身。</p>
<p>下明，我此佛刹中，无有地狱、饿鬼、畜生（经中常以禽兽蜎飞蠕动之类表畜生道）三恶道。’地狱‘此为汉语，梵语为那落迦、泥犁等。《大摄论音义》曰：‘此译有四义：（一）不可乐。（二）不可救济。（三）闇冥。（四）地狱。’今经言地狱乃其中之一义。《婆沙论》曰：‘瞻部洲下过五百踰缮那，乃有其狱。’‘踰缮那’即由旬，天竺里数之名。《维摩经肇注》云：‘上由旬六十里，中由旬五十里，下由旬四十里。’故常言地狱，以狱在地下也。但应知者，地狱不仅在地下，或在山间，或大海边，旷野树下，空中皆有其狱。总之地狱有三类：</p>
<p>一、根本地狱，乃八大地狱及八寒地狱。八大地狱对八寒而言，亦名八热地狱。瞻部洲地下五百由旬有地狱，名为等活，从是依次而下至第八狱，名为无间，此八狱乃层层竖立者也。据《俱舍论》兼考《大论》，此八狱为：（一）等活地狱。彼中罪人遇种种斫刺磨捣，苦极身死，然冷风吹之，皮肉还生，等于前活。（二）黑绳地狱。先以黑绳缚罪人肢体，而后斩锯。（三）众合地狱。众多苦具，俱来逼身，合党相害。（四）号叫他狱。逼于众苦，发悲号怨叫之声。（五）大叫地狱。逼于剧苦，更发大哭声。（六）炎热地狱。火随身起，炎炽周围，苦热难堪。（七）大热地狱。热中之极，故曰大热。（八）无间地狱。受苦无间，无有间歇。</p>
<p>以上八大地狱外，更有八寒冰狱，依次横列：（一）额部陀，此云疱。严寒逼身。体上生疱也。（二）尼刺部陀，极寒逼身，体分疱裂也。（三）呵罗罗（寒逼而自口中所发之颤声）。（四）阿婆婆（同上）。（五）虎虎婆（同上）。（六）嗢钵罗。（青莲花也）严寒逼迫，身分折裂如青莲也。（七）钵特摩。（红莲花）身分折裂如红莲花也。（八）摩诃钵特罗（大红莲花）。身分折裂如大红莲花也。</p>
<p>此上为根本地狱。下叙近边地狱、孤独地狱。</p>
<p>二、十六游增地狱。八大地狱中每一大狱，皆有四门。每一门外，每附增四狱。名为（一）煻煨增。（二）尸粪增。（三）锋刃增。（四）烈河增。合为十六处，称为十六游增地狱。八大地狱合计共有一百二十八处。亦名近边地狱。</p>
<p>三、孤独地狱。在山间、旷野、树下、空中，其类无数，受苦无量。地狱苦果，其最重处，一日之中八万四千生死，经劫无量。《辅行记》云：作上品五逆十恶者感之（指最极恶逆者）。</p>
<p>‘饿鬼’者，《大乘义章八》曰：‘以从他求故，名饿鬼。又常饥虚，故名为饿。恐怯多畏，故名为鬼。’《婆沙论》云：‘鬼者畏也，谓虚怯多畏。又威也，能令他畏其威也。又希求名鬼，谓彼饿鬼恒从他人，希求饮食以活性命。’又云：‘有说饥渴增（盛也）故，名鬼。由彼积集，感饥渴业。经百千岁，不得闻水名。岂能得见，况复得触。有说被驱役故，名鬼。恒为诸天处处驱役驰走故。’此道亦遍诸趣。有福德者作山林冢庙神。无福德者，居不净所，不得饮食。常受鞭打，填河塞海，受苦无量。《辅行记》云：‘下品五逆十恶者感之（指恶逆中之最轻者）。’</p>
<p>‘畜生’新译为傍生。指傍行之生类。《新婆沙论》云：‘其形傍，故行亦傍。以行傍，故形亦傍。是故名傍生。’傍者，横也。《会疏》云：‘此道遍在诸处。披毛戴角，鳞甲羽毛。四足多足，有足无足。水陆空行，互相吞啖，受苦无量。’《辅行记》云：‘作中品五逆十恶者感之。’</p>
<p>‘焰摩罗界’者，指焰摩罗王之世界。焰摩罗，又作炎摩、琰摩、阎摩、阎摩罗等。译为缚，缚罪人之义。焰摩罗王，义译为平等王。此王登录、治理世间生死罪福之业。主守地狱，八寒八热，及其眷属诸小狱等。决断善恶，役使鬼卒。于五趣中，追摄罪人，捶拷治罚，更无休息。故《三启经》云：‘将付琰魔王，随业而受报。胜因生善道，恶业堕泥犁。’又译双王，兄及妹皆作地狱王。兄治男事，妹理女事，故曰双王。’焰摩罗界’者，即此王之管界。《俱舍论》云：‘琰魔王国，于此瞻部洲下，过五百踰缮那（即由旬），有琰魔王国，纵广量亦尔。从此展转，散居余处。’又《长阿含经地狱品》云：‘阎浮提南，大金刚山内，有阎罗王宫，王所治处。从广六千由旬。’</p>
<p>‘三恶道’，又名三恶趣，又名三涂。为一切众生造恶所生之处。故名恶道。地狱、饿鬼、畜生三道，名三恶道。《法华经方便品》曰：‘以诸欲因缘，坠堕三恶道。’盖谓众生如内有贪求欲乐之念，是为因。外攀缘欲境，是为缘。以此因缘，起念造恶，终堕恶道。</p>
<p>本章具两愿，‘国无恶道愿’，及‘不堕恶趣愿’。首数句之文意为，我若证得如来果觉，成就无上正等正觉，即已究竟成佛，是时我所住持之佛土，具足无量不可思议功德庄严。以上数句，总表极乐世界之微妙殊胜。故于第一愿首宣说之。以下则分叙四十八愿各各内容，其下第一愿曰：‘无有地狱、饿鬼、禽兽、蜎飞、蠕动之类。’乃国中无有三恶道愿。此正表弥陀大悲心切。故首两愿，唯愿众生无苦。三恶道乃苦中之极也。密教中曰：‘大悲为根，菩提为因，方便为究竟。’又《华严经普贤行愿品》曰：‘诸佛如来以大悲心而为体故。’故愿国中永无恶趣。</p>
<p>‘不堕恶趣愿’。或曰‘不更恶趣愿’，为第二愿。此承第一愿而言，我国不但无三恶道，甚至从焰摩罗界（即地狱界）等恶道中，来生我国之一切众生，受佛之教化，不但永不更入恶趣，并悉皆成就阿耨多罗三藐三菩提。《净土论注》曰：‘佛所得法，名为阿耨多罗三藐三菩提。’又《法华玄赞》曰：‘“阿”云无。“耨多罗”云上。“三”云正。“藐”云等。又“三”云正。“菩提”云觉。即是无上正等正觉。’《大智度论八十五》曰：‘唯佛一人智慧为阿耨多罗三藐三菩提。’恶道众生善根微弱，复多宿业，蒙佛愿力加被，摄受往生。生彼土已，悉令成佛，此实阿弥陀如来慈悲至极之无上圣愿。盖以从恶趣带业往生之众生，宿具恶业，应堕恶道。但因弥陀愿力加持，往生极乐不复更堕三途，故曰不堕恶趣。故龙树大士曰：‘若人生彼国，终不堕三趣。’又善导大师曰：‘乃至成佛，不历生死。’是则横出于六趣矣。</p>
<p>又此章大愿，摄二殊胜。一者，恶趣众生，亦得往生极乐，不复更堕恶道。表弥陀悲心无尽，度化无余也。二者，凡往生者，悉皆作佛，究竟菩提。由此可见弥陀本心，念念愿一切众生成佛，而此愿既已成就，足证弥陀智慧功德、威神力用不可思议。末云：‘得是愿，乃作佛，不得是愿，不取无上正觉。’表此愿成就，我（法藏菩萨）方成佛。若此愿不成，我终不成佛。故曰：‘不取无上正觉。’以下各愿，简为‘不取正觉’。</p>
<p><b><span style="color:teal">我作佛时，十方世界，所有众生，令生我刹，皆具紫磨真金色身；三十二种大丈夫相；端正净洁，悉同一类。若形貌差别，有好丑者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">三、身悉金色愿。四、三十二相愿。五、身无差别愿。<span lang="EN-US"></span></span></p>
<p>此章具三愿。‘十方世界，所有众生，令生我刹，皆具紫磨真金色身’，是为第三‘身悉金色愿’。生彼土者，身皆紫磨真金之色。真金色者，盖为如来之身色。善导大师曰：‘诸佛欲显常住不变之相，是故现黄金色。’日溪师曰：‘此标中道实相色。’今此大愿，欲令一切往生之人，同佛身相，皆真金色，此显生佛不二，真实平等。故《会疏》曰：‘是故愿言，我国人民，纯一金色，无有好恶，彼我平等，情绝违顺。’《会疏》之说，正显中道实相之义。</p>
<p>‘三十二种，大丈夫相’。国中天人，皆是三十二种大丈夫相。是为第四愿，称为‘卅二相愿’。三十二种大丈夫相，又名三十二大人相，简称三十二相。此三十二相，不限于佛，转轮圣王亦具此相。《智度论八十八》谓佛现此大人相者，因‘随此间阎浮提中天竺国人所说，则为现卅二相’。此说极好，佛本离相，而现相者，顺世间习俗故。又《法界次第下》曰：‘如来应化之体，现此三十二相，以表法身众德圆极。使见者爱敬，知有胜德可崇。人天中尊，众圣之王，故为现三十二相。’此三十二相，《三藏法数四十八》云：（１）足安平相。足里无凹处者。（２）千辐轮相。足下有轮形者。（３）手指纤长相。手指细长者。（４）手足柔软相。手足之柔者。（５）手足缦相。手足指与指间有缦网之纤维，交互连络如鸭鹅者。（６）足跟满足相。跟是足踵。踵圆满无凹处者。（７）足趺高好相。趺者足背也。足背高起而圆满者。（８）瑞如鹿王相。瑞为股肉。佛之股肉纤圆如鹿王者。（９）手过膝相。手长过膝者。（<span lang="EN-US">10）马阴藏相。佛之男根，密藏体内，如马阴也。（11）身纵广相。头足之高，与张两手之长相齐者。（12）毛孔生青色相。一一毛孔，生青色之毛而不杂乱者。（13）身毛上靡相。身毛之头右旋向上偃伏者。（14）身金色相。身体之色如黄金也。（15）常光一丈相。身放光明，四面各一丈者。（16）皮肤细滑相。皮肤软滑者。（17）七处平满相。七处为两足下两掌两肩及顶中。此七处皆平满无缺陷也。（18）两腋满相。腋下充满者。（19）身如狮子相。身体平正，威仪严肃。如狮子王者。（20）身端直相。身形端正，无伛曲者。（21）肩圆满相。两肩圆满而丰腴著。（22）四十齿相。具足四十齿者。（23）齿白齐密相。四十齿皆白净而坚密者。（24）四牙白净相。四牙最大而白者。（25）颊车如狮子相。两颊隆满，如狮子之颊者。（26）咽中津液得上味相。佛之咽喉中，常有津液，凡食物因之得上味也。（27）广长舌相。舌广而长，柔软细薄。展之则覆面而至于发际者。（28）梵音深远相。梵者清净之义，佛之音声清净而远闻也。（29）眼色如绀青相。眼睛之色如绀青者。（30）眼睫如牛王相。眼毛殊胜如牛王也。（31）眉间白毫相。两眉之间有白毫，右旋常放光也。（32）顶成肉髻相。梵音乌瑟腻，译作肉髻。顶上有肉，隆起为髻形者，亦名无间顶相。’（其他经论与此大同小异）望西师曰：‘依此愿故，众生生者，皆具诸相，不假修得。问：“具足此相，为华开后，将为前耶？”答：“不待花开，是生得故。”’</span></p>
<p>再下为第五‘身无差别愿’。愿曰：国中众生，容貌形色，悉皆端正洁净，等同一类。若有差别及好丑之分，则不成佛。此愿显极乐国人，等同一相，无有差别。故昙鸶大师曰：‘以不同故，高下以形。高下既形，是非以起。是非既起，长沦三有。是故兴大悲心，起平等愿。’是即发起此愿之本因也。</p>
<p><b><span style="color:teal">我作佛时，所有众生，生我国者，自知无量劫时宿命所作善恶。皆能洞视彻听，知十方去来现在之事。不得是愿，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">六、宿命通愿。七、天眼通愿。八、天耳通愿。<span lang="EN-US"></span></span></p>
<p>本章明彼土众生具第六‘宿命通愿’、第七‘天眼通愿’，与第八‘天耳通愿’。’通’者，神通之简称。穷潜神异，所为不测，谓之神。所作无壅，自在无碍，谓之通。神通有六种，称为六通，即宿命通、天眼通、天耳通、他心通、神足通与漏尽通。此六通中，第六唯圣（指阿罗汉），前五通凡，异生（非人）亦可得之。三界诸天皆可依果报，而自然感得前五种之神通（甚至鬼神亦有小通），但不能得漏尽通。此漏尽通唯圣者所证。须断尽烦恼，方为漏尽也。</p>
<p>今应注意者，经中极乐众生所具之通，远超余经论中禅定等所得者。例如凡夫之宿命通，能知不过八万劫。今云无量劫者何也？盖以极乐众生仗佛本愿力，而具大乘不共之通，故远胜于凡小也。《甄解》曰：‘小乘前五通，唯依四根本定得。漏尽通，依四禅未至中间及三无色（‘无色’者，指无色定。文中‘三’字或为‘四’字之误，盖八定者，乃色界之四禅与无色界之四无色定也。）。大乘依一切禅悉能之。今此经所说，大异于彼说。一切人天皆以佛愿为所依。故云，阿弥陀如来本愿力为增上缘。《事赞》云：“三明自然乘佛愿。须臾合掌得神通。”岂容同于有漏禅为所依耶？’故彼国天人之通，非修得者，不待修而自得成就，又不同于诸天报得五通。乃依弥陀之修德为因，依如来愿力，而酬得安乐自然之报德。是以胜于常途之报得。故《要集》云：‘不于四静虑中，而修神通因。只是彼土任运生得之果报，不亦乐乎！’</p>
<p>又佛菩萨与二乘之身通有多种不同。《甄解》据《大乘义章》云：‘（一）宽狭不同，如《地持》说，声闻二千国土，为通境界。缘觉六千国土，为通境界（今经中则以亿那由他百千佛刹为通境界，可见差异之甚。）。（二）多少不同。二乘一心一作，不能众多。诸佛菩萨能化现十方世界，一切色象。一时能现五趣之身。（三）大小不同。二乘化现大身，不能入小。化现小身，不能容大。诸佛菩萨现大身满三千界。能以大身入一尘中。化现小身如微尘，能以小身容受一切。又佛菩萨于一切色物，大能入小，小能容大。二乘不能。（四）迟速不同。二乘欲至远所，多时乃至。以其不同如意通故。诸佛菩萨，一念能至十方世界。以其所得如意通故。（五）虚实不同。二乘所化现一切，相似而已，不得实用。诸佛菩萨所化现，皆得实用。（六）所作不同。诸佛菩萨化无量人，各令有心。随作一事，令人异辨。二乘不能。（七）所现不同。诸佛菩萨但现一身，令人异见。但出一声，令人异闻。安住一土，十方俱现。二乘不能。（八）化根用不同。如《涅槃》说：“诸佛菩萨，六根互用。”二乘不能。（九）自在不同。如《涅槃》说：“诸佛菩萨，凡所为作，身心自在，不相随逐。其身现大，心亦不大。身现小，心亦不小。喜忧等一切皆尔（意谓身现喜，心亦不喜）。”二乘不能。’今彼国天人之神通，如《合赞》云：‘今则大乘不共之通，而更加（弥陀）本愿力，岂混同凡小通。’</p>
<p>本章中‘自知无量劫时宿命所作善恶’，是第六宿命通愿。宿者，宿世也，即过去世，俗称前世者也。命者，指生命。故宿命即指前世过去之多生。能知过去多生所作种种善恶。称为宿命通。《甄解》曰：‘事谢于往（过去之事）名为宿，往法（过去之法）相续名为命。于此照知无壅，名宿命通。’又《会疏》云：‘谓能知自身一世二世三世，乃至百千万世宿命及所作之事。亦能知六道众生各各宿命及所作之事，是名宿命通。’二乘极远知过去八万劫事。菩萨所知无极。今愿文言，无量劫时宿命，故知此为大乘菩萨之通也。</p>
<p>此愿含二意：一者。如日澄宪师云：‘不知宿命故，于善不进，于恶不恐。万善懈怠，众恶造作，只为不知宿业也。彼罗汉忆泥犁苦，流血汗（有阿罗汉忆及先世在地狱中种种惨痛，怖畏之极，流出血汗。）。福增（古德之名）见先身骨忽开悟。（又有人）不知先生母，以为妻。不知先世怨，养为子。不知先身父，以为美食等。皆迷宿命事，著今世乐。忽闻本缘，皆生厌心者也。’故极乐国人应具宿命智通，知众生宿世行业，因势诱导，以为化度众生之方便。二者。静照云：‘若识宿命，则不自高。忆念过去无数功德。但依佛誓得生此国。’又澄宪云：‘往生彼国者，先知宿命，深仰佛德。’故极乐国人因宿命智通，而弥上仰佛德也。</p>
<p>‘洞视彻听，知十方去来现在之事’。’洞’者，深也，通也。’彻’者，通也，明也。十方，指空间。去来现在，即过去、未来，与现在，指时间。’去’承上宿命通愿。指知十方过去无量劫中宿命所作善恶之事，悉皆‘洞视彻听’。以下言知十方未来与现在之事。则第七天眼通愿与第八天耳通愿也。天眼通，又名天眼智通，又名生死智通。天眼，天趣之眼。能见粗细远近一切之色，及众生未来生死之相。《智度论五》曰：‘天眼所见自地及下地（例如天人，则天道为自地，修罗、人、畜生、鬼、地狱五道为下地）中六道众生诸物，若近若远，若粗若细诸色，莫不能照。’又天眼通者，《会疏》曰：‘能见六道众生，死此生彼，苦乐等相。及见一切障内障外，世出世间，种种形色，无有障碍也。’凡夫肉眼，只见障内，例如围墙是障，凡夫但见墙内，不知墙外之一切。天眼能见障外，故通达无碍。又彼国天人之天眼，远胜二乘及诸天之天眼。龙树大士曰：‘二乘中小声闻不作意，一千界为通境。若作意者，见二千国土。大声闻不作意者二千，作意者三千。缘觉小者，不作意二千，作意三千。其大者，作意不作意，皆见三千大千世界事。诸佛菩萨见无量世界事。’至于彼国天人，不问作意不作意，所见世界与众生生死流转，及其因缘业行，远超二乘。如《宋译》第五愿曰：‘一切皆得清净天眼，能见百千俱胝（百万）那由他（亿）世界，粗细色相……。’今经云洞视‘十方去来现在之事’，即能见无量世界之事。可见极乐国人之通，实是佛菩萨神通也。</p>
<p>又此愿意有二说：一者，如望西曰：‘或土众生，以不见于诸苦果，故不恐苦因。亦以不见诸乐果，故不修乐因。法藏愍念此等众生，选择此愿摄众生也。’又《会疏》曰：‘肉眼昧劣，不见一纸之外。但缘目前，思从于此。不见地狱重苦，勤修无勇。不见净土胜乐，欣求念淡。’又澄宪曰：‘呜呼悲哉！不见地狱饿鬼之苦果。不见父母师长之受报。厌离心缓，报谢思怠。’故望西又曰：‘上求下化之要，厌苦报德之道，其唯在天眼照视者欤！’</p>
<p>二者，如《渧记》广其意云：‘如《会疏》等言，愿兴约灭恶生善，厌苦欣净。若尔，则非真土（指极乐）所得之益而已。今正约真土所得者，或有净土，其土圣众，虽有天眼，或见二千世界，或见三千世界。不能普见不可说不可说佛刹微尘数佛国。或有净土，其土菩萨，但虽得天眼，而不能圆具五眼。是以殊兴此愿而已。故《愿成就文》曰：‘肉眼清彻，靡不分了。天眼通达，无量无限。等谓得一天眼则圆得五眼（本经第三十品中，‘彼佛刹中，一切菩萨，修行五眼’，是其证也）。是以能见尘数佛国，明照众生，死此生彼，济生利物，常作佛事，是此愿之胜益也。’盖其意为：若谓此愿之起，仅为灭恶生善与厌苦欣乐，此尚非极乐真净国人之实际利益。极乐国土天人能普见不可说不可说佛刹微尘数国。且得天眼即能圆具慧眼、法眼、佛眼与本具之肉眼，是为五眼。是以能见尘数佛国，并明照众生，生死去来种种之相。于是可以救济群生，利乐万物。此方是本愿之殊胜利益。上之两说，后者切近弥陀本愿。</p>
<p>经中彻听十方未来现在之事，是第八天耳通愿。又名天耳智通。天耳，指色界诸天人之耳根。能闻六道众生之语言，及远近粗细一切之音声。《会疏》曰：‘天耳通者。能闻一切障内障外，苦乐忧喜，语言音声，无壅也。’此愿《魏译》文为‘国中天人，不得天耳。下至闻百千亿那由他诸佛所说，不悉受持者，不取正觉。’《唐译》文曰：‘国中有情，不获天耳。乃至不闻亿那由他百千踰缮那外说法者，不取正觉。’准上可知，极乐天人之耳通，远超二乘，不但普闻十方音声，且能听无量诸佛说法也。</p>
<p>澄宪曰：‘此通至要。地狱众苦之声，饿鬼饥饿之声，闻之镇（‘镇‘字或是‘震‘、‘俱‘之误）增大悲之心。乾闼紧那（天帝之乐神。弹琉璃之琴，其音普闻此三千大千世界）之乐，神仙诵经之音，闻之常乐寂静之洞（洞者，洞府，指神仙息处）。况诸佛说法，闻悉受持；菩萨对谈，听并渴仰哉！’</p>
<p><b><span style="color:teal">我作佛时，所有众生，生我国者，皆得他心智通。若不悉知亿那由他百千佛刹，众生心念者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">九、他心通愿。<span lang="EN-US"></span></span></p>
<p>上第九‘他心通愿’。他心通，亦名他心智通。他心智，乃知他人心念之智。他心智通者，照一切众生心中所念，如明镜现万象故。此愿之意，如澄宪云：‘世俗犹以知他心为要，况出世利物乎！又《会疏》曰：‘是故愿言：我国圣众，不藉修持，自知他心。应其意乐，接化无方也。’《魏译》文曰：‘不得见他心智，下至知百千亿那由他诸佛国中众生心念者，不取正觉。’后世解此经者亦有两说：一者，‘下至’乃就此通力之下者而言，可知百千亿那由他诸佛国。若其上者，则可知十方不可说不可说微尘数佛刹。二者，下者指众生心念，若论其上，则可知诸佛菩萨之心。《甄解》曰：‘二乘但知凡夫小圣粗心，不能知细。诸佛菩萨所知微细，乃至佛心，亦能知之。安养菩萨，亦复如是。’安养，乃极乐世界之异名。生极乐之菩萨众，其中上者，多是一生补处菩萨。复由弥陀宏愿之加被，故可上知佛心。</p>
<p><b><span style="color:teal">我作佛时，所有众生，生我国者，皆得神通自在，波罗蜜多。于一念顷，不能超过亿那由他百千佛刹，周遍巡历供养诸佛者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十、神足通愿。十一、遍供诸佛愿。<span lang="EN-US"></span></span></p>
<p>上章具第十‘神足通愿’，第十一‘遍供诸佛愿’。文中合说两愿，如‘周遍巡历供养诸佛，’‘巡历’偏显第十愿，‘供养’遍显第十一愿。</p>
<p>‘波罗蜜多’或‘波罗蜜’，译为事究竟、到彼岸、度无极，或简译为度。菩萨之大行，能究竟一切自行及化他之事，故云事究竟。菩萨乘此大行，能由生死之此岸，到究竟涅槃之彼岸，故名到彼岸（波罗者，彼岸也。蜜多者，到也。彼方文法为彼岸到，我国云到彼岸。）。因此大行，能度诸法之广远，故名度无极。生彼国者，具足神通（神者妙用不测，通者通融自在）自在无碍。能彻底贯彻一切自行与化他之事，故名‘神通自在，波罗蜜多’。‘于一念顷…超过亿那由他百千佛刹’。此显神足通，亦名神足智通、神境智通身如意通、身通。‘那由他’，即此方之亿。（指万万）（我国古时于亿另有三说，曰十万、百万、千万三种，故古师定此数亦不同。）神足（亦云如意足）者，《会疏》云：‘此有三：（一）运身行。谓乘空行，犹如飞鸟。（二）胜解通。谓极远方，作意思维，便能速至。（三）意势通。谓极远方，举心缘时，身即能到。’又《大论》云：‘如意通有三种：（一）能到。（二）转变。（三）圣如意。能到有四种：一者，身能飞行，如鸟无碍。二者，移远令近，不往而到。三者，此处没彼处出。四者，一念能至。转变者，大能作小，小能作大。一能作多，多能作一。种种诸物，皆能转变。外道辈转变，极久不过七日。诸佛及弟子，转变自在，无有久近。圣如意者，六尘中不可爱不净物，能观令净；可爱净物，能观令不净。是圣如意法，唯佛独有。’</p>
<p>‘于一念顷‘指极短促之时门。’一念‘之时限，诸说不一，已见前释。今依《翻译名义集》以刹那为一念。并依《大论》‘一弹指顷有六十刹那’，故知一念，指一弹指所占时间之六十分之一，故甚短暂。然于此短促刹那之际，可‘超过亿那由他百千佛刹，周遍巡历’。深显极乐国人神通妙用，不可思议。‘那由他’数也，古说不一。其小者，如《玄应音义》谓‘那由他。当中国十万’。其较大者，则谓‘那由他，隋（隋代称中国为隋）言，数千万’。（他说不俱引）故其数难于确定，但可定言‘亿那由他百千’表一难以数计之大数也。于一刹那，能超过如是众多佛刹，表所到之处至远也。‘周遍巡历’者，表所游之国至广也。‘供养诸佛’，表所兴之事至繁也。而悉于一念之顷，圆满成就者，备显极乐国土之事事无碍，一多相即，延促同时。芥子须弥，十方不离当处；一念遍供，三世不隔当念。当下即是，圆摄无遗。故云：华藏无异极乐，净土遍收玄妙。</p>
<p><b><span style="color:teal">我作佛时，所有众生，生我国者，远离分别，诸根寂静。若不决定成等正觉，证大涅槃者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十二、定成正觉愿。<span lang="EN-US"></span></span></p>
<p>此第十二愿名‘定成正觉愿’。往生者决定成佛。正显弥陀之本心，唯以一佛乘，广度无边众生于究竟涅槃也。愿文中‘远离分别，诸根寂静’，自《宋译》。’若不决定成等正觉，证大涅槃者，不取正觉’，自《唐译》。至于《魏译》则为‘不住定聚，必灭度者，不取正觉’。善导大师释《魏译》时，多以《唐译》助显之。并于此愿立四名：一名必至灭度愿。二名证大涅槃愿。三名无上涅槃愿。四亦可名住相证果愿。《甄解》赞曰：‘高祖（指善导）愿名太尽愿意矣。’今会本取《唐译》之文，又以定成正觉为愿名，正符善导大师之意。</p>
<p>善导大师于四十八愿中，称‘定成正觉‘、‘光明无量‘、‘寿命无量‘、‘诸佛称叹‘与‘十念必生‘等五愿，为真实愿。视为四十八愿之心要。可见此愿，实是弥陀宏誓之心髓。彼佛本怀，只是为一切众生决定成佛。成实现此愿，乃有‘十念必生‘之殊胜大愿，众生依此最简最易、极圆极顿之径路，念佛往生，则皆可成佛也。</p>
<p>愿文中‘分别’者，思量识别诸事与理，曰分别。以虚妄之分别为体性，即妄于无分别法之上，而分别我与法，故称之为分别之惑。断此分别之惑，谓之无分别智。《唯识述记七》曰：‘言分别者，有漏三界心、心所法。以妄分别为自体故。’愿文中‘远离分别’，即舍除分别之妄惑，了达‘真如即万法，万法即真如’。</p>
<p>‘寂静’者，离烦恼曰寂。绝苦患曰静，即涅槃之理。《资持记》曰：‘寂静即涅槃理也。’又《往生要集上》曰：‘一切诸法，本来寂静。非有非无。’‘诸根‘者，眼、耳、鼻、舌、身、意等六根。今此六根，同归寂静。如《华严经》曰：‘观寂静法，离诸痴闇。’不生分别，自然远离痴闇，而诸根寂静矣。更有进者，世尊释迦牟尼。牟尼即寂默与寂静义。《仁王经合疏上》曰：‘牟尼者，名也。此云寂默。三业（身口意）俱寂默也。’《理趣释》曰：‘牟尼者，寂静义。身口意寂静，故称牟尼。’身口意寂静，正是今经中‘诸根寂静’。而寂静正是涅槃之理体也。</p>
<p>由于远离分别之妄惑，诸根寂静，契入涅槃之理。故续曰：‘决定成等正觉，证大涅槃。’‘等正觉’，乃无上正等正觉之略称。’大涅槃’，亦佛果之名，译为入灭。具云般涅槃。‘般’此云圆。涅槃，此云寂。故义翻为圆寂。以义充法界，德备尘沙曰圆。体穷真性（本体穷尽于真如法性），妙绝相累（微妙而断绝诸相之累）为寂。《贤首心经略疏》曰：‘涅槃，此云圆寂。谓德无不备称圆。障无不尽名寂。’大涅槃者，指大乘之涅槃，拣非小乘。大乘涅槃，具法身、般若、解脱之三德。有常、乐、我、净之四义。离分段、变易二生死，具无边之身智，是大乘涅槃。至于二乘，则三德之中，仅具解脱。四义之中，唯常乐净。但离分段，仍有变易生死。灰身灭智，是为小乘涅槃。</p>
<p><b><span style="color:teal">我作佛时，光明无量，普照十方，绝胜诸佛，胜于日月之明千万亿倍。若有众生，见我光明，照触其身，莫不安乐，慈心作善，来生我国。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十三、光明无量愿。十四、触光安乐愿。<span lang="EN-US"></span></span></p>
<p>上章具二愿。’千万亿倍‘以上，为第十三‘光明无量愿’。‘若有众生’以下，为第十四‘触光安乐愿’。第十三与第十五‘寿命无量愿’，净影称为‘摄法身愿’，以其摄法身成就也。《甄解》以此二愿，为真报身之德，又谓此光寿无量二愿为‘方便法身大悲之本’。盖无量寿则竖穷三际，佛身常住，众生有依；无量光则横遍十方，德用遍周，摄化无尽。故为大悲方便之本，报身之实德也。故知愿中自誓光寿无量，实为一切众生悉皆光寿无量。又《往生论》云：三种庄严入一法句。一法句者，谓清净句，即真实智慧无为法身。三种庄严。四十八愿中极乐依正种种殊胜庄严也。入一法句，则全归真实智慧无为法身也。故《甄解》曰：‘若约佛所证，则四十八愿，皆入光寿法身。’盖谓极乐依正，只是弥陀法身之流现也，故四十八愿全显法身。若论度生，《甄解》又曰：‘又以摄生，则愿愿皆为众生。故云：“四十八愿，摄受众生。”又云：“一一誓愿，为众生故。”如是四十八愿，互摄互融，不可思议。’</p>
<p>此愿意为：我法藏成佛时，愿我之光明，无量无边，‘普照十方’之一切净秽国土。望西师云：‘横摄十方虚空无边，故国土亦无边。国土无边，故众生亦无边。众生无边，故大悲亦无边。大悲无边，故光明亦无边。光明无边，故摄取益无边。以要言之，欲益无边。故光无边。’依望西意，下文亦同此解，欲利益无边，故光明无边，具德无尽。</p>
<p>‘绝胜诸佛，胜于日月之明，千万亿倍’。本经《光明遍照品》曰：‘诸佛光明，所照远近，本其前世求道，所愿功德，大小不同。至作佛时，各自得之。自在所作，不为预计。阿弥陀佛，光明善好，胜于日月之明，千亿万倍。’可见弥陀光明‘绝胜诸佛’者，盖因前生愿力超绝，故今自然得之。是以经中复曰：‘阿弥陀佛，威神光明，最尊第一。十方诸佛，所不能及。’</p>
<p>又《大法炬陀罗尼经》谓诸佛有两种光明：（一）常光。（二）放光。常光者，谓圆明无碍，无时不照也。放光者，谓以光（使人）惊悟，有时而照，或现或收随宜自在也。今愿所指是常光。《称赞净土佛摄受经》曰：‘彼如来恒放无量无边妙光，遍照一切十方佛土，施作佛事。’是为常光之明证。</p>
<p>第十四愿，显佛光所具利生之妙德。‘见我光明，照触其身’，凡见佛光者及蒙佛光照及之人，‘莫不安乐，慈心作善，来生我国’。本经《光明遍照品》曰：‘遇斯光者，垢灭善生，身意柔软。若在三途极苦之处，见此光明，皆得休息。命终皆得解脱。’是即‘莫不安乐，慈心作善’之意。又《礼赞》云：‘弥陀世尊，本发深重誓愿，以光明名号，摄化十方。’又如《观经》云：‘光明遍照十方世界念佛众生，摄取不舍。’光明摄取，正指今愿。遇此光者，皆得往生，故云‘来生我国’。此正显光之德益，不可思议。由上可见，光明无量是佛身德，而此光明实为利生，故云：‘四十八愿，全显法身’，又云‘一一誓愿，为众生故’。</p>
<p><b><span style="color:teal">我作佛时，寿命无量，国中声闻天人无数，寿命亦皆无量。假令三千大千世界众生，悉成缘觉，于百千劫，悉共计校，若能知其量数者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十五、寿命无量愿。十六、声闻无数愿。<span lang="EN-US"></span></span></p>
<p>此章含第十五‘寿命无量愿‘及第十六‘声闻无数愿’。至于寿命无量愿中，既指佛之寿命无量，兼明国中无数声闻天人寿命亦皆无量。今此一愿，在《魏译》分为两愿，可见今此会本之四十八愿，所摄弥陀愿德，广于任一古译。</p>
<p>第十五寿命无量愿中，首为彼土教主，寿命无量。如《法华》说山海慧如来：‘寿命无有量，以愍众生故。’盖教主住世时短，则化事短促，众生难遇。教主长住，则化缘无穷，利生无尽。故澄宪赞曰：‘佛寿无量，化道至德也。谁不渴仰此愿哉！’又弥陀是报佛。极乐是报土，教主寿命无量，是真实无量，非有量之无量。以现在语言表之，寿命无量，指绝对之无量，非相对之无量也。</p>
<p>此愿下明，国中人民寿命亦皆无量。澄宪云：‘人民寿命无量，净土第一德也。’继释云：‘修行佛道者，死魔为恐。生死间隔，退缘根本也。见佛闻法，值遇众圣，供养诸佛，亲近善友，自然快乐，无有众苦，其德非一。若寿命短促者，遗恨几计（难计），如玉杯无底故。此愿最至要者也。’（盖玉杯实为良材，若无底则不成器也。）又望西亦曰：‘诸乐根本，只在此愿。’又如《群疑论》谓彼国人民‘命极长远。纵令凡夫，还入变易（了分段生死而入变易生死），究竟成佛。’盖生极乐，见佛闻法，一切时处皆是增上，无有退缘，寿命复又无量，故不论根器如何，凡往生者，必定成佛。—称之为净土第一德，良有以也。</p>
<p>第十六，声闻无数愿。愿文曰：‘国中声闻天人无数。’澄宪云：‘阿弥陀佛，弟子无量。三无量中，其一也。’三无量者，光明无量，寿命无量，眷属无量也。愿云声闻兼摄缘觉。或疑《悲华经》谓彼佛国土，‘无有声闻，辟支佛乘。所有大众，纯是菩萨，无量无边。’今经何云‘声闻无数‘耶？盖此二者，文虽相左，而义实无违。今经三辈往生，俱云‘发菩提心，一向专念’。三辈生者，既已悉发菩提心，所行必是菩萨乘。故《悲华》云‘纯是菩萨‘也。至于彼国声闻缘觉，只是就其断惑之情况而言。虽断见思，未破尘沙与无明惑，是称声闻。非是只求自度之二乘。若只求自度，不愿度他。则是未发菩提心，不发菩提心，即不能往生矣。证诸《宋译》此意甚显。《宋译》曰：‘我得菩提成正觉已，所有众生，令生我刹。虽住声闻缘觉之位，往百千俱胝那由他宝刹之内，偏作佛事，悉皆令得阿耨多罗三藐三菩提。’按声闻不闻他方佛名，但求小乘涅槃，不取佛果。今极乐人民所谓为‘声闻’者，能远至无数佛国，作无量佛事，度无边众生，悉令成佛，正是大菩萨之行径。岂能视为一般声闻耶？是所谓之‘声闻’，皆已发菩萨之大心，行菩萨之大行，趣无上之大果。其实正如《悲华》所谓：‘纯是菩萨’也。</p>
<p>本章下云：‘假令三千大千世界众生，悉成缘觉。于百千劫，悉共计校，若能知其量数者，不取正觉。’总显佛寿无量，人民寿命无量，国中弟子无量。‘三千大千世界’者，乃一佛所化之境。以须弥山为中心，合四大洲日月诸天为一世界。如是之世界积至一千，名为小千世界。积一千个小千世界，名为中千世界。积一千个中千世界，名为大千世界。因大千世界，先以一千乘世界，得小千。又以一千乘小千，得中千。最后又以一千乘中千，乃得大千。如是三度以千乘之，故曰三千大千世界。实际只是一个大千世界，而非三千个大千世界也。三千大千世界具有一千亿个世界。现代天文学家已初步发现宇宙中世界无量。人现皆知太阳及九大行星等，称为太阳系。地球即太阳系中之一员，绕日运行。现知太阳不但自转，且亦绕一银河星云之中心（初步假定为黑洞，黑洞者，天体之一）运行，约二万万年绕行一周。太阳是银河星云中之一颗恒星，银河星云约有一千亿个恒星。宇宙中有无数之星云。星云本身亦在运动，银河亦只是字宙更大天体中之一员。如是辗转扩大，不可穷尽。当前天文学上之发现，已初步证实经云之世界无量。至于三千大千世界，乃一佛所化之境。佛无量，故世界无量。</p>
<p>愿文大意为：三千大千世界之一切众生，皆成缘觉，以其神通之力，共同计算，皆不能知阿弥陀佛寿量，其国人民寿量，及国中人之数量。</p>
<p><b><span style="color:teal">我作佛时，十方世界无量刹中无数诸佛，若不共称叹我名，说我功德国土之善者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十七、诸佛称叹愿。<span lang="EN-US"></span></span></p>
<p>上第十七，‘诸佛称叹愿’。称者，称扬。叹者，赞叹。《汉译》曰：‘我作佛时，令我名闻八方上下，无数佛国。诸佛各于弟子众中，叹我功德国土之善。诸天人民蠕动之类，闻我名字，皆悉踊跃，来生我国。’《吴译》类之。望西云：‘六八愿中，此愿至要’，‘若无此愿，何闻十方。我等今值往生教者，偏此愿恩。善思念之。’望西意为，若无此愿，则我等身在娑婆秽土，如何能闻彼土之教主与佛刹之名字，彼佛彼土，胜妙功德，清净庄严。若未曾闻，又何由发起求生彼土之胜愿。故今日我等能闻净土法门，实由此愿之力。故本师释尊于此秽土，称扬赞叹阿弥陀佛，及其国土不可思议功德，令我得闻。故赞曰，四十八愿中‘此愿至要’。法藏求愿名闻十方者，只为普摄十方一切众生，往生极乐，究竟成佛。若无此愿则十念必生之愿，便同虚设。盖闻名方能持名也。</p>
<p>又《会疏》解‘称叹我名‘曰：‘称我名者，此有三义：（一）诸佛称扬彼佛德号。（二）诸佛咨嗟称名之人。如彼小经，诚证护念称名之人。（三）诸佛亦咨嗟，亦自称彼佛名。’继又释言：‘三世诸佛，依念弥陀三昧，成等正觉故。’此表诸佛称叹之义有三：（一）诸佛赞叹彼佛圣号。（二）诸佛赞叹一切称念弥陀名号之人。（三）诸佛本身亦称念弥陀圣号。依念佛三昧圆成佛果。</p>
<p><b><span style="color:teal">我作佛时，十方众生，闻我名号，至心信乐。所有善根，心心回向，愿生我国。乃至十念，若不生者，不取正觉。唯除五逆，诽谤正法。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十八、十念必生愿。<span lang="EN-US"></span></span></p>
<p>上第十八，‘十念必生愿’。日净宗古德较量诸经。余经中《华严》独真实。若与此经相较，则此经为真。又本经诸大愿与此愿相较，则此愿最为真实。盖表此愿乃真实中之真实也。‘至心’者，至诚之心也，至极之心也。《金光明经文句》曰：‘至心者，彻到心源，尽心实际，故云至心。’‘彻‘者，彻底。‘到’者，达到，即游子到家之到。‘心源’者，自心之本源。‘尽’者，穷尽。‘实际’者，即本经中‘真实之际’。‘信乐’者，信顺所闻之法，而爱乐之，即信心欢喜也。又‘至’者，真也，诚也，实也。‘心’者，种也，实也。‘信’者，真也，实也，诚也，验也，满也，忠也。‘乐’者，欲也，愿也，爱也，悦也，欢也，喜也，贺也，庆也。故‘至心’即是真、实、诚、满之心，愿欲爱悦之心，欢喜庆幸之心，以如是心而信之乐之，故谓‘至心信乐’。‘善根’者，身口意三业之善，固不可拔，又善能生妙果，生余善，故谓之善根。‘心心’者，纯一之心也，净念相继之心也。‘回向’者，回者回转，向者趣向，回转自身所修功德，而趣向于所期，谓之回向。《华严大疏钞廿三》曰：‘回者转也，向者趣也。转自万行，趣向三处，故名回向。…三处，谓众生、菩提以及实际。’又《往生论注下》曰：‘回向者，回己功德，普施众生，共见阿弥陀如来。生安乐国。’是即愿中回向二字之义。‘愿生我国’即回向之鹄的，愿我一切众生，往生极乐国土也。‘十念’者，如《观无量寿经》曰：‘具足十念，称南无阿弥陀佛。’《笺注》曰：‘十遍称名也。’望西曰：‘经十念顷，专称佛名，为十念也。此言念者，谓称南无阿弥陀佛。经此六字顷，名一念。’以上经论义同。‘乃至十念’者，指称念名号，下至仅得十念者，亦得往生。此乃指其至下者，故云‘乃至’。若能多念，则多多益善矣。</p>
<p>或有疑问，文中但云‘十念’，何以迳谓为称佛名号，而非他种念佛耶？答曰：‘十念’中之‘念’，即指口念佛名之念，实有明证。本经《宋译》曰：‘所有众生，求生我刹，念吾名号，发志诚心，坚固不退。彼命终时，我令无数苾刍（比丘）现前围绕，来迎彼人。经须臾间，得生我刹。’其中‘念吾名号’只能解作念佛洪名也。又《般舟经》曰：‘尔时阿弥陀佛语是菩萨言，欲来生我国者，常念我名，莫有休息。如是得来生我国土。’又《观经》言，下品下生者，或有众生，作不善业，五逆十恶，具诸不善。临命终时，遇善知识，为说妙法，教令念佛（观想念佛）。若不能念者，应称佛号。’如是至心，令声不绝，具足十念，称南无阿弥陀佛。称佛名故，于念念中，除八十亿劫生死之罪。’命终之后，即得往生。由上经义可证，所云‘十念‘者，直是持名念佛也。</p>
<p>古注经家，于此愿文，亦有异解。有曰此是‘摄上品愿，有说下品非也。’又有曰：‘此是上三品。此中十念，是依十法起十念。非是称名十念。’所云‘依十法起十念’指弥勒所问十念。《弥勒发问经》言：‘具足如是念，即得往生安养国土。凡有十念。何等为十？一者，于一切众生，常生慈心。于一切众生，不毁其行。若毁其行，终不往生。二者，于一切众生，深起悲心，除残害意。三者，发护法心，不惜身命。于一切法，不生诽谤。四者，于忍辱中生决定心。五者，身心清净，不染利养。六者，发一切种智心，日日常念，无有废忘。七者，于一切众生，起尊重心，除我慢意，谦下言说。八者，于世谈话，不生味著。九者，近于觉意，生起种种善根因缘，远离愦闹散乱之心。十者，正念观佛，除去诸根。’《宗要》曰：‘如是十念，既非凡夫（所能）。当知初地以上菩萨，乃能具足十念。’以上诸说咸以此愿，专为上品，甚至地上菩萨，乃能具足，则中下凡夫，何由得生？可见以上诸家之议，未契净宗他力果教之真谛。至于义寂以《观经》下品下生之十念，注本经第十八愿之十念，深有见地。望西云：‘宗家不尔（宗家指善导）。今之十念，但是口称。上尽一形，下至一念，通于三辈，摄于九品，莫不皆往。’意为今愿文中之十念，只是口念。上者尽一生之形寿，唯念佛名。下者仅念一声，皆可往生（仅念一声者，指临终一念，或‘获得一念净心，发一念心，念于彼佛’亦皆得往生。）。</p>
<p>本愿文曰‘至心信乐’。《观经》亦曰‘如是至心，令声不绝，具足十念’。如何名为‘至心’，又如何名为‘具足十念’？此乃本愿之关要。罗什大师于此，有最极精要之论。师曰：‘譬如有人，于旷野中，值遇恶贼。挥戈拔剑，直来欲杀。其人勤走，视渡一河。若不渡河，首领难全。尔时但念渡河方便。我至江岸，为著衣渡？为脱衣渡？若著衣衲，恐不得过。若脱衣衲，恐不得暇。但有此念，更无他意。当念渡河，即是一念，此等十念，不杂余念。行者亦尔。若念佛名，若念佛相等，无间念佛，乃至十念，如是至心，名为十念。’盖谓此时心中所思，唯是如何渡河，更无别念。如是之念，即是一念。如是念佛，即是至心。相继至十，即是十念。</p>
<p>《宗要》又曰：‘今经说十念，具此隐密、显了二义。’显了十念，即上文罗什大师所譬之十念；隐密义之十念，即《弥勒发问经》中，慈心等十念。义寂云：‘一一念中，自然具足慈等十念。’意谓，能如《观经》所说或什师所譬之十念，一一念中，自然具足弥勒所问之十念。盖于显了中，自然含摄隐密之深意。此语道破净宗玄征。世人多慕玄妙，而不知最极玄妙，只在平常中。故云‘平常心是道’。但当平平常常，老老实实，绵密念去，自然暗合道妙，念念离念。以凡夫心入诸法实相，唯持名与持咒为最易。念佛何以有如是功德，因念念暗合实相故。</p>
<p>‘唯除五逆，诽谤正法’。’五逆‘者，罪恶极逆于理，故谓之逆。是为感无间地狱苦果之恶业，故又名无间业。《阿阇世王问五逆经》曰：‘有五逆罪。若族姓子、族姓女，为此五不救罪者，必入地狱不疑。云何为五？谓杀父，杀母，害阿罗汉，□乱众僧，起恶意于如来所。’又《华严孔目章三》曰：‘五逆，谓害父，害母，害阿罗汉，破僧，出佛身血。初二背恩养，次三坏福田，故名为逆。’至于常言之五逆，则为杀父、杀母、杀阿罗汉、出佛身血、破和合僧（以上三者同义。）。犯此道者，身坏命终，必堕无间地狱，一大劫中，受无间苦。</p>
<p>‘诽谤’者，诽义同谤。谤者，毁也。言人之恶而过其实曰谤。诽谤正法，即诽谤佛法。此十念必生之大愿，普被一切，但除既犯五逆又谤正法之人。《观经》曰：五逆十恶，临终十念，亦得往生。今经所除。盖既犯五逆重罪，复诽谤正法，罪上加罪；且谤法罪最重，谤法之人称为谤法阐提，故不能往生矣。</p>
<p>或问，若人犯五逆罪，而不诽谤正法，《观经》谓可往生。若有一人，但诽谤正法，而不犯五逆，可往生否？《往生论注上》答曰：‘但令诽谤正法，虽更无余罪，必不得生。何以言之？经云：五逆罪人堕阿鼻大地狱中，具受一切重罪（但劫尽得出）。诽谤正法人堕阿鼻大地狱中，此劫若尽，复转至他方阿鼻大地狱中，如是展转经百千阿鼻大地狱，佛不记得出时节。以诽谤正法，罪极重故。’又曰：‘汝但知五逆罪为重，而不知五逆罪，从无正法生。是故谤正法人其罪最重。’</p>
<p>但善导大师《观经疏》另有一解。谓五逆谤法，不得往生者，乃佛止恶之意，方便之说。疏云：‘此义仰就抑止门中解。如四十八愿中，除谤法五逆者，然此之二业，其障极重。众生若造，直入阿鼻。历劫周慞，无由可出。但如来恐其造斯二过，方便止言，不得往生。亦不是不摄也。…若造还摄得生。虽得生彼，华合迳（过也，至也，见《字汇》）于多劫。此等罪人，在华内时，有三种障：一者不得见佛及诸圣众。二者不得听闻正法。三者不得历事供养。除此已外，更无余苦。’《合赞》宗之亦云：‘言唯除五逆，诽谤正法，是乃就未造之机，且抑止之而已。若有已造机、已回心，则还摄取，莫有漏也。’意为：所言除者，实为止恶之意，使未造恶者，不敢造也。若是已造者，但能回心，忏悔念佛，则仍旧摄取，无有遗漏也。可见弥陀大愿，摄机无尽。故善导大师曰：‘如来所以兴出世，唯说弥陀本愿海。’意谓，三世诸佛出兴于世，唯为此大事因缘，宣说阿弥陀如来，不思议愿力，惠救万众。故大师又云：‘今逢释迦佛末法之遗足迹，弥陀本誓愿极乐之要门，一切善恶凡夫得生者，莫不皆乘阿弥陀佛大愿业力，为增上门也。’以上《往生论注》与《观经疏》之说，殊似相违。实则亦可会通。《论注》正符如来抑止之意，令人慎莫谤法也。论中复云：‘此生愚痴人既生诽谤，安有愿生佛土之理。’是故经云五逆谤法，不得往生。至于《观经疏》则显弥陀悲愿无尽。五逆谤法，果能临终念佛，是即忏悔发心，如是之人，亿亿中亦难一二，故佛慈悯，仍然摄受。</p>
<p>又善导大师云：‘弘誓门多四十八，偏标念佛最为亲。人能念佛佛还念，专心想佛佛知人。’又云：‘唯有念佛蒙光摄，当知本愿最为强。’善导大师约四十八愿为真实五愿。若论至约，则唯第十八愿。故于《事赞》中曰：‘一一愿言，引第十八。’《甄解》云：‘四十八愿虽广，悉归第十八愿。’又云：‘谓由此愿故，使众生生无三恶趣之土，不更恶趣。具相好，现神通，而得灭度。入光寿海故。是以此愿，特为最胜矣。’又《笺注》曰：‘故知四十八愿之中。以此念佛往生之愿，而为本愿中之王也。’此愿显弥陀之究竟方便，一乘愿海，六字洪名，不可思议功德。以名号即实德，‘声字皆实相’故。</p>
<p><b><span style="color:teal">我作佛时，十方众生，闻我名号，发菩提心，修诸功德，奉行六波罗蜜，坚固不退。复以善根回向，愿生我国。一心念我，昼夜不断。临寿终时，我与诸菩萨众迎现其前。经须臾间，即生我刹，作阿惟越致菩萨。不得是愿，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">十九、闻名发心愿。二十、临终接引愿。<span lang="EN-US"></span></span></p>
<p>上章包括第十九闻名发心愿，与第廿‘临终接引愿’。‘名号’即名字。显体为名，名彰于外，而号令于天下为号。名与号同体。此辞通于诸佛菩萨。于本经常专指极乐导师名号—阿弥陀。‘发菩提心’。菩提，梵语，旧译为道，新译为觉。肇公曰：‘道之极者，称曰菩提。秦（指中国）无言以译之。盖是正觉无相之真智乎！’菩提心即是求真道之心，求正觉之心。又菩提心即自觉觉他之心。详言之如《往生要集》所云之二种菩提心。（一）缘事菩提心（此即密乘之行愿菩提心），以四弘誓愿为体。（<span lang="EN-US">1）众生无边誓愿度。是应身菩提之因。（2）烦恼无数誓愿断。是法身菩提之因。（3）法门无尽誓愿学，是报身菩提之因。（4）无上菩提誓愿证。是愿求证得佛果菩提也。由前三行愿，具足成就，而证得三身圆满之菩提，还复广利一切众生也。（二）缘理菩提心（此即密乘之胜义菩提心）。一切诸法，本来寂灭，安住于中道实相，而圆成上求下化之愿行。是为最上之菩提心。谓为缘理之菩提心。</span></p>
<p>新罗元晓师于《宗要》论无上菩提之心曰：‘一者随事发心。二者顺理发心。言随事者：烦恼无数，愿悉断之。善法无量，愿悉修之，众生无边，愿悉度之。于此三事，决定期愿。初是如来断德正因。次是如来智德正因。第三心者，恩德正因。三德合为无上菩提之果。即是三心，总为无上菩提之因。因果虽异，广长量齐，等无所遗，无不苞（同包）故。如经言：“发心毕竟二无别，如是二心前先心难。自未得度先度他，是故我礼初发心。”此心果报，虽是菩提（成佛），而其华报，在于净土（往生）。所以然者，菩提心量，广大无边，长远无限。故能感得广大无际依报净土。长远无量正报寿命。除菩提心，无能当彼。故说此心，为彼正因。是明随事发心相也。所言顺理而发心者：信解诸法皆如幻梦，非有非无，离言绝虑。依此信解，发广大心。虽不见有烦恼善法，而不拨无（拨无者，排除也）可断可修。是故虽愿悉断悉修，而不违于无愿三昧。虽愿皆度无量有情，而不存能度所度。故能随顺于空无相。如经言：“如是灭度无量众生，实无众生得灭度者。”乃至广说故，如是发心，不可思议。是明顺理发心相也。随事发心，有可退义。不定性人，亦得能发；顺理发心，即无退转，菩萨性人，乃能得发。如是发心，功德无边。设使诸佛穷劫演说彼诸功德，犹不能尽。’元晓师所谓随事发心，即前文之缘事菩提心。其顺理发心，即前之缘理菩提心。以《宗要》较详，故备录之。</p>
<p>又《劝发菩提心文》曰：‘发菩提心，诸善中王。’《无量寿经起信论》曰：‘是知菩提心者，诸佛之本源，众生之慧命。才发此心，已成佛道。以与佛智、不思议智、不可称智、大乘广智、无等无伦最上胜智相应故。’又经中三辈往生，皆因‘发菩提心，一向专念’。可见发菩提心，实为首要。今此第十九愿为闻名发心。证诸第廿六愿闻名得福，第四十七愿闻名得忍，故此愿理应释为因闻佛名号，蒙佛加被，发菩提心。弥显弥陀名号功德，不可思议。愿王宏誓愿力，不可思议。</p>
<p>‘修诸功德…昼夜不断’表发大心后之大行。因闻名而发心，修诸大行是为第十九愿之全文。其中‘六波罗蜜’，亦称六度。度者，度生死海。到涅槃之岸也。‘六’者：（一）布施。（二）持戒。（三）忍辱。（四）精进。（五）禅定。（六）般若。六度摄万行。‘坚固不退’者，指如上之大愿大行，决定不移，永不退转也。如偈云：‘我行决定坚固力，唯佛圣智慧证知，纵使身止诸苦中，如是愿心永不退。’是坚固不退义。‘一心念我’。一心，已见前解。指万有之实体真如。今约本经，唯一坚定之信心，不为他心所夺，谓之一心。如《教行信证文类》曰：‘信心即是一心也。一心即是真实信心也，是故论主建言一心也。’又《探玄记三》曰：‘一心者，心无异念故。’又《止观四》曰：‘一心者。修此法时，一心专志，心不余缘（指心中不缘其他一切事物）。’又一心有事理二种。无余念为事之一心。入实相为理之一心。今‘一心念我’实兼事理。现世净业学人，但深信切愿称念名号，即是‘一心念我’。如善导大师曰：‘一心专念弥陀名号。行住坐卧，不问时节久远，念念不舍。’是即一心念佛。盖从事入理，且事中举体是理也。</p>
<p>以上第十九愿是因，第廿愿则是其果也。若人如第十九愿发心念佛，则临寿终时弥陀与极乐世界诸菩萨等众，前来接引，现其人前，经须臾间（指俄顷，据《大集经》即今之四十八分钟），彼人即往生极乐净土，作阿惟越致（不退转）菩萨（以上是为第廿临终接引愿。）。深显果教他力不可思议之方便妙用。具缚凡夫，能带惑往生者，皆因弥陀此愿，临终圣众现前，慈悲摄受之大力。如宋灵芝师曰：‘凡人临终，识神无主。善恶业种，无不发现。或起恶念，或起邪见，或生系恋，或发倡狂。恶相非一，皆名颠倒。’可见凡夫业重，临终之际，更多颠倒。复以四大苦逼，痛不可言，何能正念持名。不能持名，何得往生。故知凡夫往生，非凭自力，全仗弥陀大愿加被，令不颠倒，始能往生也。如《圆中钞》曰：‘娑婆众生，虽能念佛，浩浩见思，实未伏断，而能垂终心不颠倒者，原非自力，而能主持，乃全仗弥陀，而来拔济。虽非正念，而能正念。故得心不颠倒，即得往生。’证诸小本唐译与《悲华》两经，此意益显。小本唐译，名为《称赞净土佛摄受经》文曰：‘临命终时，无量寿佛，与其无量声闻弟子、菩萨众俱，前后围绕，来住其前。慈悲加佑，令心不乱。’可见凡夫临终心不颠倒，亦不散乱，正念持名者，全因弥陀慈悲加佑之力也。又《悲华经》曰：‘临终之时，我当与大众围绕，现其人前。其人见我，即于我前，得心欢喜。以见我故，离诸障阂。即便舍身，来生我界。’又说愿曰：‘所有众生，若闻我声（声者名也），发愿欲生我世界者，是诸众生，临命终时，悉令见我，与诸大众，前后围绕。我于尔时，入无翳三昧。以三昧力故，在于其前，而为说法。以闻法故，寻得断除一切苦恼，心大欢喜。故得宝置三昧。以三昧力故，令心得念及无生忍。命终之后，必生我界。’是经所显他力妙用，弥为明显。《称赞净土经》是本经小本。《悲华经》说弥陀因地及极乐庄严。均明彼佛临终接引，摄受往生之殊胜愿力。可见弥陀愿王，妙德难思，大恩大力，不可称量。</p>
<p>‘阿惟越致’，又作阿鞞跋致。译为不退转。是菩萨阶位之名。据《弥陀要解》云：‘阿鞞跋致。此云不退。（一）位不退。入圣流，不堕凡地。（二）行不退。恒度生，不堕二乘地。（三）念不退。心心流入萨婆若海。若约此土，藏初果，通见地。别初住，圆初信。名位不退。通菩萨，别十向，圆十信，名行不退。别初地，圆初住，名念不退。’上言不退有三。最上名念不退。此土行者，别教须登初欢喜地。圆教须至初发心住。方破一品无明，证一分法身。始能念念流入萨婆若海。萨婆若海，即一切种智海，即如来果海。双舍二边，全归中道。始曰念念流入萨婆若海。可见念不退之难证。但今愿言，十方众生，闻名发心，一心念我，即生我刹，作阿惟越致菩萨。小本亦云：‘极乐国土，众生生者，皆是阿鞞跋致。’《要解》又云：‘今净土，五逆十恶，十念成就，带业往生，居下下品者，皆得三不退也。’下下品人，亦证三不退，一生圆成佛果。此乃十方世界之所无，唯极乐所独有。如是胜异超绝，言思莫及。故《要解》云：‘非心性之极致，持名之奇勋，弥陀之大愿，何以有此。’今此两愿，于四十八愿中，如箭靶之红心。至于第十八愿，则如红心中之中心。</p>
<p><b><span style="color:teal">我作佛时，十方众生，闻我名号，系念我国，发菩提心，坚固不退。植众德本，至心回向，欲生极乐，无不遂者。若有宿恶，闻我名字，即自悔过，为道作善，便持经戒，愿生我刹，命终不复更三恶道，即生我国。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">二十一、悔过得生愿。<span lang="EN-US"></span></span></p>
<p>上为第廿一‘悔过得生愿’。‘无不遂者’以前，同《魏译》第廿愿（文句则兼取唐宋两译。）。以下则采自《吴译》第五愿（《汉译》类之），结成此愿，名为悔过得生。所异于第十八，第十九与第廿愿者，端在宿世作恶之人，罪业深重，所受果报在于三途。今生闻名发心，悔过向善，至心回向，植德求生。临命终时蒙佛愿加被，不堕三恶道，往生彼国。是为本愿之殊胜慈德也。故云‘四十八愿，愿愿皆为众生’。大悲慈父，恩德无极。我辈佛徒，当何以报？</p>
<p>愿中‘系念’指心念系在一处，不思其他。如《观经》曰：‘应当专心，系念一处，想于西方。’‘植众德本’，‘植’者，种植也。‘德本’，如善根。德者，善也。本者，根也。又‘德本’者，德中之根本也。依是义故，弥陀名号，名为德本。如《教行信证》曰：‘德本者，如来德号。此德号者，一声称念，至德成就满足，众祸皆转。十方三世德号之本，故曰德本也。’‘宿恶’，指宿世所造之恶，即过去生中之罪恶。‘悔’者，改也。改往修来也。‘悔过’者，向佛法僧三宝忏悔罪过，誓不更造也。本愿名‘悔过得生’，故知悔过乃往生之关键。盖一切罪从忏悔灭也。‘持’者，奉持。‘命终不复更三恶道，即生我国。’是本愿之主旨。若宿世作恶，有决定业，命终之后，须于此界或于他方堕三恶道。以今世悔过修道行善，诵经持戒，发菩提心，专念极乐，至心回向，求生净土等，于是乘弥陀此愿功德，遮其宿业，蒙佛摄引，不堕三途，迳生极乐，故云‘无不遂者’。‘遂’指求生极乐之愿得满足也。可见宿业深重之人，皆可不更三途，带业往生。弥陀悲愿之深，摄度之广，超踰十方。当前海外佛教界于‘带业往生’之旨，颇有诤议。今据本经，则知带业往生之说，实据佛愿；且所带之业，正指恶业也。）</p>
<p><b><span style="color:teal">我作佛时，国无妇女。若有女人，闻我名字，得清净信，发菩提心，厌患女身，愿生我国。命终即化男子，来我刹土。十方世界诸众生类，生我国者，皆于七宝池莲华中化生。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">二十二、国无女人愿。二十三、厌女转男愿。二十四、莲华化生愿。<span lang="EN-US"></span></span></p>
<p>上章摄三愿。‘国无妇女’，是第廿二‘国无女人愿’（见《吴译》）。’若有女人…命终即化男子，来我刹土’。是第廿三‘厌女转男愿’。又称‘女人往生愿’。第三十四为‘莲花化生愿’（见《吴译》）。</p>
<p>第廿二‘国无妇女愿’。《吴译》曰：‘令我国中，无有妇女。’《汉译》愿成就文中‘女人往生者，则化生，皆作男子。’又曰：‘其国中悉诸菩萨、阿罗汉，无有妇女。’又唐道宣律师引经云：‘十方世界，有女人处，即有地狱’。今极乐无三恶道，亦无妇女，纯是卅二种大丈夫相。盖男女之间，易生情爱，便是退缘。是以极乐同居胜于娑婆。</p>
<p>第廿三‘厌女转男愿’。善导大师于《观念法门》释此愿云：‘乃由弥陀本愿力故，女人称佛名号，正命终时，即转女身，得成男子。弥陀接手，菩萨投身，坐宝莲上，随佛往生。’又‘一切女人，若不因弥陀名号力者，千劫万劫，恒河沙等劫，终不可得转女身。’如释迦因地，行菩萨道，积一大阿僧祗劫勤修，渐离女身。可见女转男身，实非轻易。今以闻佛名号，‘得清净信’（清净者，离恶行之过失，无烦恼之垢染。无垢无疑之信心，名清净信。）。由于净信发菩提心，厌离女身，愿生极乐。信深愿切，必起念佛之胜行。蒙佛本愿加威，于命终时，即转女成男，往生极乐。是为‘厌女转男愿’。</p>
<p>第廿四莲花化生愿。‘生我国者，皆于七宝池，莲花中化生。’本经第四十品曰：‘若有众生，明信佛智，乃至胜智，断除疑惑，信己善根，作诸功德，至心回向，皆于七宝华中，自然化生，跏趺而坐。须臾之顷，身相、光明、智慧、功德，如诸菩萨，具足成就。’又《阿弥陀鼓音声王陀罗尼经》曰：‘西方安乐（即极乐）世界，今现有佛，号阿弥陀。若有四众，能正受持彼佛名号，以此功德，临欲终时，阿弥陀佛即与大众往此人所，令其得见。见已，寻生庆悦，倍增功德。以是因缘，所生之处，永离胞胎秽欲之形，纯处鲜妙宝莲华中，自然化生，具大神通，光明赫奕。’上之二经，同表往生极乐之人，皆于莲花中自然化生，清净无垢，神通智慧，放大光明，俱如菩萨。即弥陀此愿之所感证。莲池大师《弥陀疏钞》曰：‘六趣众生，则中阴之身自求父母。往生善士，则一弹指顷，莲华化生。是莲华者，乃卸凡壳之玄宫，安慧命之神宅。’意为：六趣中一切众生，命终之后，中阴身现，于此身中，依自身宿业因缘，往求世间父母。投身母腹粪秽之处，结成浊染罪业之体。何如往生之善士，临终蒙佛接引，一弹指间，化生莲花之中，迳生安乐之国。此莲花者，实为行人脱卸凡夫罪身之玄幽宫殿，安养当人慧命之神妙舍宅也。上数语深表弥陀大愿，悲心至极，妙德难思。又《大日经疏十五》曰：‘如世人以莲华为吉祥清净，能悦可众心。今秘藏中，亦以大悲胎藏，妙法莲华，为最秘密吉祥。一切加持法门之身。坐此莲台也。’可见极乐九品之莲，正显大日如来密意，举体皆是最胜秘密吉祥。</p>
<p><b><span style="color:teal">我作佛时，十方众生，闻我名字，欢喜信乐，礼拜归命。以清净心，修菩萨行。诸天世人，莫不致敬。若闻我名，寿终之后，生尊贵家，诸根无缺。常修殊胜梵行。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">二十五、天人礼敬愿。二十六、闻名得福愿。二十七、修殊胜行愿。<span lang="EN-US"></span></span></p>
<p>上章三愿。从‘闻我名字’至‘莫不致敬’，是第廿五‘天人礼敬愿’。从‘若闻我名’下至‘诸根无缺’，是第廿六‘闻名得福愿’。再下为第廿七‘修殊胜行愿’。本章三愿皆表闻名功德。</p>
<p>上第十八愿十念必生，乃往生之正因，四十八愿之核心。第十九与第廿两愿，乃第十八之开广。第廿一愿，专指具有宿恶之众生，若能悔过，发菩提心，一心专念，亦皆得往生，不更恶道。第廿三愿，则专指妇女，闻名净信，发菩提心，求生净土，则命终转男，往生极乐。以上皆因闻名发心，得生净土，是为得益中之上者。今章则显其下者。盖众生根器不一，故闻名之信乐发心亦不一，或因大心未坚，或因信愿不深，或以持念不专，是以未能全契弥陀十念必生等大愿，故当世未能了脱生死，仅能获福于现在及来生，故获利未能如前之数愿也。</p>
<p>第廿五愿，‘修菩萨行’谓六度万行。是乃广修众善者。本经三辈往生，皆云‘发菩提心。一向专念’。盖发心乃诸善中王，持名是万行之首。缺此往生正因，虽行众善，则广而不专，博而未精，未契弥陀本愿，难于今生现证，故唯受人天礼敬而已。第廿六愿‘生尊贵家’者，《大论》曰：‘生刹利为有势力；生婆罗门家为有智慧；生居士家为大富。故能利益众生。’又《会疏》曰：‘生下贱家，受世轻慢，利济不广。’是故闻名得福，来生皆生尊贵之家也。又‘诸根’即眼、耳、鼻、舌、身、意六根。以下第廿七愿。‘梵行’。梵者，清净之义。梵行，清净无欲之行。断淫欲诸天，皆名为梵天。如梵天断淫欲之行，曰梵行。《法华嘉祥疏》曰：‘有人言通取一切戒为梵行，别行断淫为梵行，故《大品》曰：“淫欲障生梵天，何况菩提！”‘以上皆以离欲为梵行，但另有深义，以证涅槃之万行为梵行。如《法华嘉祥疏》曰：‘梵行之相者，梵名涅槃，即根本法轮大涅槃也。行即万行，到大涅槃也。’又《大日经疏十七》曰：‘梵谓涅槃。梵行谓修梵行者名。具大涅槃名为梵。’上二经疏，皆谓到大涅槃之行，为梵行。是则梵行之深义，不局限于持戒与断淫而已。今愿文曰‘殊胜梵行’，应兼此二义。盖断除淫欲，礼佛念佛，发菩提心，一向专念，即趣向大涅槃根本法轮之妙行也。一闻佛名，即具如是功德，足证佛号，名具万德。又闻名功德，微妙难思。如《尊胜陀罗尼经》曰：‘诸飞鸟畜生，含灵之类，闻此陀罗尼，一经于耳，尽此一身，更不复受。’又《涅槃经》曰：‘是大涅槃，亦复如是。若有众生，一经耳者，却后七劫，不堕恶趣。’一经于耳，尚具上述功德。何况经耳之后，兼能信受，其功更胜。一般经中闻字，不是但闻，义兼信受。是故闻名之人，今生纵不即能往生，来世亦必常修殊胜梵行也。</p>
<p><b><span style="color:teal">我作佛时，国中无不善名。所有众生，生我国者，皆同一心，住于定聚。永离热恼，心得清凉。所受快乐，犹如漏尽比丘。若起想念，贪计身者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">二十八、国无不善愿。二十九、住正定聚愿。三十、乐如漏尽愿。三十一、不贪计身愿。<span lang="EN-US"></span></span></p>
<p>从上章第廿八至第卅八愿，为摄彼土众生愿，表极乐国中众生之功德受用。上章具四愿，‘国中无不善名’，是第廿八‘国无不善愿’。’住于定聚‘以上，是第廿九‘住正定聚愿’。’犹如漏尽比丘’以上，是第卅‘乐如漏尽愿’。最后‘若起想念，贪计身者，不取正觉’，是第卅一‘不贪计身愿’。</p>
<p>第廿八‘国无不善愿’。极乐国中尚无不善之名，何况有不善之实耶？龙树大士曰：‘彼尊佛刹无恶名，亦无女人恶道怖，乃至无有诸趣恶知识。’盖表极乐无有不善也。又《往生论》云：‘净土果报，离二种讥嫌过，应知。一者体。二者名。体有三种：一者二乘人。二者女人。三者诸根不具人。无此三过故，名离体讥嫌。名亦有三种，非但无三体，乃至不闻二乘、女人、诸根不具三种名故，名离名讥嫌。’上论中所谓之讥嫌名，即愿文中之‘不善名’也。又《疏钞》曰：‘由耳之所闻，唯是诸佛如来万德洪名，菩萨、声闻及诸天善人，种种嘉号，曾无三恶名字，历耳根故。’耳中不闻恶名，故曰：‘无不善名’也。</p>
<p>又如《阿弥陀经》曰：‘其佛国土，尚无恶道之名，何况有实。是诸众鸟，皆是阿弥陀佛，欲令法音宣流，变化所作。’灵峰大师于此更有妙解。《弥陀要解》曰：‘问：白鹤等，非恶道名耶？答：既非罪报，则一一名字，皆诠如来功德。所谓究竟白鹤等，无非性德美称，岂恶名哉！’其意如下，经云：‘彼国常有种种奇妙杂色之鸟，白鹤、孔雀、鹦鹉、舍利、迦陵频伽、共命之鸟。’故或问曰：彼国既有白鹤等鸟，则白鹤之名岂非恶报之名耶？《要解》答曰：经云‘汝勿谓此鸟，实是罪报所生’。白鹤等，既非罪报所生，则其假名，亦非恶名。是诸鸟等皆如来性德所显，故其名字乃表如来性德，正是美号，焉可视为恶名。又《观经》曰：‘如意珠王，涌出金色微妙光明。其光化为百宝色鸟。’可见极乐依正，悉是如来果觉之所庄严。是诸众鸟，皆是弥陀变化所作。彼土一色一香，一尘一名，无非中道，皆是不可思议法界之全体大用。是故彼国一一名字，皆显如来性德。如来证穷法界，照彻心源，功德究竟。以一真一切真故。一究竟一切究竟。又以假名诠显实法，故彼土一一名字，悉皆究竟。白鹤是究竟白鹤，共命之鸟是究竟共命之鸟。是诸众鸟皆如来性德之所显。故其假名，亦皆是性德之美称，而非恶名矣。</p>
<p>第廿九‘住正定聚愿’。‘所有众生。生我国者，皆同一心，住于定聚。’由于第五‘无差别愿’，生彼国者，形貌无差，悉同一类。形既相类，心亦同然。心皆同一，住于定聚。定聚者，指正定聚，乃三聚之一。三聚包括一切众生。聚是聚类之义。一切众生分为三类，是名三聚。三聚之说通于大小乘，其义不一。一者，（一）正定聚，必定证悟者。（二）邪定聚，毕竟不证悟者。（三）不定聚。介以上二者之中，盖有缘则证悟，无缘则不证悟也。二者，《会疏》曰：‘定聚者，具云正定聚。亦言不退转。便是菩萨阿鞞跋致也。云何名正定。凡一切众生，虽根性万殊。以类聚之，不出三种。以必堕六趣为邪定。以升沈随缘为不定。以定至菩提为正定。’三者，据《起信论》，十信以前之凡夫，不信因果，为邪定。十住以上为正定。十信之人为不定性。此乃实教大乘之说。本经第廿二品曰：‘若有善男子、善女人，若已生，若当生（见《唐译》），皆悉住于正定之聚，决定证于阿耨多罗三藐三菩提。’是明得生彼土，便入正定之聚，必证大涅槃果。故善导大师曰：‘不断烦恼得涅槃。斯示安乐自然德。’又龙树大士云：‘以信佛因缘，愿生净土，起心立德，修诸行业，佛愿力故，即便往生。以佛力住持，即入大乘正定聚。正定聚者，即是阿鞞跋致不退位也。’（又善导大师依愿言及《唐译》经文，谓此愿亦现生不退之密义，文中‘若当生‘则指求生之人，亦入正定聚。是为不共之说。当于第廿二品中详论之。）</p>
<p>第卅，‘永离热恼，心得清凉。所受快乐，犹如漏尽比丘’。是为‘乐如漏尽愿’。‘热恼’。为剧苦所逼，身热心恼，故名热恼。《法华经信解品》曰：‘以三苦故，于生死中，受诸热恼。’今极乐国中‘无有众苦，但受诸乐。’故永离热恼。‘清凉’，清净凉爽，正与热恼相反。《大智度论廿二》曰：‘人大热闷，得入清凉池中，冷然清了，无复热恼。’清凉池，喻涅槃也。今往生之人，入于彼土大清凉池中，故皆‘心得清凉’。‘漏尽比丘’，漏者，泄漏，即烦恼之异名。烦恼现行，使心连注，流散不绝。故名为漏。又眼等六门，日夜流注烦恼，故名漏。以圣智者断尽此烦恼，称为漏尽。六神通中前五通为有漏通，唯漏尽通为无漏通。烦恼断尽之比丘，称为漏尽比丘，即阿罗汉。法藏菩萨愿彼国众生，受乐无极，且于‘所受快乐’心无染者。如阿罗汉，断尽诸漏，于诸世法，不执不著。故云‘犹如漏尽比丘’。以喻受乐而无乐想。义寂名此为‘受乐无染愿’；憬兴名之为‘受乐无失愿’，皆是此意。</p>
<p>第卅一‘不贪计身愿’。无起想念，贪计身者，凡夫修行，多堕身见，身见乃见惑之首，见惑不断，则不能入圣流，势必常沦生死，欲出无期也。贪计身者，谓执有我身而贪著计度也。《会疏》曰：‘于自身忘执，计爱憎违顺，是名贪计，是所谓我执也。’凡夫忘以自身为我，贪执计较，爱护倍至，顺则生爱，违则生嗔，种种分别贪者，举体堕于烦恼。《往生论》云：‘远离我心，贪著自身，远离无安众生心；远离供养恭敬自身心。此三种法（应）远离以其障菩提心，应知。’盖谓贪执自身，无安众生心，供养恭敬自身心，此三者，皆障菩提心，故应远离。本经以发菩提心。一向专念为宗，若障菩提心，即不能往生。是故愿曰：‘若起想念，贪计身者，不取正觉。’</p>
<p><b><span style="color:teal">我作佛时，生我国者，善根无量，皆得金刚那罗延身，坚固之力。身顶皆有光明照耀。成就一切智慧。获得无边辩才。善谈诸法秘要。说经行道，语如钟声。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">三十二、那罗延身愿。三十二、光明慧辩愿。三十四、善谈法要愿。<span lang="EN-US"></span></span></p>
<p>上章具三愿。‘生我国者，善根无量’是总述。以下分演。善根者，身口意三业之善，固不可拔谓之根。罗什大师曰：‘谓坚固善心，深不可拔，乃名根也。’又以‘善’能生妙果，生余之善，故名为根。‘皆得金刚那罗延身，坚固之力’。是第卅二‘那罗延身愿’。憬兴称之为‘身得坚固愿’。‘金刚’者，梵语跋折罗（或代折罗）译为金刚。《三藏法数五》云：‘金中最刚，故云金刚。’又《大藏法数四十一》云：‘梵语跋折罗，华言金刚。此宝出于金中，色如紫英，百炼不销，至坚至利，可以切玉，世所希有，故名为宝。’（即金刚石，俗云钴石，硬度最大。）又金刚者，金刚杵之简名。《大日经疏一》云：‘代折罗即是金刚杵。’原为印度之兵器。密宗以之表坚利之智。《大日经疏一》又云：‘代折罗，如来金刚智印。’又《仁王经念诵仪轨上》云：‘手持金刚杵者，表起正智，犹如金刚。’杵有金、银、铜、铁、石、水精、法陀罗木等，无量种之不同。帝释之杵，乃金刚所成。又执持金刚杵之力士，称为执金刚，简称金刚。《行宗记二》曰：‘金刚者，即侍从力士，手持金刚杵，因以得名。’</p>
<p>‘那罗延’者，译为胜力，或坚牢。有四义，（一）梵天王之异名。（二）罗什大师云：‘天力士，名那罗延。端正雄健也。’（三）《大日经疏十》‘毗纽天有众多别名，即是那罗延天别名也。是佛化身。’又《秘藏记》曰：‘那罗延天，三面，青黄色。右手持轮，乘迦楼罗鸟。’（乘鸟表空行）（四）《涅槃经疏七》曰：‘那罗延，此翻金刚。’乃十九执金刚之一。《维摩经》云‘那罗延菩萨’。古注经家多谓众生身心相依，身有苦乐，心必忧喜。心有忧喜，身有损益。法救云：‘如来身力无边，犹如心力。’又《密迹力士经》云：‘如来之身成＊‘锁体，犹如金刚，铿然坚绝，不可破坏。’故愿国中众生，三业庄严。体固如金刚，力强如那罗延，同具殊胜身业也。</p>
<p>今依密教，执金刚，金刚手，金刚萨埵等，乃一名之异译。《仁王经念诵仪轨上》云：‘此金刚手，即普贤菩萨也。手持金刚杵者，表起正智，犹如金刚，能断我法微细障故。’又《圣无动尊大威怒王秘密陀罗尼经》云：‘此金刚手是法身大士，是故名普贤。即从如来得持金刚杵。其金刚杵五智所成。故名金刚手。’今愿文曰‘金刚那罗延身’，若据显迹，则如过去诸解，视为天上力士，那罗延神，大力坚固之身。今据密义，金刚与那罗延，均是执金刚，简称金刚。论其密本，即是金刚萨埵，即是普贤，乃法身大士。又密教尊金刚为示现威猛相之佛。是以‘金刚那罗延身‘应解为等同如来之‘金刚身‘或‘金刚体’。</p>
<p>‘金刚身’，指金刚不坏之身，谓佛身也。《涅槃经》云：‘如来身者，是常住身。不可坏身。金刚之身。’又‘诸佛世尊，精勤修习，获金刚身’。</p>
<p>《新译仁王经》曰：‘世尊导师金刚体，心行寂灭转法轮。’《良贲疏》曰：‘金刚体者，坚固具足。体者身也。佛身坚固，犹如金刚。’若据密意，则往生者，亦如世尊得金刚不坏之体。故皆寿命无量，身具金刚‘坚固之力’。</p>
<p>‘身顶皆有光明照耀。成就一切智慧。获得无边辩才’。为第卅三‘光明慧辩愿’。彼佛寿命无量。国中天人寿命亦皆无量。又彼佛光明无量，是故彼国人民，身顶皆有光明照耀。盖主（佛）伴（国中人民一切贤圣）一如也。又‘光明’者，自莹（亮）谓之光，照物谓之明。有二用。一者破闇，二者现法。盖佛之光明，是智慧之相（见《往生论注》下）。又《超日明三昧经下》云：‘是知大智发外，能照法界，名为光明。’又《涅槃经》云：‘光明名为智慧。’又大慧禅师曰：‘只以此光宣妙法，是法即是此光明，不离是光说此法。’彼国天人身顶既有常光，正是智慧成就。以佛力护佑，故智慧殊胜。于佛智、不思议智、不可称智、大乘广智、无等无伦最上胜智，悉皆照了。故云‘成就一切智慧’并‘获得无边辩才’。‘辩才’指善巧演说法义之才。《净影疏》曰：‘言能辩了，语能才巧，故曰辩才。’又诸菩萨说法之智辩，称为四无碍智、四无碍解或四无碍辩。四无碍者：（一）法无碍。名（名相）句（语句）文（文段）能诠之教法名为法。诠者，具也，善也，言也。于教法无滞，名为法无碍。（二）义无碍。知教法所诠之义理而无滞，名为义无碍。（三）辞无碍。于各地诸方之言辞通达自在，名为辞无碍。（四）乐说无碍。以上三种之智，为众生乐说自在。又名辩无碍，契于正理，起无碍之言说，名为辩无碍。彼国人民，由于成就一切智慧，故得无边辩才，以四无碍辩，宏演法要。</p>
<p>‘善谈诸法秘要’乃第卅四‘善谈法要愿’。秘者，秘奥之义，言法门之深奥也。又秘密之义，言法门隐密，不易示人也。‘秘要’者，如《法华文句五》曰：‘四十余年，蕴在佛心，他无知者，为“秘”。一乘直道，总摄万途。故云“要”也。’又《法华嘉祥疏九》曰：‘言约（简要也）理周（具足也），故称为“要”。昔来隐而不传，目之为“秘”。’《法华经法师品》曰：‘此经是诸佛秘要之藏，不可分布妄授与人。’又密宗，称秘密宗。因密法者，正是诸佛秘要之藏，不轻示人者也。今极乐菩萨‘善谈诸法秘要’。乃善能开演诸佛一切显密甚深秘要。‘行道’，经行也。行道诵经，乃天台常行之三昧。乃于行道时诵经也。‘钟’，梵语‘键椎’之一。乃鸣集之法器。鸣钟乃集众之号命。又鸣钟有胜功德。《增一阿含》云：‘若打钟时。一切恶道诸苦，并得停止。’又《佛祖统纪六》曰：‘人命将终，闻钟磬声，增其正念。’‘语如钟声’者，谓说法人，声如洪钟，中正宏广，持续远闻。震醒长夜，警觉昏迷，引生善心，停息诸苦。音声功德，并如钟也。又钟身铸有真言、种子字、大乘经偈。鸣钟一声，即如转诵钟身所具一切显密经法。以喻说法人，一一声中，皆寓无量妙义也。</p>
<p><b><span style="color:teal">我作佛时，所有众生，生我国者，究竟必至一生补处。除其本愿，为众生故，被弘誓铠，教化一切有情，皆发信心，修菩提行，行普贤道。虽生他方世界，永离恶趣。或乐说法，或乐听法，或现神足，随意修习，无不圆满。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">三十五、一生补处愿。三十六、教化随意愿。<span lang="EN-US"></span></span></p>
<p>上章中，‘所有众生，生我国者，究竟必至一生补处’，是为第卅五‘一生补处愿’。一生补处者，以一转生补佛处，如今兜率内院中之弥勒大士，一生即补佛位，即《法华》所说‘余有一生在，当得一切智’，是名一生补处。又如《会疏》曰：‘一生补处者，是等觉位。尚有一生无明（具足应云：一分生相无明）未破。故曰一生。此品无明，其力最大。唯此后心，以金刚智破之，即补妙觉之位，故曰补处。’若依密教，一者，一实之理。于密宗初地菩萨之位，先得净菩提心。自此一实，出生无量之三昧总持门，渐次增长至于第十地（以上之初地至十地，乃密十地，不同于显教之十地。）。更有第十一地，即佛地。以一转生补佛处，是名一生补处。如《大疏六》曰：‘今此经宗，言一生者，谓从一而生也。初得净菩提心时，从一实之地，发生无量无边三昧总持尼门。如是一一地中，次第增长，当知亦尔。迄至第十地满足。未至第十一地。尔时，从一实境界，具足发生一切庄严。唯少如来一位，未得证知。更有一转法性生，即补佛处。故名一生补处。’</p>
<p>又昙鸾大师更谓极乐菩萨或可不从一地至一地，而顿登补处，‘案此经推彼国菩萨或可不从一地至一地。言十地阶次者，是释迦如来，于阎浮提，一应化道耳。他方净土，何必如此。’鸾师之说，深显极乐菩萨圆解圆修，一地一切地。故生彼国者，皆不退转。顿超阶次，圆证补处。深显弥陀大愿，妙德难思。</p>
<p>下第卅六‘教化随意愿’。如上愿所明，生彼国者，安居乐国，悉登补位。成等正觉。但菩萨成佛各有愿力。如愿被弘誓铠甲，返入秽土，普利群生，教化有情，则承弥陀愿力加持，教化随意，无不圆满。是为本愿之意也。又铠者铠甲，古时战士对敌作战时所被服之物，用以遮卫身体，防卫矢石等（近代之避弹衣亦是此类。）。菩萨入生死，降魔军，则以自之弘深誓愿为铠甲。因弘誓之心坚逾铁石，可以此心出入生死之阵。至于所教化者，首云‘皆发信心’，盖信为道源功德母也。本经小本曰：‘为诸众生，说是一切世间难信之法。’盖此净土法门，极圆极顿，超情离见，故为一切世间难信之法也。又小本曰：‘汝等众生，当信是称赞不可思议功德，一切诸佛所护念经。’又曰：‘汝等皆当信受我语，及诸佛所说。’是以极乐大士宏化十方，咸以劝信为首也。‘修菩提行’，盖三辈往生，皆发菩提心、一向专念。今云‘修菩提行’，即具发心与专念两要义。修菩提之大行，必由于发起菩提之大心。且菩提行中，实以一向专念，最为上首。一切菩萨，万善齐修，但十地菩萨，地地不离念佛也。又大行菩萨，普贤为首。故教化一切有情，‘行普贤道’。普贤者，圭峰大师曰：‘一约自体，体性周遍曰普，随缘成德曰贤。二约诸位，曲济无遗曰普，邻及亚圣曰贤。三约当位，德无不周曰普。调柔善顺曰贤。’故本经中，与会诸大菩萨，咸共遵修普贤大士之德。普贤之德者，十大愿王，导归极乐，自利利他，无有穷尽之德。极乐大士遵行普贤之德，复教余土众生，皆行普贤之道。</p>
<p>如是极乐大士，被弘誓铠，入生死海。‘虽生他方世界’，或现身秽土。因有弥陀愿力加持。‘永离恶趣’。各各随其意乐，或说法，或听法，或现神通等。‘随意修习’，悉皆圆满。众生受教，亦皆至心信乐，求生净土，发菩提心，一向专念。</p>
<p><b><span style="color:teal">我作佛时，生我国者，所须饮食、衣服、种种供具，随意即至，无不满愿。十方诸佛，应念受其供养。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">三十七、衣食自至愿。三十八、应念受供愿。<span lang="EN-US"></span></span></p>
<p>上第卅七‘衣食自至愿’。‘饮食衣服’见《宋译》。‘种种供具’见《唐译》，又《汉译》第廿三愿曰：‘我国诸菩萨欲饭时，则七宝钵中，生自然百味饭食在前。食已，钵皆自然去。’（《吴译》第十四愿同此。）又《魏译》第卅八愿曰：‘国中天人，欲得衣服，随念即至。如佛所赞应法妙服，自然在身。有求裁缝捣染、浣濯者，不取正觉。’今经备集五译文义，结成此愿，名为衣食自至愿。如《会疏》释《魏译》曰：‘佛本何故兴此愿。见或国土，为衣食故，苦役万般。四时不宁处，一生疲贪求。何况禾下丧数千生命，镬中杀无量蚕子，依之沉迷无涯，受苦无穷。是故愿言，我土圣众，衣食住宅。随意现前。著衣吃饭，皆助道法也。’‘种种供具‘者，花香、幢幡、宝盖、璎珞、卧具、天乐等等。如是一切无量无边，殊胜供养之具，皆随意即至，如愿供养。如《吴译》曰：‘欲得自然万种之物，即皆在前，持用供养诸佛。’《宋译》曰：‘我以神力，令此供具自至他方诸佛面前，一一供养。’是故云：‘随意即至，无不满愿。’</p>
<p>下为第卅八‘应念受供愿’。《宋译》曰：‘所有菩萨，发大道心，欲以真珠璎珞，宝盖幢幡，衣服卧具，饮食汤药，香华伎乐，承事供养他方世界，无量无边诸佛世尊而不能往。我于尔时，令彼他方诸佛世尊，各舒手臂，至我刹中，受是供养。今彼速得阿耨多罗三藐三菩提。’《宋译》愿文，深显佛力。又如《魏译》云：‘一发念顷，供养无量无数不可思议诸佛世尊，而不失定意。’是明自力。是以极乐人民，或因佛力加被，或以自力功圆，皆可随念普供诸佛。如经云：‘十方诸佛，应念受其供养。’深显生佛不二，感应道交，供佛之念才兴，诸佛摄受已毕。顿修顿证，因果同时。</p>
<p><b><span style="color:teal">我作佛时，国中万物，严净、光丽，形色殊特。穷微极妙，无能称量。其诸众生，虽具天眼，有能辨其形色、光相、名数，及总宣说者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">三十九、庄严无尽愿。<span lang="EN-US"></span></span></p>
<p>从第卅九至第四十三，此五愿是摄佛土功德愿。上第卅九是‘庄严无尽愿’，《会疏》释曰：‘“严”谓庄严，“净”谓清净，“光”谓光明，“丽”谓华丽。“严净”，明体离垢。“光丽”，表相奇特。以长、短、方、圆、大、小等为“形”，以青、赤、白、黑、正、不正为“色”，皆非世间所有，故云“殊特”。’意为：万物体无垢染，故曰严净。形相光明奇丽，故曰光丽。其形与色皆非世间所有，故曰形色殊特。《会疏》继曰：‘点事（指如微点之事相）妙理相即，故谓穷微。无漏之相，实相之相，故谓极妙。’意为：极乐一切事相，一毛一尘之微点，皆从实际理体而显，与妙理相即不二，故曰穷微。穷者，尽也。微者，精也。具此一切形相，乃清净心之所显，弥陀无漏功德之所现，故为无漏之相。且一一皆是圆明俱德，一一皆是圆圆果海（‘圆圆果海’见《显密圆通》，指无上圆满圣觉果德之海。），当体即是实相相而无相，无相而相，故曰极妙。继曰：‘广略相入，不可思议。故云，无能称量。’意为：极乐世界全显事事无碍法界，一多相即，小大相容，广略相入，重重无尽，超情离见。言语道断，故不可议。心思路绝，故不可思。言思不能及，又焉可称量？故曰‘无能称量’。可见极乐净土，唯佛与佛方能究尽。除佛一人外，一切众生上至等觉，中至具天眼之一切小大凡圣众生，皆不能尽辨其形色、光相、名数。更何能总为宣说。故云：‘有能辨其形色、光相、名数及总宣说者，不取正觉。’</p>
<p><b><span style="color:teal">我作佛时，国中无量色树，高或百千由旬。道场树高，四百万里。诸菩萨中，虽有善根劣者，亦能了知。欲见诸佛净国庄严，悉于宝树间见。犹如明镜，睹其面像。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">四十、无量色树愿。四十一、树现佛刹愿。<span lang="EN-US"></span></span></p>
<p>上章具两愿。从‘亦能了知’以上，表第四十‘无量色树愿’。‘欲见’以下，表第四十一‘树现佛刹愿’。</p>
<p>‘国中无量色树，高或百千由旬’。‘无量色树’，指国中一切宝树，七宝化成，荣色光耀。行行相值，茎茎相向。是诸宝树，周遍其国。树高或百由旬乃至或千由旬。一由旬者，此方四十里至六十里。详见前注。又道场中，更有树王，名‘道场树’，即菩提树。西域前正觉山之西南，行十四五里，有毕钵罗树。佛坐其下成正觉。故名菩提树。《维摩经菩萨行品肇注》曰：‘佛于树下成道，树名菩提。此树光无不照。香无不熏。形色微妙，随所好（喜也）而见。树出法音，随所好而闻。此如来报（果报也）应（应化也）树也；众生遇者，自然悟道。’本经成就文中，复云：‘复由见彼树故，获三种忍。一音响忍。二柔顺忍。三者，无生法忍。’彼土菩提宝树能令见者自然悟道，证入无生法忍。此树功德真是无上希有，微妙难思。故知此树实是阿弥陀愿王秘密庄严心之流现。此心乃密教所判之第十住心，乃究竟佛果第十三地如来之所证，故能究竟惠予众生真实之利。树德高远，彼国菩萨中，善根劣者，本难知见。是以弥陀垂慈，大愿加被，悉令了知。</p>
<p>第四十一‘树现佛刹愿’。今此愿文，树现佛刹，同于《观经》第四宝树观。经文简录如下：‘此诸宝树’，‘生诸妙华’，‘涌生诸果’，‘有大光明，化成幢幡无量宝盖。是宝盖中，映现三千大千世界一切佛事。十方佛国，亦于中现。’《观经》此观，正此愿之成就。极乐国中，宝树无量，一一树光化现宝盖无量。一一宝盖，中现十方佛国。明净清晰，如同明镜。见他方佛国，明了清澈，如对明镜，自观本面。可见极乐国土，含摄一切佛刹。相入相即，不可思议。</p>
<p><b><span style="color:teal">我作佛时，所居佛刹，广博严净，光莹如镜，彻照十方无量无数不可思议诸佛世界。众生睹者，生希有心。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">四十二、彻照十方愿。<span lang="EN-US"></span></span></p>
<p>上第四十二‘彻照十方愿’。‘广博’者，宽阔无边。‘严净’者，庄严清净。‘光莹’者，光明晶莹。‘彻照’者，无微不显，无远不见也。‘希有’者，《涅槃经》曰：‘譬如水中，生于莲花，非为希有。火中生者，是乃希有。’极乐国土，庄严清净。光洁如镜，照见十方。如《观经》中，大势至菩萨天冠‘有五百宝华。一一宝华，有五百宝台。一一台中，十方诸佛净妙国土广长之相，皆于中现’。故知彼土，小大相容，广狭无碍。一毛一尘，悉皆映照十方。《往生论》曰：‘宫殿诸楼阁，观十方无碍。’昙鸾师注曰：‘如净明镜。十方国土，净秽诸相，善恶业缘，一切悉现。’又《华严经》曰：‘譬如明净发光金玻璃镜，与十世界等。于彼镜中，见无量刹。一切山川，一切众生，地狱饿鬼，若好若丑，形类若干，悉于中现。’以上经论，皆明‘光莹如镜，彻照十方无量无数不可思议诸佛世界’之义。‘众生’指极乐世界与十方一切众生。若见极乐彻照十方之相，悉皆生起无上殊胜菩提之心。此心希有，如火中莲。故云‘生希有心’。因生此心，故《宋译》续曰：‘不久当得阿耨多罗三藐三菩提。’</p>
<p><b><span style="color:teal">我作佛时，下从地际，上至虚空，宫殿楼观，池流华树，国土所有一切万物，皆以无量宝香合成。其香普熏十方世界。众生闻者，皆修佛行。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">四十三、宝香普熏愿。<span lang="EN-US"></span></span></p>
<p>上第四十三‘宝香普熏愿’。《会疏》谓此界‘金银虽发辉，无旃檀之香。沉麝虽熏馥，无珠玉之光。’今极乐中，一切万物，严净光丽。又妙香芬馥，普熏十方，广作佛事，故称奇妙。如《华严经》鬻香长者云：‘阿那婆达池边出沉水香，名莲花藏。若烧一丸，如麻子大，香气普熏阎浮提界。众生闻者，离一切罪，戒品清净。雪山有香，名具足明相。若有众生，嗅此香者，其心决定离诸染著。罗刹界中有香，名海藏，其香但为转轮王用。若烧一丸，香气所熏，王及四军，皆腾虚空，游止自在。善法堂中有香，名香性庄严。若烧一丸，熏彼天众，普令发起念佛之心。须夜摩天有香，名净藏性。若烧一丸，熏彼天众，莫不云集彼天王所，恭敬听闻王所说法，兜率天中有香，名信度缚啰。于一生所系菩萨座前，若烧一丸，兴大香云，遍覆法界，普雨一切诸供养具，供养一切如来道场菩萨众会。妙变化天有香，名夺意性。若烧一丸，于七日中，普雨一切不可思议诸庄严具。’上述世间诸香，且有如斯胜用，何况弥陀如来本愿所现，乃法界万德之香。如《维摩经香积佛品》云：‘尔时维摩诘问众香菩萨，香积如来，以何说法。彼菩萨曰：‘我土如来，无文字说。但以众香，令诸天人，得入律行，菩萨各各坐香树下。闻此妙香，即获一切德藏三昧。’今极乐妙香，亦复如是，功德无边，普熏十方，广作饶益。能令闻香众生，‘皆修佛行’。‘尘劳垢习，自然不起’（见经中第廿品）。极乐万物皆以无量宝香合成，其香复熏十方世界，皆显事事无碍法界。</p>
<p><b><span style="color:teal">我作佛时，十方佛刹诸菩萨众，闻我名已，皆悉逮得清净、解脱、普等三昧，诸深总持。住三摩地，至于成佛。定中常供无量无边一切诸佛，不失定意。若不尔者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">四十四、普等三昧愿。四十五、定中供佛愿。<span lang="EN-US"></span></span></p>
<p>上章中，从‘至于成佛’以前，表第四十四‘普等三昧愿’。‘定中’以下，表第四十五‘定中供佛愿’。从第四十四以下诸愿，皆为彼国以外，他方菩萨，闻弥陀名，得殊胜法益之愿。首第四十四，为闻名得诸三昧，至于成佛之愿。‘逮’者，及也。《易系辞》‘水火相逮’。注曰：‘水火不相入，而相逮及。’又逮者，追也。据《会疏》意，令闻名人，即时得诸三昧，故言‘皆悉逮得’。《宋译》曰：‘所有十方一切佛刹，诸菩萨众，闻我名号，应时证得寂静三摩地。’其中‘应时证得’，亦即‘皆悉逮得’之意。‘清净’者，所住之三昧，无染无著，故曰‘清净三昧’。如《会疏》曰：‘寂静三摩地，无缚无著，故名清净。’又‘解脱’者，所住三昧，离一切系缚而自在，名曰解脱三昧。如《会疏》曰：‘止观无碍，故名解脱。’又曰‘念佛三昧，能除一切烦恼，能解脱生死，故须名清净解脱三昧。’又‘普等’者，普者普遍，等者平等。《悲华经》谓之遍至三昧，《芬陀利经》谓之普至三昧。《宋译》谓之普遍三摩地。《唐译》谓之平等三摩地门。《会疏》释曰：‘若依诸师，但是菩萨所得三昧名也。憬兴云：“普者，即普遍义。等者，即齐等义。所见普广，佛佛皆见，故所住定，名为普等。”玄一云：“由此三昧力，普见诸佛世尊，故言为普。平等现无所不及，故言普等。”若约选择本愿正意，则是念佛三昧德号也。普谓普遍，凡圣通入之义。等谓平等，念一佛功德，等同一切佛之义。《菩萨念佛三昧经》曰：“譬如众生，若依须弥金色之边，其身即与彼山同色。所以然者，山势力故。又如诸水，悉入大海，同其一味。所以然者，以海力故。若人得念佛三昧，亦复如是。”是普遍义也。《文殊般若经》云：“念一佛功德，无量无边；亦与无量诸佛无二。”《赞阿弥陀佛偈》云：“我以一心归一佛，愿遍十方无碍入。”是平等义也。’《会疏》以清净三昧、解脱三昧、普等三昧为念佛三昧。盖念佛三昧为宝王三昧。具是一切三昧功德，自当同具种种三昧之名也。‘三昧’，即三摩地，译为正定、正受（详解见第二品。）。‘总持’，即陀罗尼，谓持善不失，持恶不生，并能持无尽义（详解见第二品。）。深妙之总持，故曰深总持。十方菩萨，因闻名故，得诸三昧，与深总持，安住定中，得成正觉，故曰‘至于成佛’。</p>
<p>第四十五‘定中供佛愿’。定中供佛，不失定意，同于《德遵普贤品》中‘住深禅定，悉睹无量诸佛’。正是普贤大士甚深境界。《往生论注》云：‘八地以上菩萨，常在三昧。以三昧力，身不动本处，而能遍至十方，供养诸佛，教化众生。’望西师谓住定供佛：‘约常途者，初地以上。’又曰：‘初地以上，虽有此德，八地以上，是无功用。’盖谓初地菩萨，虽初有此德，但尚不能全离功用。八地以上，才是无功用道。《会疏》谓他方新发心菩萨，因闻弥陀名号，顿登上地菩萨，得诸三昧，住定供佛。《疏》曰：‘纵虽新发意菩萨，闻名字人，能得定惠（即慧）相即，真俗相照，顿得上地菩萨也。’又《文殊般若经》曰：‘念一佛功德，无量无边；亦与无量诸佛无二。不思议佛法等无差别。皆乘一如，成最正觉。悉具无量功德辩才。如是入一行三昧（即念佛三昧）者，尽知恒沙诸佛法界差别相。’云云于三昧中，遍知诸佛世界差别相，正与住定供佛同旨。</p>
<p><b><span style="color:teal">我作佛时，他方世界诸菩萨众，闻我名者，证离生法，获陀罗尼。清净欢喜，得平等住。修菩萨行，具足德本。应时不获一二三忍。于诸佛法，不能现证不退转者，不取正觉。<span lang="EN-US"></span></span></b></p>
<p style="text-indent:20.0pt;"><span style="font-size:10.0pt;">四十六、获陀罗尼愿。四十七、闻名得忍愿。四十八、现证不退愿。<span lang="EN-US"></span></span></p>
<p>上章具三愿。‘获陀罗尼’以上，为第四十六‘获陀罗尼愿’。‘一二三忍’以上，为第四十七‘闻名得忍愿’。此下为第四十八‘现证不退愿’。</p>
<p>第四十六愿，‘离生’者，离生死也。三乘行人，入于见道。因见谛理，断见思惑，永离三界之生，是云正性离生。《万善同归集》云：‘齐登解脱之门。咸阐离生之道。’十方菩萨，以闻名故，皆证此离生之法。并得‘陀罗尼’。陀罗尼，即‘总持’，见前释。陀罗尼有四：（一）法陀罗尼，于佛之教法闻持不忘。（二）义陀罗尼，于诸法之义总持不忘。（三）咒陀罗尼（又咒陀罗尼，有五名。据《秘藏记》意，五名者：（<span lang="EN-US">1）陀罗尼，（2）明，（3）咒，（4）密语，（5）真言。陀罗尼者，佛放光时，光中所说也。是故陀罗尼与明，其义不异。持陀罗尼人，能发神通，除灾患，与此方咒禁法相似，故曰咒，凡夫二乘不能知，故曰密语。真言者，如来之言，真实无虚，故曰真言。）。（四）忍陀罗尼。于法之实相安住，谓之忍。持忍名为忍陀罗尼。十方闻名大士，皆得如上陀罗尼，安住于诸法实相，故云‘获陀罗尼愿’。</span></p>
<p>第四十七‘闻名得忍愿’。‘清净’者，无染无著之本然。‘欢喜’者，适悦在心，寂灭为乐也。‘平等’者，浅言之，则为离诸高下、深浅、大小、亲疏、智愚、迷悟种种差别，曰平等。进言之，则真如周遍，万法一如，心、佛、众生，三无差别。《往生论注》曰：‘平等，是诸法体相。’又曰：‘众生见阿弥陀如来相好光明身者，如上种种身业系缚，皆得解脱。入如来家，毕竟得平等口业。闻阿弥陀如来至德名号，说法音声，如上种种口业系缚，皆得解脱。入如来家，毕竟得平等口业。若遇阿弥陀如来光照，若闻阿弥陀平等意业，是等众生，种种意业系缚，皆得解脱。入如来家，毕竟得平等意业。’盖谓十方大士，若于阿弥陀如来，睹相、闻名、见光、知意者，皆入如来之室。以闻名故，得毕竟平等之业。与此项之‘闻我名者，证离生法，获陀罗尼，清净欢喜，得平等住’，全然一味。以闻名故，得住平等法中，即住于诸法实相也。又《汉译》称阿弥陀佛为无量清净平等觉。故知十方大士，闻佛名号，至心信乐，以平等心，念平等觉，如是安住，亦是‘得平等住’之义也。此一句佛号即是实相，即是法界全体，即是诸法平等体性。但能念念相继，念而无念，无念而念，故曰‘得平等住’。如是心行，是菩萨行，辗转教授，同归极乐。普惠众生真实之利，故曰‘修菩萨行’。如是修行，自然具足一切佛果之功德根本，故云‘具足德本’。如《会疏》曰：‘（一）菩萨六度，一切功德之本。故名德本。（二）选择摄取果号，能流出六度万行，为众德本原（此乃以持佛号为德本），故名德本。’</p>
<p>‘一二三忍’。忍者，安忍也。《魏译》云：‘第一，第二，第三法忍。’‘法忍’者，法为所证之理，心安于法为忍。《大乘义章九》云：‘慧心安法，名之为忍。’此上法忍，诸家之说不一，有深浅之别。例如《仁王经》明五忍：（一）伏忍，（二）信忍，（三）顺忍，（四）无生法忍，（五）寂灭忍。《仁王经私记》云：‘初地、二地、三地得无漏信，名信忍。四、五、六地趣向无生，名顺忍。七、八、九地，诸念不生，名无生忍。十地、妙觉，得菩提果，名寂灭忍。’古注经家中，有认为伏忍、信忍、顺忍，即本经之三忍者；甚至有以最初伏忍上中下三位，为本经之三忍者。盖皆不许他方菩萨闻佛名号，应时即得一忍，二忍，乃至无生法忍也。但据经文，此三忍中，包括无生法忍，实无可疑。《魏译》第三十四愿曰：‘设我得佛，十方无量不可思议诸佛世界众生之类，闻我名字，不得菩萨无生法忍，诸深总持者，不取正觉。’《宋译》文：‘闻我名者，应时即得初忍、二忍，乃至无生法忍。成就阿耨多罗三藐三菩提。’可见愿文中之第三法忍，决定是无生法忍也。又据《论注》曰：‘即见彼佛，未证净心菩萨（指初地至七地），毕竟得证平等法身。’（又曰：‘平等法身者，八地以上法性生身菩萨也。’）又曰：‘闻阿弥陀如来至德名号……毕竟得平等口业。’皆是闻佛名号，得证无生法忍之明证。</p>
<p>无生法忍，略云无生忍。真智安住于无生无灭之实相理体而不动，谓之无生法忍。《智度论五十》曰：‘无生法忍者，于无生灭诸法实相中，信受通达，无碍不退，是名无生忍。’又《智度论七十三》曰：‘无生忍者，乃至微细法不可得，何况大。是名无生。得此无生法，不作不起诸业行。是名得无生法忍。’又《大乘义章十二》曰：‘理寂不起，称曰无生。慧安此理，名无生忍。’又《楞严经长水疏一》曰：‘了法无生，印可决定，名无生忍。’又《大乘义章十二》曰：‘如龙树说，初地以上亦得无生。若依《仁王》及《与地经》，无生在七、八、九地。’《宋译》曰：‘闻我名号，证无生忍。成就一切平等善根。住无功用，离加行故，不久令得阿耨菩提。’望西释曰：‘既云无功用，知证第八地。’故知本经之第三忍，即《仁王经》之无生法忍。若据望西师意，则位当八地也。</p>
<p>望西曰：‘问：以闻名力，岂得无生？答：佛愿力故。如《十住论》云：“过去无数劫，有佛号海德。今现在十方，各得成正觉。皆从彼发愿，闻名定作佛。”’上之论证，妙显他力，佛愿加被，使闻名者，证无生忍，定当作佛。且闻不是但闻。必能起行。例如《涅槃疏廿》云：‘若闻常住二字，生生不堕者，闻有多种，若深能思惟，如说行者，即生生不堕。’意为：闻后能深思惟，并如说修行，始能得生生不堕之益。可见闻之一字，意兼信受，不仅是一经于耳也。</p>
<p>今愿文之‘一二三忍’，实即本经《菩提道场第十五品》中之三种忍。一音响忍。二柔顺忍。三者无生法忍。《无量寿经钞五》曰：‘（一）音响忍，由音响而悟解真理者。（二）柔顺忍，慧心柔软，能随顺真理也。（三）无生法忍，证无生之实性，而离诸相者。是悟道之至极也。’此三忍当于第十五品中详论之。</p>
<p>第四十八‘现证不退愿’。愿曰：‘于诸佛法，不能现证不退转者，不取正觉。’不退转者，所修之功德善根，愈增愈进，不更退失，略云不退。即梵语之阿鞞跋致（详见前注）。盖以菩萨行愿，难发易退。据《仁王经》别教之信位菩萨，名为轻毛菩萨，随风东西。又南本《涅槃》曰：‘无量众生发阿耨菩提心，见少违缘，于阿耨菩提，即便动转。如水中月，水动即动。’又喻曰：譬如鱼母，多有胎子，成就者鲜。如庵罗树，花多果少。众生发心，乃有无量。及其成就，少不足言。故云：‘鱼子庵罗花，菩萨初发心，三事因中多，及其结果少。’又《十位菩萨断结经》（节录）：‘时舍利弗告来会菩萨：我曩昔，或从一住进至五住，还复退堕而在初住。复从初住至五六住。如是经六十劫中，竟不能到不退转。’又《宝雨经》曰：‘有世界名娑婆，其国有佛名释迦牟尼。若诸有情闻彼名，于阿耨菩提得不退转。由彼如来本愿力故。’古代澄宪师赞此愿为‘释尊五百大愿之中，最胜愿也’。可见两土导师同发此最胜之愿，正是‘一路涅槃门’也。盖以无量菩萨，未到不退之位，虽极勇猛，如救头燃，但以障缘竞来，屡屡退转。遂令学道者如牛毛，得道者如麟角。弥陀因地悯其勤苦，发无上愿。以佛威德，令闻名人，即得三忍，证不退转。原在退位，乘佛愿力，唯进不退，疾至菩提，实为大庆。又《会疏》曰：‘谓难思愿力，一得一切得，不退与三忍，同时具足故。’深显弥陀一乘愿海、究竟方便之妙用。又《十住毗婆沙论》曰：‘若人疾欲至不退转地者，应以恭敬心，执持称名号。’又《小本》曰：‘若有人已发愿，今发愿，当发愿，欲生阿弥陀佛国者，是诸人等，皆得不退转于阿耨多罗三藐三菩提。’又《会疏》曰：‘谓三忍不退，悉摄在名号中，称名时，名义不离，自得此等德。’可见凡闻名者，但能信愿持名，亦悉能现证不退。弥陀一乘愿海，妙德难思。六字洪名，究竟方便。四十八愿，愿愿摄众生，愿愿显真实。分之则为四十八，合之则为一法句。一法句者清净句—真实智慧无为法身。</p>
