<h1>《灵岩语屑》壬午辑</h1><p> 怀瑾曰：壬午，焕师掩关灵岩。怀瑾卸职往彼栖止，值师忌语。朋从我思，繁兴我疑，无由启迪，好友释传西曰：“余以若意禀师，求笔答如何？”怀瑾喜而合十曰：“可可。”因禀师，忌语则笔示，非忌语则口授，焕师颔之。数十日中遂成巨帙。今兹搜箧残简，尚存少许，犹可择读也，其言显，其义幽，其理约，其事质，吁！此千圣之心灯，入德之梯航也。敢曰自私？爰出鸿爪，飨我同仁，余尚有近体小诗七绝十处，寓言胜义，醒悟来机。又今古之绝唱者也，诚恐小见狐疑，贻陋者泥滞之误，至令醍酬上味化为毒剂，故不录出。颜曰壬午辑。辑曰： </p><p> 问：“怀瑾朝夕孜孜，百无所寄，祈先生示个归家坦途，入道捷径。” </p><p> 先生笔答曰：“蓦直不怠，即是坦途，曰二曰三，允非捷径。” </p><p> 问：“直捷下手工夫，义当何先，迈向归家道路，车从何辔？” </p><p> 先生曰：“汝但外舍六尘，内舍六根，中舍六识而不作舍不舍想，自然头头上明，物物上显，途中即家舍，家舍即途中也，捷莫捷于斯，先莫先于斯，三乘共载一德，同该今古，彻门莫尚乎是。” </p><p> 问：“何云六根？何云六尘？何云六识？” </p><p> 先生曰，“石头即六根，柱子即六尘，琢棒即六识。” </p><p> 问，“先生如此漫言，学人不会。” </p><p> 先生曰：“如此漫问，谁要汝会？” </p><p> 问：“教云眼耳鼻舌身意六根，对色声香味触法六尘，根尘相接，所生眼耳鼻舌声意等之识，别曰六识，今曰六识即石头，六尘即柱子，六识即琢棒，无乃大违教义，言不该典欤？” </p><p> 先生色然不悦，忿然握管，书曰：“汝既已明了教义，贯通道理，即自解脱可也，何投吾处，絮絮叨叨于是？”掷笔寂然在定。怀瑾无语潜退。 </p><p> 翌日再参，问：“即不许作如是道理会，然则学人浅机从何得入？” </p><p> 先生曰：“汝是何年何月何时何地出的？” </p><p> 怀瑾无语久之。 </p><p> 先生曰：“即未出入，何为出入？既无当下，一派圆成。谁是浅机？谁为深学？咄，无疾而呻，无病而药，释迦老子亦救汝不得也。” </p><p> 问：“学人于此上不得，下不得，取不得，舍不得，尽平生力忘不得，计不得，祈师慈悲方便接引。” </p><p> 先生曰：“好好，恐汝虽如此说，未到此地，果届此也，恭喜贺喜，好消息将到矣，谛听啼听！当人于此千万不可退步，不必作必悟想，不必作不悟想，不必想不必不想，行时坐时，醒时眠时，朋友交接时，妻儿子女会合时，但略略管带，自然坛子内走不脱鳖。” </p><p> 问：“学人疑情不起奈何？” </p><p> 先生曰：“只为你要信。信不立，疑何驭？疑信两忘，复是何物？此第一彻头也，千万莫要放过。“ </p><p> 问：“疑信两忘，就学人分上捡之，却无一物。” </p><p> 先生曰：“瞎汉！说却无一物者。是有一物邪？无一物邪？好看好看。此释迦老子、三世诸佛及一切贤圣入德之门也。这个彻头，尽大地是我口都赞不及，慎勿失之交臂。” </p><p> 问：“闻诸同参，疑情有二：一粗、一细何曰粗？” </p><p> 先生曰：“朝天玉树春千尺。” </p><p> 问：“如何曰细？” </p><p> 先生曰：“带笑宫花月二分。” </p><p> 问：“学人机浅，祈师如学究训蒙童，如俗而说，如理而说，觌面直提，开我迷昧。” </p><p> 先生曰：“如此直截，何用肆口鼓簧，恣情摇舌，必欲饮此一杓恶水？余岂借他？谛听谛叫！如有一问题欲决择而不能决择，心悬悬如摇旌，曰粗；无一事一理不了知，无一事一理不决择，无一事一理可寻思，自心空廓，眼所见处澄然常寂，乐趣横生，根尘与识，自心及境，不一不异，无欠无余，如是胜行悉已具足，而此心中似有一事未办，一理未谐，仔细捡点，又丝忽迹相不寓，半星肤兆无有，曰细。” </p><p> 问：“如是胜行，学人浅机，何能一时即臻，一趣即至？既难臻至，何能顿超？” </p><p> 先生曰：“一派现成，谁要汝臻？本无去来，谁叫汝至？横遍十方，谁令汝超？实无有渐，谁云为顿？因诠劣法，故有胜行，曰深曰浅，允为魔说。法尔圆成，慎毋自闹。” </p><p> 问：“千古圣哲，人也，学人虽愚不肖，亦人也。既云如是现成，如是直捷，如何学人不会，先圣独会？乞师朗示。” </p><p> 先生曰：“汝自不去，不妨人会。人自人会，不妨汝之不去。会则学人即圣哲，不会则圣哲亦学人。圣哲学人名虽有二，体实无殊。汝但把会与不会等念抛到异域，学人圣哲等名贬向殊方，自然虚而灵，寂而照，不着问人，法华会上的多宝如来，不但与释迦老子分半座，亦须与汝分半坐也。” </p><p> 问：“上说疑情，既有粗细之判，必有真假之诠，既有真假，云何曰真？” </p><p> 先生曰：“汤元煮油锅。” </p><p> 问：“如何是假？” </p><p> 先生曰：“油锅都汤元。” </p><p> 问：“如是之谈，益增学人迷惘。望师剀切直示，开我巨惑。” </p><p> 先生曰：“咄，何不云迷惘益增，学人开我不惑？” </p><p> 怀瑾无语久之。 </p><p> 先生曰：“会么？会么？诸名无常，皆依假立，若无假有，真亦强名。诠疑情曰假者，即上说粗相，有间断者也。说疑情曰真者，即上说细相，无间断者也。真疑若起，不一日，不二日，不三日，不一时，不二时，不三时，必摸着向上关（木戾），发明无始大事，嘎嘎大笑也！” </p><p> 问：“从古迄今，有不疑而至悟者乎？” </p><p> 先生呼：“怀瑾！怀瑾！”应诺。先生曰：“从古及今有未食饭而曰已饱，未饮酒而曰已醉者乎？” </p><p> 问：“如说无疑则无悟，欲悟而必借径于疑，明矣！然则学人疑情不起，环顾自躬，实无纤疑，奈何？” </p><p> 先生曰：“今有三法，能兴汝疑。” </p><p> 问：“何者云三？” </p><p> 先生曰：“一恸念生死，二发露忏悔，三勤参话头，如是三事，任何一事，皆能兴汝大疑。” </p><p> 问：“云何言恸念生死？” </p><p> 先生曰：“当人无始驰求，背本逐未，生不知来处，死不知去处，头出头没，舍生受生，枉受轮回，虚萦苦乐，如是等过，极思出离，思之至极，于焉起行，难行能行，日渐增至，细检出离，无法出离，无法出离，誓必出离，粗疑生也。粗疑既生，日日臻上，渐至觅行不得，觅不行不得，觅难不得，觅不难不得，觅生不得，觅死亦不得，觅人法、是非、山河、大地、苦空、无我，一切皆不得，二六时中乐趣横生，而此心中又若有一事焉未办，有一理焉未谐，细疑生也。细疑生，即真疑起矣。” </p><p> 问：“云何发露忏悔？” </p><p> 先生曰：“汝当恸念师恩，父母恩，五伦九族一切众生恩，欲报难报，难报必报。既曰必报，当充我力，欲充我力，远过为先。行人必自检讨往昔所作十恶不善等业，皆障我行，人我胜劣等法，皆违我道。当于佛前法前僧前恸悔过去已作之过，切忏不践将来未蹈之愆，心生惭愧，身堪起行，粗疑生也，粗疑既生，日日臻上，渐至觅过不得，觅非过不得，觅善不得，觅非善不得，觅忏悔不忏悔、一切胜劣等法，山河大地，日月星辰，苦空无我等等，已举未举，皆不可得，二六时中，乐趣横生，而此心中又若有一事焉未办，有一理焉未谐，细疑生也。细疑生即真疑起矣。” </p><p> 问：“云何勤参话头？” </p><p> 先生曰，“话头者，止观双运，遮照同时，（井刃）于唐，盛于宋。初机入德之津梁，千圣共由之胜法也。汝但朝斯夕斯，行时卧时，刻刻提撕，时时照检，一切胜行，自然而沛，矧曰疑邪？” </p><p> 问曰：“云何为话头？” </p><p> 先生曰：“汝但于未提话头以前，看此话头从何而生；既提话头以后，看此话头从何而灭；正提话头时，看此话头依何而住。话头之义不必问人，当人自合开口大笑也。” </p><p> 问：“学人迷昧，罔测幽深，请师将古人说的参的直举一二，以醒愚昧，并兴来学。” </p><p> 先生曰：“北斗里藏身、小参不答话、庭前柏树子、狗子无佛性、麻三斤、干矢橛、西方日出卯、父母未生前面目是谁、无梦无想主人公在何处安身立命、念佛是谁、家家门前火把子、东山水上行、一归何处，如是已举未举，悉名话头。古德究参皆能结秀，今欲悉说，尘劫不尽。” </p><p> 问：“话头既多，依何为要？若曰兼摄，事涉分歧，趣此两端，祈师直示。” </p><p> 先生曰：“任一话头，皆能结秀。曰二曰三，允为魔说。古人喻为鼠子咬棺材只在一处。修多罗曰：‘制心一处，无事不办。’若曰至行，一已云多，况二三邪？” </p><p> 问：“大慧杲，宋之大宗匠也，常以‘无’字示人究参；天奇瑞，明之大宗匠也，常以‘谁’字示人究参：钱伊庵者又以学人必参无梦无想主人公在何处安身立命，乃能于八识上大亚一刀。而现在丛席多示学人参念佛是谁。今先生云云任一话头皆可结秀，彼非欤？此非欤？乞示。” </p><p> 先生厉声曰：“家家门前火把子。” </p><p> 怀瑾曰：“不会。祈师直指。” </p><p> 先生色霁笑而谓曰：“家家门前火把子。” </p><p> 怀瑾曰：“不会。祈师如理而说，如俗而说。” </p><p> 先生曰：“他非我不非，何也？因有汝问才有他非，因有他非才有不非，始无汝问，所谓你我他者从何而立？既无有立，非从何非？况不非邪？好看好看！麻三斤、干矢橛、庭前柏树子、犀牛扇、食胡饼、吃茶去一时来也。谁管他大宗匠，小宗匠，高人琢棒，一时与我贬向他方，踏在足下，为何如此？要汝精精勤勤、快快活活参话头。” </p><p> 问：“是话头者约分有义路、无义路、半有半无义路，今不可一味笼统，教令学人随捡一话头无味苦参也。当否？祈示。” </p><p> 先生曰：“何一话头有义路，何一话头无义路，何一话头半有义路半无义路？汝若细检，今即汝者为有义路、为无义路、为半有半无义路？道来道来！向汝道任一话头皆可结秀，犹自趁块作么？” </p><p> 问：“如说尚矣，学人浅机，参法依何？” </p><p> 先生曰：“如参柏树子话，朝斯夕斯，行时卧时，口计心思，缘不外逸，一心只在此话头上，如蜂就蜜，如蚁就膻，如马就道，然后从此口计心思、缘不外逸上轻轻提起，略略管带，不用思量，不用卜度，不用有心，不用无心，不必待悟，不必不悟，惺惺行履，如实而行，如实而住，如实而坐，如实而卧，自然有瓜熟蒂落的时节。” </p><p> 问：“正参究话头，杂念纷陈时如何？” </p><p> 先生曰：“精进。盖杂念纷陈，正汝懈怠。倘不懈怠，心缘一境，彼杂念者从何而入？喻如无蚁之堤，水不能溃。勿忽勿忽！” </p><p> 问：“正参究话头，忽尔神昏志昧，身不能堪，欲睡眠时如何？” </p><p> 先生曰：“要睡便睡，不可睡时便参究不得也。” </p><p> 问：“正参究话头，忽尔亲仇交集，家事国事己事他事一时纷来，如何？” </p><p> 先生曰：“如理而作事，如理而交代，各就各位，正好究参，关汝何事？” </p><p> 问：“正参话头，妻儿子女一时纷至，各相毁誉，去取抑扬时如何？” </p><p> 先生曰：“文殊、普贤、观音、势至，一齐来接汝也，正是得力关头，何亏于汝？” </p><p> 问：“正参话头，家徒四壁，朝夕不谋时如何？” </p><p> 先生曰：“正好在吃油糍、胡饼、赵州茶上切切实实用功，莫要把无始劫来一件大事业轻轻放过。” </p><p> 问：“家拥厚赀、食前方丈、从者数百、妾美妻娇，能参话头否？” </p><p> 先生曰，“正好参究。若不参究，一期报尽，牛胎马腹，应缘而去，彼妻美妾娇厚赀而重奉者，以佛眼观之，如就刀山，如躬涂炭。” </p><p> 问：“家拥厚赀者参究话头时，去彼娇妻美妾、食前方丈、从者数百乎？抑仍彼旧业乎？” </p><p> 先生曰：“实际理地，不立一尘，万行门中，不减一法。去去何所？仍仍何处？汝若一觑觑破是话头者，岂离娇妻美妾、食前方丈、从者数百外而别有一话头邪？” </p><p> 问：“士农工商兵等，能参话头否？若能，于彼进业有损恼否？” </p><p> 先生曰：“士农工商兵必需参究，何有能否？若不尔者，理从何明？业从何进？进德修业于是乎在，有何损恼？” </p><p> 问：“年老者能参话头否？” </p><p> 先生曰：“武王受命，经称曰末；宝掌闻玄，年已逾耆，正当着力，云何不参？” </p><p> 问：“年少者能参话头否？” </p><p> 先生曰：“百丈四龄便欲作佛，云何不参？” </p><p> 问：“女子能参话头否？” </p><p> 先生曰：“龙女八岁即已作佛，云何不参？” </p><p> 问：“壮年妇人能参话头否？” </p><p> 先生曰：“金陵婆子参无位真人而了彻心要，云胡不参？” </p><p> 问：“老年妇人能参话头否？” </p><p> 先生曰：“范太封君究一归何处而明本体，云何不参？” </p><p> 问：“病时能参话头否？” </p><p> 先生曰：“圆悟勤金山一病而之五祖，云胡不参？” </p><p> 同：“宗习外道者，能参话头否？” </p><p> 先生曰：“吕纯阳见黄龙而碎琴亡汞，云胡不参？” </p><p> 问：“荡女淫妇能参话头否？” </p><p> 先生曰：“婆须提多早示矩范，摩登伽女略露风规，云胡不参？” </p><p> 问：“市井少年能参话头否？” </p><p> 先生曰：“涅槃会上广额屠儿，自云贤劫千佛之一，云胡不参？” </p><p> 问：“正参话头时，不但心未开悟，真疑未起而粗疑亦无，忽然暴病而死如何？” </p><p> 先生曰：“恭喜，贺喜，大事了毕。” </p><p> 问：“如何是大事了毕？” </p><p> 先生曰：“免汝打之绕，与你絮絮叨叨说参话头。” </p><p> 问：“持一佛号，临命终时尚能往生极乐，持此话头，临命终时，宁曰进退失据乎？若不尔者，究生何土？祈示。” </p><p> 先生曰：“生汝嘴里！” </p><p> 问：“何故生学人嘴里？” </p><p> 先生曰：“为汝乱说，所以生汝嘴里。” </p><p> 问：“学人迷惘，请师如理而说，如俗而说。” </p><p> 先生曰：“当人果能抱一话头，至死不渝，临命终时，随愿往生天上人间十方净上，应念而至。即不尔者，异世出头，一闻千悟，古人所谓历在耳根，永为道种者也，况朝夕孜孜，临死犹抱一个话头邪？” </p><p> 问：“参话头，守戒定慧等三学否？” </p><p> 先生曰：“守，能参即慧，常参即定；牧心一处，专在话头而不外驰即戒。” </p><p> 问：“参话头，修止观二法否？” </p><p> 先生曰：“修。牧心一处，常参话头，即止；栖心话头，不沉不浮，不内不外，不断不常，不生下灭，不有不无，照而常寂，曰观。” </p><p> 问：“参话头，修生圆二次第否？” </p><p> 先生曰：“修。话头未纯熟前，不参令参，欲参难参，难参必参，曰生起次第。话头纯熟后，不参即参，参即不参，曰圆满次第。” </p><p> 问：“参话头是否缘生性空？” </p><p> 先生曰：“是。参话头即缘生，不参话头即性空；不参话头即缘生，参话头即性空。” </p><p> 问：“参话头修般舟三昧否？” </p><p> 先生曰：“修。汝能七日七夜心缘一境，把着话头，定得开悟，不必九十日也。” </p><p> 问：“参话头诠胜俗二谛否？” </p><p> 先生曰：“诠。参即俗谛，参而无参，无参而参即胜谛。” </p><p> 问：“参话头莫属密法否？” </p><p> 先生曰：“属密。对面不相识故，曰世尊有密语。” </p><p> 问：“参话头莫属显法否？” </p><p> 先生曰：“属显，遍界不能藏，故曰迦叶不覆藏。” </p><p> 问：“参话头莫是小乘法否？” </p><p> 先生曰：“是小乘法，谓汝参话头有功用故，有修证故，有开悟故，有所得故。” </p><p> 问：“参话头莫是大乘法否？” </p><p> 先生曰：“是大乘法，谓汝参话头无功用故，无修证故，无开悟故，无所得故。” </p><p> 问：“参话头莫落空否？” </p><p> 先生曰：“落空，参一话头不作一话头故。” </p><p> 问：“参话头莫滞有否？” </p><p> 先生曰：“滞有，参一话头即是一话头故。” </p><p> 问：，“参话头莫属非有非空否？” </p><p> 先生曰：“非有非空，参一话头不作一话头，不作一话头即是一话头故。” </p><p> 问：“参话头显法报化三身否？” </p><p> 先生曰：“显。能参即报身，所参即化身，能所两忘即法身故。” </p><p> 问：“参话头具足智仁勇三德否？” </p><p> 先生曰：“具足。知参话头即智，能参话头即勇，一种平怀无染无净即仁故。” </p><p> 问：“参话头具足法身、般若、解脱三支否？” </p><p> 先生曰：“具足。话头起参即般苦，话头不着即解脱，话头寂灭即法身故。” </p><p> 问：“话头具足菩提否？” </p><p> 先生曰：“话头即菩提，菩提即话头，胡云具足不具足？所以者何？菩提者空无所得也，话头者亦空无所得也。” </p><p> 问:“话头具足涅槃否？” </p><p> 先生曰：“话头即涅槃，涅槃即话头，胡云具足不具足？所以者何？涅槃者不生不灭义，话头者亦不生不灭义，盖话头之起为缘起，话头之灭为缘灭，而是话头者本自不生，今何曰灭？即无生灭故即涅槃。” </p><p> 问：“参话头每每易作道理会时如何？” </p><p> 先生曰：“若作道理会，三藏十二教有明文，何故亲投吾处学参话头？”问：“学人当参话头时，不作道理会如何？” </p><p> 先生曰：“道理与汝何仇何怨汝不会他？” </p><p> 问：“学人参话头时，不作道理会，亦不作不作道理会时如何？” </p><p> 先生曰：“丑！一派游腔滑调，戏论诽言，允为魔说，何有吾宗？”搁笔不书，寂然在定。久之，怀瑾私退。 </p><p> 翌日再参，问：“学人参情紧切，或觉大弥虚空，或金光闪烁，或显赤白黄绿等光，大如月轮，小如豆粒，或如电光闪烁时，未审何至，属优属劣，未知何从？祈示。” </p><p> 先生曰：“概属光影，汝但不着，亦许胜境，若欲取之，翻成大患，何也？盖汝之本体无相，无空无不空也。” </p><p> 问：“正参话头时，忽觉虚空粉碎，大地平沉时如何？” </p><p> 先生曰：“咄！我说汝白昼见鬼，何也？虚空无形，汝从何碎？且不说粉，赵公山高，灵岩山低，汝从何平？且不说大地非大地。” </p><p> 问：“参话头不能虚空粉碎，大地平沉邪？” </p><p> 先生曰：“恭喜恭喜！虚空粉碎也。贺喜贺喜！大地平沉也。细检细检！” </p><p> 问：“古德云：‘虚空落地’、‘柏树子成佛’。未审参话头能否届此？” </p><p> 先生曰：“能。汝参话头便是柏树子成佛，不参话头便是虚空落地。” </p><p> 问：“古德云：‘藏身处莫踪迹，莫踪迹处莫藏身’。未审参话头能否届此？” </p><p> 先生曰：“参话头便是藏身处莫踪迹，不参话便是莫踪迹处莫藏身。” </p><p> 问：“学人必到何阶真疑乃生？” </p><p> 先生曰：“不问收获，只问耕耘。” </p><p> 问：“真疑起已，开大悟后，还参话头否？” </p><p> 先生曰：“参。谓话头在未悟前为方便般若，即悟后即实相般若。” </p><p> 问：“得大悟后，顿同佛体，莫不参话头否？” </p><p> 先生曰：“不参。谓既开悟后，觅法不得，觅人不得，觅我不得，谁是话头？谁是参者？” </p><p> 问：“大悟人莫无功勋否？” </p><p> 先生曰：“若无功勋，谁教化汝？” </p><p> 问：“大悟人莫有功勋否？” </p><p> 先生曰：“若有功勋，何云大悟？” </p><p> 问：“大悟人还修报化否？” </p><p> 先生曰：“报化体空，谁是修者？谁当修者？” </p><p> 问：“大悟人莫不修报化否？” </p><p> 先生曰：“若不修者，谁知报化？” </p><p> 问：“大悟人还断习气否？” </p><p> 先生曰：“若断习气，阿谁大悟？” </p><p> 问，“大悟人莫不断习气否？” </p><p> 先生曰：“不断习气，汝从何悟？” </p><p> 问：“大悟人还得神通否？” </p><p> 先生曰：“不得神通，是谁得悟？” </p><p> 问：“大悟人必得种通否？” </p><p> 先生曰：“若得神通，是得神通，何云大悟？” </p><p> 问：“大悟人还成佛否？” </p><p> 先生曰：“汝食饭，还饱否？” </p><p> 问：“大悟人还有位否？” </p><p> 先生曰：“有。劣法尚有，况大悟人邪？” </p><p> 问：“大悟人既云有位，是彼位者，在凡位邪？在贤位邪？抑在声闻、缘觉、菩萨、佛等位邪？” </p><p> 先生曰：“不在凡位不在贤位，不在声闻、缘觉、菩萨、佛等位。” </p><p> 问：“既不在如是等位，确在何位？” </p><p> 先生曰：“确在何位？” </p><p> 问：“何位？既何云，何曰位？” </p><p> 先生曰：“一位不居，位位皆显，说名何位，何位无何，无何即位，权曰确在何位。” </p><p> 问：“莫落空否？” </p><p> 先生曰：“不落空，了了常知故。” </p><p> 问：“莫成断灭否？” </p><p> 先生曰：“不成断灭，感而遂通故。” </p><p> 问：“莫滞有否？” </p><p> 先生曰：“不滞有，得无所得故。” </p><p> 问：“莫趣两岐否？” </p><p> 先生曰：“不趣两歧，长不是短，青不是黄，有不是空，是法住法位故。” </p><p> 问：“莫自语相违否？” </p><p> 先生曰：“不自语相违，滴滴显无生之沛，圆圆透法尔之全故。” </p><p> 问：“如是放论游词，莫染污否？” </p><p> 先生曰：“不染污，万法本闲，体净不受故。” </p><p> 问：“毕竟一句，究作何道？” </p><p> 先生曰：“斜阳不放霜林晚，染叶红于二月花。” </p><p> 先生搁笔，怀瑾礼退。 </p><p> 此壬午未行七前九秋之序。灵岩红叶，正满山也。焕师笔示口授怀瑾者多侪伦数数倍，固忽而轻之。今兹捡箧，口授则几罄忘，笔示幸能略存残纸，一读再读，汗泪交倾，此狮子一滴乳也。怀瑾不悉往昔作何恶业，背我本明，乃等王膳于秕糠，齐黄钟于瓦釜，使非灵岩一七亲味醍醐，深沐法乳，而是篇之辑能现于世乎？而今而后，益知业不进思，必鲜深见，益滋陋矣！今辑此而梓，固昭告同仁，抑亦为浅尝法味，误金作砂，如怀瑾者痛下一拶耳。” </p><p> 乐清南怀瑾谨辑 </p><p> 一九四三年六月吉日 </p>
