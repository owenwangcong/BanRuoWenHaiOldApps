<p align="center" style="text-align:center"><b><span style="font-size:36.0pt;color:#FF6600">莲池大师戒杀文<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">莲池大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p>世人食肉，咸谓理所应然，乃恣意杀生，广积怨业，相习成俗，不自觉知。昔人有言：可为痛哭流涕长叹息者是也！计其迷执，略有七条，开列如左，余可例推云。</p>
<p>一曰生日不宜杀生。哀哀父母，生我劬劳，己身始诞之辰，乃父母垂亡之日。是日也，正宜戒杀持斋，广行善事，庶使先亡考妣早获超升，现在桩萱增延福寿。何得顿忘母难，杀害生灵，上贻累于亲，下不利于己？此举世习行而不觉其非，可为痛哭流涕长叹息者一也。</p>
<p>二曰生子不宜杀生。凡人无子则悲，有子则喜，不思一切禽畜亦各爱其子，庆我子生，令他子死，于心安乎？夫婴孩始生，不为积福，而反杀生造业，亦太愚矣！此举世习行而不觉其非，可为痛哭流涕长叹息者二也。</p>
<p>三曰祭先不宜杀生。亡者忌辰及春秋祭扫，俱当戒杀以资冥福，杀生以祭，徒增业耳。夫八珍罗于前，安能起九泉之遗骨而使之食乎？无益而有害，智者不为矣！此举世习行而不觉其非，可为痛哭流涕长叹息者三也。</p>
<p>四曰婚礼不宜杀生。世间婚礼，自问名纳采以至成婚，杀生不知其几。夫婚者，生人之始也，生之始而行杀，理既逆矣。又婚礼，吉礼也，吉日而用凶事，不亦惨乎？此举世习行而不觉其非，可为痛哭流涕长叹息者四也。</p>
<p>五曰宴客不宜杀生。良辰美景，贤主佳宾，蔬食菜羹，不妨清致，何须广杀生命，穷极肥甘，笙歌餍饫于林盘，宰割怨号于砧几。嗟乎！有人心者，能不悲乎？此举世习行而不觉其非，可为痛哭流涕长叹息者五也。</p>
<p>六曰祈禳不宜杀生。世人有疾，杀生祀神以祈福佑。不思己之祀神，欲免死而求生也，杀他命而延我命，逆天悖理莫甚于此矣！夫正直者为神，神其有私乎？命不可延而杀业俱在，种种淫祀亦复类是。此举世习行而不觉其非，可为痛哭流涕长叹息者六也。</p>
<p>七曰营生不宜杀生。世人为衣食故，或畋猎或渔捕，或屠宰牛羊猪犬等，以资生计。而我观不作此业者，亦衣亦食，未必其冻馁而死也。杀生营生，神理所殛，以杀昌裕，百无一人。种地狱之深因，受来生之恶报，莫斯为甚矣！何苦而不别求生计乎？此举世习行而不觉其非，可为痛哭流涕长叹息者七也。</p>
