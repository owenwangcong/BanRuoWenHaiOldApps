<p align="center" style="text-align:center"><b><span style="font-size:36.0pt;color:#FF6600">念佛法要<span lang="EN-US">(卷二)</span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">净业弟子惕园毛凌云敬辑<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">见相不言</a></span></p>
<p align="center" style="text-align:center"><span lang="EN-US"><a href="#a02">天迎不赴</a></span></p>
<p align="center" style="text-align:center"><span lang="EN-US"><a href="#a03">念佛不休</a></span></p>
<p align="center" style="text-align:center"><span lang="EN-US"><a href="#a04">誓取金台</a></span></p>
<p align="center" style="text-align:center"><span lang="EN-US"><a href="#a05">利物为先</a></span></p>
<p align="center" style="text-align:center"><span lang="EN-US"><a href="#a06">苦行专念</a></span></p>
<p align="center" style="text-align:center"><span lang="EN-US"><a href="#a07">福慧双修</a></span></p>
<p align="center" style="text-align:center"><span lang="EN-US"><a href="#a08">诱儿念佛</a></span></p>
<p align="center" style="text-align:center"><span lang="EN-US"><a href="#a09">万行庄严</a></span></p>
<p align="center" style="text-align:center"><span lang="EN-US"><a href="#a10">结社互励</a></span></p>
<p align="center" style="text-align:center"><span lang="EN-US"><a href="#a11">以死自誓</a></span></p>
<p align="center" style="text-align:center"><span lang="EN-US"><a href="#a12">请僧助念</a></span></p>
<p align="center" style="text-align:center"><span lang="EN-US"><a href="#a13">经行成槽</a></span></p>
<p align="center" style="text-align:center"><span lang="EN-US"><a href="#a14">广修众善</a></span></p>
<p align="center" style="text-align:center"><span lang="EN-US"><a href="#a15">专心念佛</a></span></p>
<p align="center" style="text-align:center"><span lang="EN-US"><a href="#a16">舍禅修净</a></span></p>
<p align="center" style="text-align:center"><span lang="EN-US"><a href="#a17">结庵专修</a></span></p>
<p align="center" style="text-align:center"><span lang="EN-US"><a href="#a18">日课十万</a></span></p>
<p align="center" style="text-align:center"><span lang="EN-US"><a href="#a19">病困益切</a></span></p>
<p align="center" style="text-align:center"><span lang="EN-US"><a href="#a20">佛从意出</a></span></p>
<p align="center" style="text-align:center"><span lang="EN-US"><a href="#a21">摄禅归净</a></span></p>
<p align="center" style="text-align:center"><span lang="EN-US"><a href="#a22">礼念并行</a></span></p>
<p align="center" style="text-align:center"><span lang="EN-US"><a href="#a23">不念自念</a></span></p>
<p align="center" style="text-align:center"><span lang="EN-US"><a href="#a24">念必高声</a></span></p>
<p align="center" style="text-align:center"><span lang="EN-US"><a href="#a25">专念观音</a></span></p>
<p align="center" style="text-align:center"><span lang="EN-US"><a href="#a26">工念无间</a></span></p>
<p align="center" style="text-align:center"><span lang="EN-US"><a href="#a27">闭关精修</a></span></p>
<p align="center" style="text-align:center"><span lang="EN-US"><a href="#a28">见苦念佛</a></span></p>
<p align="center" style="text-align:center"><span lang="EN-US"><a href="#a29">息妄念佛</a></span></p>
<p align="center" style="text-align:center"><span lang="EN-US"><a href="#a30">持戒念佛</a></span></p>
<p align="center" style="text-align:center"><span lang="EN-US"><a href="#a31">狱中念佛</a></span></p>
<p align="center" style="text-align:center"><span lang="EN-US"><a href="#a32">珠不去手</a></span></p>
<p align="center" style="text-align:center"><span lang="EN-US"><a href="#a33">日行一善</a></span></p>
<p align="center" style="text-align:center"><span lang="EN-US"><a href="#a34">十念回向</a></span></p>
<p align="center" style="text-align:center"><span lang="EN-US"><a href="#a35">日课千拜</a></span></p>
<p align="center" style="text-align:center"><span lang="EN-US"><a href="#a36">绝荤西行</a></span></p>
<p align="center" style="text-align:center"><span lang="EN-US"><a href="#a37">临终勇猛</a></span></p>
<p align="center" style="text-align:center"><span lang="EN-US"><a href="#a38">医劝念佛</a></span></p>
<p align="center" style="text-align:center"><span lang="EN-US"><a href="#a39">教乞念佛</a></span></p>
<p align="center" style="text-align:center"><span lang="EN-US"><a href="#a40">居官奉佛</a></span></p>
<p align="center" style="text-align:center"><span lang="EN-US"><a href="#a41">由道转佛</a></span></p>
<p align="center" style="text-align:center"><span lang="EN-US"><a href="#a42">佛声不绝</a></span></p>
<p align="center" style="text-align:center"><span lang="EN-US"><a href="#a43">独居念佛</a></span></p>
<p align="center" style="text-align:center"><span lang="EN-US"><a href="#a44">身痛心念</a></span></p>
<p align="center" style="text-align:center"><span lang="EN-US"><a href="#a45">觉照念佛</a></span></p>
<p align="center" style="text-align:center"><span lang="EN-US"><a href="#a46">密行精进</a></span></p>
<p align="center" style="text-align:center"><span lang="EN-US"><a href="#a47">用力猛厉</a></span></p>
<p align="center" style="text-align:center"><span lang="EN-US"><a href="#a48">助念得力</a></span></p>
<p align="center" style="text-align:center"><span lang="EN-US"><a href="#a49">舍咒念佛</a></span></p>
<p align="center" style="text-align:center"><span lang="EN-US"><a href="#a50">别众坐化</a></span></p>
<p align="center" style="text-align:center"><span lang="EN-US"><a href="#a51">正助双修</a></span></p>
<p align="center" style="text-align:center"><span lang="EN-US"><a href="#a52">病益精进</a></span></p>
<p align="center" style="text-align:center"><span lang="EN-US"><a href="#a53">临终十念</a></span></p>
<p align="center" style="text-align:center"><span lang="EN-US"><a href="#a54">作务念佛</a></span></p>
<p align="center" style="text-align:center"><span lang="EN-US"><a href="#a55">忏悔念佛</a></span></p>
<p align="center" style="text-align:center"><span lang="EN-US"><a href="#a56">修善念佛</a></span></p>
<p align="center" style="text-align:center"><span lang="EN-US"><a href="#a57">老实念佛</a></span></p>
<p align="center" style="text-align:center"><span lang="EN-US"><a href="#a58">婢妾同修</a></span></p>
<p align="center" style="text-align:center"><span lang="EN-US"><a href="#a59">持斋念佛</a></span></p>
<p align="center" style="text-align:center"><span lang="EN-US"><a href="#a60">努力直往</a></span></p>
<p align="center" style="text-align:center"><span lang="EN-US"><a href="#a61">撒手便行</a></span></p>
<p align="center" style="text-align:center"><span lang="EN-US"><a href="#a62">勉强念佛</a></span></p>
<p align="center" style="text-align:center"><span lang="EN-US"><a href="#a63">坐卧向西</a></span></p>
<p align="center" style="text-align:center"><span lang="EN-US"><a href="#a64">舍身念佛</a></span></p>
<p align="center" style="text-align:center"><span lang="EN-US"><a href="#a65">百事不管</a></span></p>
<p align="center" style="text-align:center"><span lang="EN-US"><a href="#a66">普愿生西</a></span></p>
<p align="center" style="text-align:center"><span lang="EN-US"><a href="#a67">专求脱苦</a></span></p>
<p align="center" style="text-align:center"><span lang="EN-US"><a href="#a68">附录 印光大师念佛秘诀</a></span></p>
<p align="center" style="text-align:center"><span lang="EN-US"><a href="#a69">附录 草庵禅师念佛诀</a></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">念佛法要卷二<span lang="EN-US"></span></span></p>
<p><span lang="EN-US" style="&quot;Courier New&quot;">&nbsp;</span></p>
<p><span style="color:#333399">念佛示范<span lang="EN-US"></span></span></p>
<p><span lang="EN-US" style="&quot;Courier New&quot;">&nbsp;</span></p>
<p>自东晋慧远大师倡修净土，历代僧、尼、居士及农、工、商贾、罪恶、疾苦者之往生事迹，何止万亿，典籍所载，乃亿万中略见一二而已。言教不如身教，兹节其行持事略便于效法者，以为轨范，愿览诸先德之遗迹，而见贤思齐，奋然兴起也。</p>
<p><a name="a01"></a><span style="color:#333399">见相不言<span lang="EN-US"></span></span></p>
<p>晋慧远大师，莲宗初祖也，姓贾，雁门人。学精儒老，年廿一，闻道安法师讲般若经，豁然大悟，叹曰：‘儒道九流，皆糠枇耳。’遂出家，誓弘佛教。安叹曰：‘使道流中国，其在远乎。’后居庐山东林寺，率众行道，凿池种莲，于水上十二叶莲华，因波随转，分刻昼夜，以为行道之节。与刘遗民等僧俗百廿三人，创立莲社，六时念佛，求生西方。在山三十年，迹不入俗，专志净土，澄心系念，三见圣相，而沉厚不言。一夕，方从定起，见阿隬陀佛身满虚空，观音、势至，左右侍立。又见水流光明，分十四支，同注上下，演说妙法。佛言：‘我以本愿力故，来安慰汝，后七日当生我国。’社中佛陀耶舍、刘遗民等，已往生者，皆在佛侧。师曰：‘吾始居此，三睹圣相，今复再见，必生净土，’至期，端坐入寂，年八十三。东林传</p>
<p>【按】如见好相，先欲明说，必为魔惑，愿行退失。愿效法三见不言，但除临终时耳。</p>
<p><a name="a02"></a><span style="color:#333399">天迎不赴<span lang="EN-US"></span></span></p>
<p>唐僧藏大师，西河人。幼出家，屈己事人，一切恭敬，不辞劳苦，见他僧衣故，潜为浣濯而缝纫之。天暑，脱衣坐草中，以血肉施诸蚊蚋。日念佛号，不纪其数，确志冥心，未尝少废。及报尽，见诸天次第来，皆不赴。俄告人曰：‘适往净士，见诸净土，见诸上善人，散华空中。’乃合掌念佛而化。</p>
<p>唐道昂大师，魏郡人。志结西方，愿生安养。后在报应寺，自知时至，预告有缘，八月初当来取别。至期，升高座，炉发异香，引四众受菩萨戒，词理切要。忽见天众缤纷，管弦嘹喨，告众曰：‘兜率陀天迎我，然天道乃生死根本，非所愿也，常祈心净土，此愿不果遂耶？’天乐忽隐，西方香华伎乐飞涌而来，旋绕顶上，举众皆见。师曰：‘今西方灵相来迎，吾往矣。’言讫而逝，年六十九。</p>
<p>【按】临终四大分张，此何时也？诸天次第来迎，此何境也？苟非信愿坚固，当此时，对此境，而能强作主宰乎？此真千古修净业之标榜也。否则，一生天道，仍堕轮回，愿勿误信外道，求生天国也。</p>
<p><a name="a03"></a><span style="color:#333399">念佛不休<span lang="EN-US"></span></span></p>
<p>唐善导大师，莲宗二祖也。因见道绰禅师净土九品道场，喜曰：‘此真入佛津要，修余行业，迂僻难成，唯此法门，速超生死。’于是，精勤礼念。旋至京师，激发四众。每入室长跪念佛，非力竭不休。虽寒冰亦须流汗，以表至诚。常念佛一声，有一光明从其口出，十至百千，光亦如之，人皆能见。出则演说净土法门，无暂时不为利生事。三十余年，未尝睡眠，除沐浴外，从不脱衣，护持戒品，纤毫不犯，绝意名利，离诸戏笑。每自独行，不与人共，恐谈世事，妨修道业。三衣瓶钵，躬自持洗，好食供众，粗恶自奉，乳酪醍醐，皆不饮啖。所有衬施，用写阿弥陀经十余万卷，画西方圣境三百余壁，修营塔寺，然灯续明，终岁不绝。道俗从化者众，有诵弥陀经十万至五十万遍，日课佛名一万至十万者，其间得三昧，生净土者，不可胜纪。忽谓人曰：‘此身可厌，吾将西归。’乃登寺前柳树，向西祝曰：‘愿佛接我，菩萨助我，令我不失正念，得生安养。’端身立化</p>
<p>【按】大师系阿弥陀佛化身，为念佛示范，广度众生。愿即效法，绝意名利，念佛不休。</p>
<p><a name="a04"></a><span style="color:#333399">誓取金台<span lang="EN-US"></span></span></p>
<p>唐怀玉大师，姓高，丹邱人。执持律法，一食长坐，诵弥陀经三十万遍，日课佛名五万声，常行忏悔。忽见西方圣众满虚空中，一持银台来迎。师曰：‘吾一生念佛，誓取金台，何为不然？’圣众遂隐。乃倍加精进，至三七日，持台者复来云：‘师以精苦故，得升上品，宜趺坐俟佛来。’越三日，异光满室。师云：‘若闻异香，我报将尽。’书偈云：‘一生苦行超十劫，永离娑婆归净土。’即香气盈空，圣众遍满，佛与二菩萨共御金台来迎，含笑而逝。</p>
<p>【按】观经惟上品上生者乘金刚台，如非倍加精苦，顿超十劫，何克臻此？足证有志竟成，有愿必满。愿共效法精进，誓取金台。</p>
<p><a name="a05"></a><span style="color:#333399">利物为先<span lang="EN-US"></span></span></p>
<p>唐自觉大师，博陵人。少出家，习经律论，勤瘁九年，皆造精微。嗣居平山重林山院，拾果采蔬，日唯一食。发心铸大悲观音像，并建佛寺，适大旱，恒阳节度使张公请祈雨，虔告龙神，大雨立下。于是施者骈集，铸像四十九尺，寺亦随成，遂于坛前矢愿，愿承圣力，早生净土，忽见金光二道，阿弥陀佛，与二大士，自光中下，垂金臂摩师顶曰：‘守愿勿易，利物为先，宝池生处，任从汝愿。’后见云中神人俯现半身曰：‘师西归之期至矣。’即于观音像前，趺坐而化。</p>
<p>【按】凡造像建寺，祈雨利物等，皆为净业助缘，以此回向西方，固能如愿，故佛诫守愿勿易，利物为先。如非密行念佛，何能感佛摩顶耶？</p>
<p><a name="a06"></a><span style="color:#333399">苦行专念<span lang="EN-US"></span></span></p>
<p>唐承远大师，莲宗三祖也。学于玉泉真公，令居衡山设教。居山西南岩石下，人遗之食则食，不遗则食土泥，赢形垢面，躬负薪槱。凡化人，俾得疾至，故示专念。书涂巷，刻溪谷，丕勤诱掖；从而化者以万计。人皆负布帛，斩木石，委之岩户，不拒不营，祠宇既具，名弥陀寺。营造之余，施与饿者。时法照大师居庐山，定中趋安乐国，见恶衣侍佛者，佛告曰：‘此衡山承远也。’出而求之，乃从之学，传教天下，后终于寺，年九十一。</p>
<p>【按】土食恶衣，苦行以消业也。余即施与，不蓄物以累心也。示人专念，生即侍佛，其自行专精，往生上品无疑也。</p>
<p><a name="a07"></a><span style="color:#333399">福慧双修<span lang="EN-US"></span></span></p>
<p>唐五会、法照大师，莲宗四祖也。居衡州云峰寺，勤修不懈，蒙文殊以威神，摄入五台圣境，礼问：‘佛法浩瀚，修何法门，最为其要？’文殊告曰：‘汝今念佛，今正是时。诸修行门，无过念佛，供养三宝，福慧双修，此之二门，最为径要。我于过去劫中，因念佛供养故，得一切种智。是故一切诸法，般若波罗蜜，甚深禅定，乃至诸佛，皆从念佛而生，故知念佛，诸法之王。汝当常念，令无休息。’问云何念？文殊言：‘此世界西，有阿弥陀佛，彼佛愿力，不可思议，汝当继念，令无间断，命终，决定往生，永不退转。’并舒金臂摩顶授记：‘汝以念佛故，不久证无上正等菩提。若善男女等愿疾成佛者，无过念佛，则能速证菩提。’师欢喜作礼而退。于是笃志念佛，日夜无旷，誓生净土。忽见梵僧佛陀波利曰：‘汝华已就，后三年华开矣。’至期，谓众曰：‘吾行矣，’端坐而逝。</p>
<p>【按】大师蒙文殊开示：念佛供养，福慧双修，最为径要。愿即信受奉行，日夜无旷，誓生净土，速证菩提。</p>
<p><a name="a08"></a><span style="color:#333399">诱儿念佛<span lang="EN-US"></span></span></p>
<p>唐台岩、少康大师，莲宗五祖也。姓同，缙云人。幼出家，通经论，善毗尼。嗣诣洛阳白马寺，见善导大师西方化导文放光，因至长安光明寺善导大师影堂瞻礼，感大师现身空中：‘汝依吾教，广化有情，他日功成，必生安养。’一遂往新定，人无识者，乃乞钱诱小儿念佛一声，即与一钱，月余，念佛求钱者众，师云：‘念佛十佛，乃与汝钱。’如是年余，凡男女少长见师者，皆云阿弥陀佛，念佛之声，盈于道路。旋于乌龙山建净土道场，筑坛三级，每遇斋日，善信毕集，乃升座高声念佛，众共和之，见师念佛一声，一佛从其口出，十声十佛，若贯珠焉。师云：‘汝等见佛者，必得往生。’众皆欣慰。礼佛人数千，亦有道不见者。忽嘱道俗：‘当于净土起增进，于閰浮提生厌离心，汝等此时见我光明，真我弟子。’遂放异光数道而逝。</p>
<p>【按】乞钱诱小儿念佛，以财法二施，广化有情也。佛从口出，放光而逝，乃念佛功成，必生安养也。</p>
<p><a name="a09"></a><span style="color:#333399">万行庄严<span lang="EN-US"></span></span></p>
<p>宋永明、智觉、冲玄、延寿大师，莲宗六祖也。钱塘王氏子，知税务，多用官钱，买放生命，罪当死，临刑，钱文穆王使人瞷之，色不变，命释之。遂出家，参天台韶国师，发明心要。以宿愿未决，登智者，岩作‘一心禅定’与‘万行庄严净土’二斗阄，冥心精祷，七拈皆净土阄，于是一意修净业，蒙观音以甘露灌口，获大辩才，著宗镜录及万善同归集，指归净土，后往永明寺，日行一百八件佛事，夜往行峰，行道念佛，人闻天乐鸣空。诵法华经积一万三千卷，弟子一千七百人，常与众授菩萨戒，施鬼神食，买赎生命，皆以回向净土。忽焚香告众，趺坐而化，年七十二。后有僧病人冥，见王供像殿左，勤致礼拜，询知为师，已往生上上品矣，王重其德，故礼敬耳。</p>
<p>【按】大师系阿隬陀佛化身，犹七拈皆净土阄，始一意净业，上品上生。为志在禅定，而行必舍禅修净者示范也。</p>
<p><a name="a10"></a><span style="color:#333399">结社互励<span lang="EN-US"></span></span></p>
<p>宋造微、省常大师，莲宗七祖也。颜姓，钱塘人。七岁出家，十七受具戒，以坚持戒律，专称名号，发菩提心，结社互励，为净土因行。住杭州昭庆寺，慕庐山远公遗风，结净行社，士大夫与会者，有相国王文正公旦等一百二十人，皆称净行弟子，与僧千人，同修净业。刺血书华严净行品，每书一字，三拜三围，三称佛名，刊行千卷，分施千人。以栴檀香剧无量寿佛像，跪前发愿云：‘我与大众，始从今日，发菩提心，穷未来际，行菩萨行，愿尽此报身，以生安养。’忽端坐念佛时，厉声曰：‘佛来也。’泊然而化，众见地皆金色，年六十二。</p>
<p>【按】结社互励，固可自利利他，惟行于今日，须有德者率众共修，切忌男女混杂。如无此机缘，不如闭户潜修，较易精进。</p>
<p><a name="a11"></a><span style="color:#333399">以死自誓<span lang="EN-US"></span></span></p>
<p>宋慈云、知白，遵式大师，宁海叶氏子。初学律，继研台教，勤苦自励。嗣往宝云寺行般舟三昧，积劳呕血，两足皮裂，以死自誓。梦观音指其口，引出数虫，灌以甘露，觉身心清凉，所患顿失，慧辩无碍。作誓生西方记，结缁素专修净业。旋归东掖，建精舍，率众修念佛三昧。晚主杭州昭庆、灵山等寺，请州判王欣若、奏准以西湖为放生池。撰集诸忏法，圆融三观，以净土为归，述净土决疑行愿二门、及晨朝十念、往生略传等行世。忽作谢缘诗，与众诀别，示将归寂。寻示疾，却医药，仍为众略说法要，炷香礼佛，请佛证明，往生安养。或叩所归，对以寂光净土。至晚坐脱，年六十九。</p>
<p>【按】欲求生富贵，须下死工夫，况欲了生脱死，超凡人入圣耶？非以死自誓，安得即生坐脱，往生寂光净土乎？</p>
<p><a name="a12"></a><span style="color:#333399">请僧助念<span lang="EN-US"></span></span></p>
<p>宋思照大师，姓阳，钱塘人。幼参神悟，大有契入。刺血书法华经十部，一字一礼。诵观经五藏，弥陀经十藏，法华经一千部。礼华严、梵网、净土七经等凡二百七十卷。专修念佛三昧，筑小庵曰德云，刻三圣像，每夜四更即起唱佛，懈怠比丘，闻声悚愧。每月廿三日，率道俗系念三圣常及千众，凡三十年。忽语其徒曰：‘梦佛金身丈六，此往生之兆也。’乃日请七僧助念，至七日晚，涌身合掌，厉声念佛，趺坐结印而化。阇维齿莹如玉。</p>
<p>【按】大师专修念佛三昧三十年，临终前梦佛，尚请僧助念。我辈凡夫尤当注意及此。</p>
<p><a name="a13"></a><span style="color:#333399">经行成槽<span lang="EN-US"></span></span></p>
<p>明义秀大师，温里人。居蒲之赞叹庵，日课阿弥陀佛十万余声，朝夕无间，历五十余年。经行之所，砖砌成槽，或穿及底，人试补之，久复如故。初有不自活之贫子来依，久不善其所为，呵曰：‘汝真贼也。’旋果约其党，乘夜击师，初击，念佛声犹洪，再击，念佛声弗断，气尽乃寂。</p>
<p>【按】紫柏大师赞其‘垂绝之时，佛声弗断，至于股折，能趺而逝，非五十年志气坚强劲正，乌能至此？’此殆多生业债，因缘会遇，于往生前酬偿耳。慎勿误以一生念佛，仍得恶报也。</p>
<p><a name="a14"></a><span style="color:#333399">广修众善<span lang="EN-US"></span></span></p>
<p>明莲池、佛慧袾宏大师，莲宗八祖也。仁和沈氏子，年十七，补诸生，以学行称。闻邻人持佛名，无疾而终，知念佛功德不可思议，即栖心净土，书‘生死事大’四字于案头以自策。三十二出家，谒遍融、笑岩诸大老，参念佛是谁有省。旋居云栖，山故多虎，为诵经施食，虎患遂宁。岁旱，居民乞祷雨，循田念佛，雨随足至。众悦，相与庀材造屋，僧日归附，遂成丛林。乃提倡净土，痛斥狂禅，广修众善，以资净业。时戒坛久禁，令求戒者，具三衣于佛前受之，为作证明。定水陆仪文，及瑜伽焰口，开放生池，著戒杀文，以拯冥阳之苦。著阿弥陀经疏钞，及云栖法汇，融会事理，统摄三根，从化者甚众。忽遍别缁素，曰：‘吾将他往。’至期，示诸弟子，老实念佛，向西念佛而逝。年八十一。</p>
<p>【按】生死事大，无常迅速，一失人身，万劫难复，常念及此，念佛自真切也。广修众善，老实念佛，净宗法要，二语尽矣。</p>
<p><a name="a15"></a><span style="color:#333399">专心念佛<span lang="EN-US"></span></span></p>
<p>明憨山、澄印、德清大师，金陵蔡氏子。十九出家，专心念佛，梦阿弥陀佛现身空中，光相分明，自此圣相炳然，时时在自。旋至五台习定，发明本有。刺血书华严经，每下一笔，念佛一声，久之，动静一如。嗣隐牢山，乃外道生长地，不闻三宝名，久之，皆知念佛。李太后命输金造寺，赐额海印。上怒，遣戍雷州，因中兴曹溪祖庭。后蒙恩诏还，结庵庐山，修净业益精。忽往曹溪，示微疾，沐浴焚香，示众曰：‘当念生死事大，无常迅速。’端坐而逝，有光烛天，年七十八，肉身现存。</p>
<p>【按】圣相常见，动静一如，尤修净业益精，当不以得少为足，故能肉身永存，谅必上品上生极乐世界之实报净土、或常寂光净土地。</p>
<p><a name="a16"></a><span style="color:#333399">舍禅修净<span lang="EN-US"></span></span></p>
<p>清蕅益、智旭大师，莲宗九祖也。姓钟，吴县人。少以圣学自任，著书辟佛，及阅云栖竹窗随笔，乃焚所著。年二十，读地藏经，发出世志，日诵佛名。二十四，听古德法师讲经，疑情忽发，用心参究，已而豁然。寻关吴江，疾且殆，始一意求生净土。疾少间，结坛持往生咒七。后隐灵峰，著述宏博，阐扬净宗。忽示疾，遗命阇维后，屑骨和粉，分施禽鱼，结西方缘。旋病良已，趺坐向西举手而逝，年五十七。阅三年启龛，发长覆耳，面如生，门人不忍从遗命，塔于灵峰。</p>
<p>【按】遇疾且，殆始舍禅修净。念佛宜指云：‘精进者，不为大小病缘而怠其行，若有宿业所使，当诵拔一切业障根本得生净土陀罗尼，持一遍，即灭身中所有五逆十恶等罪，持三十万遍，决生净土，’拔一切业障根本得生净土神咒云：‘能诵此咒者，阿弥陀佛常住其顶，日夜拥护，无令怨家而得其便。现世常得安稳，临命终时，任运往生。’故疾少间，即持此咒七日。好禅净双修者，愿效法专修为要。</p>
<p><a name="a17"></a><span style="color:#333399">结庵专修<span lang="EN-US"></span></span></p>
<p>清截流，行策大师，莲宗十祖也。宜兴老儒蒋全昌之子，梦憨山大师入室而生，因名梦憨。年廿三，出家武林理安寺，胁不至席者五年，顿彻法源。旋住报恩寺，遇同参息庵瑛师劝修净业，钱塘樵石法师引阅台教，乃同入净室，修法华三昧，宿慧顿通，穷彻教髓。嗣结庵杭州西溪，专修净业，名所居曰莲柎庵。后住虞山普仁院，倡兴莲社，弘化殊胜。著有莲藏集、净土警语等行世，卒年五十五。时有孙翰及吴姓子、病死复活，均云：‘为冥司勾系殿下，忽睹光明烛天，阎罗伏地，迎西归大师，视即截公，以师光所照，遂得放还。’</p>
<p>【按】顿彻法源，穷彻教髓，犹结庵专修后，始倡兴莲社，弘法利生。凡己未得度，先欲度人者，无有是处。</p>
<p><a name="a18"></a><span style="color:#333399">日课十万<span lang="EN-US"></span></span></p>
<p>清省庵、思齐、实贤大师，莲宗十一祖也。姓时，常熟人。少不茹荤，七岁出家，廿四圆具，严习毗尼，胁不帖席。寻入讲筵，明性相之学。后参究有省，曰：‘吾梦觉矣。’掩关三年，昼览藏经，晚课佛号。礼育王塔，于佛涅槃日，大合缁白，广修供养，然指佛前，发四十八大愿，感舍利放光。撰涅槃忏，及劝发菩提心文，激励四众，诵多泪下。晚居杭州仙林寺，结莲社，专修净业，为文誓众，以毕命为期。三根普摄，法化洋溢。雍正十一年冬，预示明年四月十四日西归，遂掩关一室，日课佛名十万声。至期曰：‘我去即来。生死事大，各自净心念佛可也，’合掌念佛而逝，年四十九。</p>
<p>【按】记数持名，为防懈怠。大师预知时至，犹掩关精进，日课佛名十万，真一息尚存，不容少懈，且为念佛示范耳。</p>
<p><a name="a19"></a><span style="color:#333399">病困益切<span lang="EN-US"></span></span></p>
<p>清道彻大师，钱塘人。出家参师，发明本有后，专修净业。居杭州文殊庵，结期闭关，室无长物，唯一几一单而已，甫数日，得疾困甚，自奋曰：‘念佛正为生死，奈何以病辍耶？’持佛名益切。俄而金光照室，佛为摩顶，病立愈，遂得念佛三昧，行住坐卧，了无异念，如是三年，于三月望日出关，升座说法毕，谓众曰：‘吾将于七月望后西归，汝等可来送。’及期，方设盂兰盆会，众集，理前语，师曰：‘有之，可少待。’次日，交卸住持，设斋别众，入龛，暝坐气绝。顷复苏，曰：‘与诸君远别，可无一言，娑婆之苦不可说，极乐之乐不可说，倘蒙记忆，但念阿弥陀佛，不久当相见。错过此生，轮转长夜，痛哉痛哉，’语讫而逝！年四十八。</p>
<p>【按】病困益切，故得念佛三昧，诚以病苦为良药，居碍反通也。病中作得主，故死时亦能作主，来去自如也。</p>
<p><a name="a20"></a><span style="color:#333399">佛从意出<span lang="EN-US"></span></span></p>
<p>清慧明大师 鄞县人，住杭州报国寺。性质宜，唯知念佛，每执持洪名，声如潮沸，香尽不知也。得施即放生，随放随称佛名，回向西方。见人不作寒暄语，但云‘死到哉，快些念佛。’或叩其所得？曰：‘忆昔热病日甚，几不能支，幸意根中佛号一句顶一句出，连绵不已，竟仗此愈。此后无论语默动静，皆有一佛号从意根中一句顶一句而出也’。后患颈疽，知宿业现前，绝不呻吟，临终，色和悦，念佛而逝。</p>
<p>【按】念佛如潮沸，香尽不知，见人不作寒暄语，故能功臻纯熟，虽病危仍有一佛号从意根中滚滚而出，所谓无念而念，病不为碍也。</p>
<p><a name="a21"></a><span style="color:#333399">摄禅归净<span lang="EN-US"></span></span></p>
<p>清梦东、讷堂、彻悟、际醒大师，莲宗十二祖也。姓马，丰润人。幼通经史，廿二岁病悟出家，遍历讲席，博通性相两宗。参粹如禅明，明向上事，继席京都广通寺，领众参禅，宗风大振。嗣以宿业深重，多诸病缘，因思教乘五停心观，多障有情以念佛治，且此一门，文殊、普贤等诸大菩萨，马鸣、龙树等诸大祖师，智者、永明、楚石、莲池等诸大善知识，皆悉归心，我何人斯，敢不归命。遂辍参念佛，专修净业，日限尺香晤客，余时礼念。晚居红螺山资福寺，归者日众，遂成莲宗道场。为法为人，心终无厌，一以净土为归。每演如来救苦与乐之恩，泪随声下，听者亦未尝不涕泗沾衣也。语录二卷，尤为切至。临终前十月，预告归期，嘱诸外护：‘幻缘不久，虚生可惜，各宜努力念佛，他年净土好相见也。’至期示疾，命众助念，见空中幢旛无数，自西而来，告众曰：‘净土相现，吾将西归。’旋复曰：‘蒙佛亲来接引，吾去矣。’众称佛号愈厉，面西坐逝，年七十，众闻异香浮空，灵龛七日，阇维，获舍利百余。</p>
<p>【按】通教通宗后，犹专修净业，诚有禅有净土，故获为人师，作佛祖，但非禅净双修也。临终命众助念，为世示范耳。</p>
<p><a name="a22"></a><span style="color:#333399">礼念并行<span lang="EN-US"></span></span></p>
<p>清竺峰、圆融大师，姓姚，德清人。年三十，出家受具戒，持守无缺。笃好礼念，以往生净土为决定志愿。不畜徒，不自住庵，恒依人修，免杂用心。居无定所，合则留，不合则去，意气洒落，不为胶执，亦不乐随众作务。常静掩一关，礼念并行，不礼则念，不念则礼，无一时间断，亦不参以他法，竟以此终其身。尝于午间敲鱼念佛，直到次日脯时，人见其终无休歇，大声唤之，始止，自谓才如半日耳。问其饥否？则曰：‘我口甜水如蜜，常咽常盈，受用无量，更不思食也。’胁不帖席者数十年，故少梦，偶有梦，亦不离礼念，更无异缘，梦中常见佛菩萨活动如生，间予奖励，或导引念佛。忽自知时至，念佛而逝，年六十四，顶示暖相。</p>
<p>【按】不畜徒众，居无定所，真清净解脱也。念佛逾画夜，不唤不止．不饥不渴梦醒一如，非得念佛三昧者能如是耶？</p>
<p><a name="a23"></a><span style="color:#333399">不念自念<span lang="EN-US"></span></span></p>
<p>清默庵、真源、上仁大师，湖南衡州周氏子。幼颍捷，有出世想，父早逝，母为授室，潜出家，受具戒，精研三藏，深入教义。遍参南北后，葺精舍于南岳祝圣，戒律精严，苦切密修，每日念佛六教观为学者前导，以弥陀净土为究竟指归。忽以寺务付上首，曰：‘吾将西归’。旋举佛七二周，定中见七宝池、八功德水。寻示微疾，却医药一心念佛，徒属轮念以助。睹阿弥陀佛白毫炯炯，遂西向端坐，时助念木鱼声急，念止，但同念佛至百余声，合掌而寂，年六十四。</p>
<p><span lang="EN-US" style="&quot;Courier New&quot;">&nbsp;</span></p>
<p>【按】不念自念，即念而无念，无念而念，非力极念熟而能若是耶？临终前，犹举佛七，令众助念，以求决定往生。木鱼声浊，不宜助念，故令止勿用，但同声念佛可也。<span lang="EN-US" style="&quot;Courier New&quot;"></span></p>
<p><span lang="EN-US" style="&quot;Courier New&quot;">&nbsp;</span></p>
<p><a name="a24"></a><span style="color:#333399">念必高声<span lang="EN-US"></span></span></p>
<p>民国正诚大师，姓朱，江西弋阳人。家贫，常念佛求生西方，俟奉养无依外亲丧葬毕，已六十八岁，始克携子出家，修持益力，在山十三年，从不倒单。凡念佛必高声，常念至通身流汗而后止。人嫌其噪，每呵之，同戒常劝小声，免讨人厌，虽念笑称是，至念时依然高声而不自觉。常在寺旁松下念佛，或对山静坐，每见佛像立山顶，呼人看，则不能见也。忽自知时至，说偈端坐念佛而化。</p>
<p>【按】因念佛心专，已至一心境界，故念时只知唯佛是念，更无别念，声之大小，噪人与否，皆不知也。业报差别经、及大庄严论，皆以高声念佛，有十种功德：一、能排睡障，二、天魔惊怖，三、声遍十方，四、三途息苦，五、外声不入，六、念心不散，七、勇猛精进，、诸佛欢喜，九、三昧现前，十、往生净土，益信而有征也。</p>
<p><a name="a25"></a><span style="color:#333399">专念观音<span lang="EN-US"></span></span></p>
<p>民国金浊大师，台州人，八岁出家，旋受戒。其师教诵大悲咒及观世音菩萨圣号，即每日诵咒四十八遍，余时专持圣号，未尝间断。视名利如泡影，习气嗜好，净尽无余。时与人治病，应手而愈，亦不受酬。住小庙，遇匪劫，除破衲，无余物，匪恨，以枪击之，右额中二，右臂中一，未死，旋即愈，枪痕宛然。忽至宁波阿育王暂住，管堂师催单，则云：‘我住不久，即往生西方，请慈悲！’旋告众云：‘观世音菩萨手执银台，时现我前，三日内即往生。奉劝同参，老实念佛，或念菩萨，一心称名，必定生西，佛不妄语。’至期，向管堂师言：‘午后一时，我即生西。’众以为妄。午餐如常，各殿礼佛毕，面西坐化。</p>
<p>【按】此专念观音菩萨，得免死难，亦必生西之榜样，故不死于小庙，而坐化名刹阿育王寺，为众现身说法也。</p>
<p><a name="a26"></a><span style="color:#333399">工念无间<span lang="EN-US"></span></span></p>
<p>民国具行、日辩大师，云南会理人，幼失怙恃，赘盐源曾氏，生二子，家贫，工鸡足山祝圣寺。年二十一，率全家八人求出家，受具戒。虚云和尚教以念佛求生净土法门，遂屏息诸缘，一心系念。耳聋貌丑，不识字，日种菜，夜礼拜念观世音菩萨，间习坐，学课诵及诸经，自极精劝。旋参四大名山，回滇，适云公重兴云栖寺，问往视眷属否？曰：‘吾不顾他矣。’问汝将何为？曰：‘极劳瘁事，人不能任者，吾任之。’凡筑墙、盖房、种菜、植树、挑石、挖土、洒扫、炊爨等苦行，行工无一刻暇，念佛亦无一刻闲也。夜开静，礼金刚、药师、净土诸经，一字一拜。黎明鸣大钟，上殿课诵以为常，未尝寝息。偶自缝衣，或代同参缝补，一针一佛号随之。戒期请为尊证，售衣被用物尽，设斋供众，问何往，但笑不语。期满，密往殿后，向西趺坐念佛，以火自焚，年三十六，形状如生，异香远闻。迨众往观，取引磬，忽倒下成灰。</p>
<p>【按】一字不识，尚于苦工时念佛无间，我辈读书识字者，若悠忽虚度，岂不愧煞。惟自焚，未得三昧者，切勿萌此妄念，以免著魔发狂，永堕恶道。</p>
<p><a name="a27"></a><span style="color:#333399">闭关精修<span lang="EN-US"></span></span></p>
<p>民国常惭愧僧，印光、圣量大师，莲宗十三祖也。陕西郃阳赵氏子，少业儒，曾辟佛，病目几丧明，始悟前非。年二十一，出家受具戒，读龙舒净土文，知念佛乃了生脱死之要道，即专念佛号，工作时心不离佛。旋往红螺资福寺，专修净土，并深入经藏，妙契佛心。朝五台至京，随化闻和尚请藏回普陀，住法雨寺，励志精修，闭关六载，以期昼夜弥陀，早证念佛三昧。徐蔚如居士等以师文钞印行，道化遂广，自行化他，一以净土为归，不离因果，不涉玄妙，皈者廿余万，依教奉行，得生西者亦多。且化及囹圄异类，常持大悲水米，救诸病危。嗣掩关苏州报国寺，课余重修普陀、清凉、峨眉、九华等山志。宿誓不作住持，不收徒众，因缁素归往者众，创灵岩山净宗道场，俾众共修。设弘化社，印赠佛书五百万部，佛像百余万帧。维护法门，中兴净宗，救济饥贫，捐助急赈，功难思议。后移灵岩，预知时至，示众云：‘念佛见佛，决定生西。蒙佛接引，我去矣。’面西念佛坐化，年八十。荼毗，齿全存，五色舍利数千。</p>
<p>【按】祖师系大势至菩萨再来，中兴净宗，犹常闭关精修，昼夜弥陀，我辈凡夫，岂可悠忽懈怠而不勇猛精进耶？</p>
<p><a name="a28"></a><span style="color:#333399">见苦念佛<span lang="EN-US"></span></span></p>
<p>清朗然尼师，姓沈，嘉善人。幼见嫂产难之苦，誓不嫁。寻出家净池庵，专修净土，闲忙无间。年七十一，谓其徒曰：‘吾三月中，三梦宝池，趺坐华中，往生有分矣。’遂无疾坐逝。</p>
<p>【按】女人于八苦之外，多一产难之苦，身受者不觉，而见苦出家，专修净土，即往有分，离苦得乐，其为多善根也明矣。</p>
<p><a name="a29"></a><span style="color:#333399">息妄念佛<span lang="EN-US"></span></span></p>
<p>民国了定尼师，安徽崔氏子，幼随父宦游吴，适黄氏，涉嫌大归，父将处死，母私纵出家，以姿白自晒使黑，期毁容而谨行止。受戒后，闭关三年，专修净业。壁书大纸云：‘汝是何人？我是尼僧。既做尼僧，应息妄念佛。’每生妄念，及念佛倦时，便读此纸，心即大定，念佛愈有精神。晚诲诸徒，恩威并济，如母女焉，故皆持戒念佛甚勤谨。忽无疾而终，颇多瑞相，年七十六。</p>
<p>【按】念佛为息妄第一妙法，以一念抵制万念，当妄念起时，高声念佛，矻矻念，勿休歇，妄不息而自息也。</p>
<p><a name="a30"></a><span style="color:#333399">持戒念佛<span lang="EN-US"></span></span></p>
<p>晋刘遗民、仲思、程之居士，彭城人。少孤，事母孝，善老庄，为府参军，力辞公卿引荐，往依庐山远公。公曰：‘官禄巍巍，云何不为？’曰：‘晋室无磐石之固，物情有累卵之危，吾何为哉。’与清信士宗悫等百廿三人，建斋立社，同修净业，镵石为誓。精研玄理，兼持禁戒，著念佛三昧诗。居山才半年，即于定中见佛金光照地。后十五年，正念佛时，见佛玉毫光照，垂手慰接。刘曰：‘求佛为我摩顶，覆我以衣。’佛即为摩顶，并引袈裟以覆之。嗣又梦入七宝池，见青白莲花，及项有圆光、胸有卍字者，指池水曰：‘八功德水，可饮之。’饮水甘美，寤即异香发于毛孔，乃曰：‘此吾净土之缘至矣。’焚香拜祝曰：‘愿令一切有情，俱生净土。’即与众别，面西坐化，年五十九。</p>
<p>【按】自远公倡修净土，依其结社念佛往生之居士，以此老为第一人，故列于居士之首，永为持戒念佛之模范。</p>
<p><a name="a31"></a><span style="color:#333399">狱中念佛<span lang="EN-US"></span></span></p>
<p>唐马子云居士，举孝廉，任泾县尉，督运粮米万斛入京，舟沉系狱，专心念佛，阅五年赦出，隐南陵山寺中，持一食斋。忽谓人曰：‘吾因数奇，遂精持内教，今西方业成，当往生安乐世界。’沐浴更衣，端坐合掌曰：‘佛来矣。’异香满室，念佛而逝。</p>
<p>【按】因数奇而念佛，净业成而往生，是因祸而得福也，若更随缘普度，化监狱为道场，则其往生品位尤高也。</p>
<p><a name="a32"></a><span style="color:#333399">珠不去手<span lang="EN-US"></span></span></p>
<p>宋王古、敏仲居士，东都人，文正公旦之曾孙也。因其先七世持杀戒，发心放生命百万。初究宗门中事，旋作‘直指净土决疑集’，宏扬圣教。闲居，数珠不去手，行住坐卧，修行净业，无有间歇。官户部侍郎，以党祸落职，寻化去。有僧神游净土，见与葛繁在焉。</p>
<p>【按】数珠功德经说<span lang="EN-US">：‘若有人手持数珠，虽不念诵佛名及陀罗尼者，此人亦获福无量。’况数珠不去手，念佛无间歇耶？观经云：‘慈心不杀。具诸戒行，当上品上生。’况放生百万耶？</span></p>
<p><a name="a33"></a><span style="color:#333399">日行一善<span lang="EN-US"></span></span></p>
<p>宋葛繁居士，澄江人。始日行一利人事，次行二事、三事，或至十事，数十年未尝一日废。或问何以利人？时官镇江太守，指坐间脚踏子云：‘若此物置之不正，则蹙人足，予为正之，亦利人事也。若人渴，能饮以水，亦利人事也。惟随事而利之。上至卿相，下至乞丐，皆可以行，惟在乎久而不废耳。’官至朝散大夫，公第私居，必营净室，设佛像。一日，方礼拜念佛时，舍利从空而下，后无疾，面西端而逝。</p>
<p>【按】随事利人，净业助行也。舍利空降，精诚所感也。人每言无钱不能做功德，或念佛无感应，可见功德不尽费钱，念佛功不唐捐，人自不关心力行耳。愿即效法勉行，凡一切有利于人者，不论事之大小，身之闲忙，人之知否，力之继否，皆当欢喜行持，委曲成全而后已。持之既熟，动即万善相随，无行而不善矣。以此念佛回向，往生品位必高也。</p>
<p><a name="a34"></a><span style="color:#333399">十念回向<span lang="EN-US"></span></span></p>
<p>宋马玗、仲玉居士，合肥人。父忠肃公亮，守杭州，慈云式公授以净土法门，遂全家奉佛。居士遇僧广初，得天台十疑论，喜曰：‘吾今得所归矣。’遂依慈云十念回向法，行之二十余年。后与王古往还，益精进念佛，常以放生为佛事。历守淄川、新定，以慈惠为政。课诵经咒，日有常法。时荆王夫人梦游莲池，见其朝服而坐华上。嗣得疾，盥沐易衣，端坐念佛而逝。家人同梦其告曰：‘吾已得生净土上品矣。’子永逸，亦行十念，阅三十余年。后得疾，见佛及二菩萨接引，结印示寂，香气满室。</p>
<p>【按】晨朝十念，虽业忙之人，亦易做到，能每日至诚如此，无不往生，于马公父子可资证验。因后精进念佛，且常放生，及以慈惠为政，福慧双修，故生即神游净土，死得往生上品，诚居官者所宜效法也。</p>
<p><a name="a35"></a><span style="color:#333399">日课千拜<span lang="EN-US"></span></span></p>
<p>宋王日休、虚中居士，龙舒人。举国学进士，弃官不就，博通经史，一旦捐之，曰：‘是皆业习，非究竟法，吾其为西方之归。’自是精进念佛。年六十，布衣蔬食，日课千拜，夜分乃寝。著龙舒净土文，自王臣以至屠酤罪恶之属，皆以持名念佛，普劝修持。卒前三日，遍别亲友，勖以精进净业，云将有行，不复相见。至期，与生徒讲书毕，如常礼念，忽厉声念佛数声，曰：‘佛来迎我’，屹然立化。</p>
<p>【按】业报差别经云：‘礼佛一拜，获十种功德：一、得妙色身，二、出言人信，三、处众无畏，四、诸佛护念，五、具大威仪，六、众人亲附，七、诸天爱敬，八、具大福报，九、命终往生，十、速证涅槃。’况日课千拜耶？所著净土文，浅说曲喻，皆从博通经论，及躬行有得而来；普劝修持，最为激切恳到，读之而不起信发心者非人也。愿广印流通，普劝礼念，同生净土。</p>
<p><a name="a36"></a><span style="color:#333399">绝荤西行<span lang="EN-US"></span></span></p>
<p>明周楚峰、廷璋居士，云南人。性淳朴，好念佛，治家不计有无，有辄散诸贫乏。人与语，唯笑，或谑之，詈辱之，亦笑而已。晨起，必诵金刚、弥陀经及佛号，怡然自得！尝曰：‘吾不离日用，不涉贪爱，如是而已。’年八十九，于清明上冢，决辞祖考，还，谓其妇曰：‘吾将行矣，弥陀迎我，观音势至俱来也。’寻曰：‘观音谓我绝荤五日，可西行。’遂日食一粥一蔬，至期，沐而冠，令子弟诵佛名，自诵经毕，端坐而逝。香发于体，貌如生。</p>
<p>【按】与语唯笑，密行精进也，谑骂亦笑，嗔毒已尽也，有辄施散，贪毒亦尽也。佛与菩萨来迎，尚诫绝荤五日，方可西行，足证未有日启鸾刀，口贪滋味，而能生西者也。愿以戒杀素食为急务。</p>
<p><a name="a37"></a><span style="color:#333399">临终勇猛<span lang="EN-US"></span></span></p>
<p>明闻仲子、子与、启初、大晟居士，钱塘人。幼善病，志出生死，无意室家，归依云栖，受念佛法门，笃信力行。姊夫黄元孚、承惠、净明居士，耿介违俗，孝而好施。闻奇其清苦，导归云栖。后呕血，久且亟，闻又教之念佛，方苦痛，弗省，乃厉声曰：‘汝眼光落地，即今知痛者，毕竟落何处？’黄悚然曰：‘将奈何？’曰：‘莫如念佛。’黄曰：‘汝教我念自性弥陀耶？念极乐弥陀耶？’曰：‘汝将谓有二耶？’黄遽有省，即请僧设佛像，为说净土因缘，剃发，授沙弥戒，并为助念。自屏家属，念佛七日，忽闻莲华香，微笑说偈坐逝。迨憨清公吊云栖，闻亦礼请薙发。公曰：‘佛性四大不能拘，岂毛发可碍。亲在，佛子容为不孝乎？’遂已。后病笃，自恃信力强胜，往生无难。及临危生死之际，积习现前，心神恍惚，方知净业未纯，往生不易，乃蹶起大呼曰：‘亟请知识念佛助我。’知识既集，念佛连日，仍习境纷扰，乃复呼曰：‘生死根株，非他人所能拔也。’立起，穿衣盥沐，对佛烧香炼臂，哀诚忏悔，念佛彻夜无少倦。自知夙障冰消，心安神逸，净土现前，怡然静定，急剃发，披袈裟，为僧伽相，别众端坐而逝。</p>
<p>【按】黄子病久且亟，忽承开示有省，即以一念坚决，遂能放下万缘，念佛七日，直往无碍也。闻子虽早笃信力行，而自恃信力强胜，往生无难。及临危积习现前，方知净业未纯，往生不易；又恃知识助念，连日无效，始悉生死根株，非他人所能拔也。憨山大师以其‘临终习境现前，讵非恶道之先见欤？何其勇猛蹶起，大呼一怒，而拔历劫生死之根，变苦趣为净土，岂非烈丈夫哉！斯道也，又可以音声笑貌为之耶？’盖恃易则怠忽，知难则猛进也。</p>
<p><a name="a38"></a><span style="color:#333399">医劝念佛<span lang="EN-US"></span></span></p>
<p>清沈启白、中旭居士，吴县人。少豪宕，急人之难。旋以医名，益喜布施，贫者不取药值，或与钱粟。年廿五，丧偶，不复娶。虔修净业，所过僧坊、街头、桥旁，遍书西方佛名及警策语，劝人念佛。遇病危者，辄蹙然曰：‘孽深矣，力不能救，奈何！’病者涕泣固请，则曰：‘惟有西方极乐世界阿弥陀佛，能至心称念一声者，灭八十亿劫生死之罪，汝能信念否？’其人唯唯。曰：‘诚如是，疾可治也。’乃下药，每有奇验，从而归佛者众。七十余念佛而逝。</p>
<p>【按】布施为六度之首，劝人念佛为万行之先，病危者尤易化导，以其有怖死求生之心也。王龙舒云：‘医当自念，人身疾苦，与我无异，勿问贵贱贫富，专以救人为心，以结人缘，而积己福，冥冥中自有祐之者。若常如是存心，回向净土，必上品生。若因人疾苦而告以净土，易生信心。使复发大愿，以广其传，而赎宿谴，以期痊愈，必遂所愿。若天年或尽，亦可乘此愿力，径生净土。常如是以化人，非徒身后上品往生，现世亦福报无穷矣。’</p>
<p><a name="a39"></a><span style="color:#333399">教乞念佛<span lang="EN-US"></span></span></p>
<p>清杨道原、广文居士，吴县人。少孤，不娶，皈心净业。岁饥，道有弃儿，辄收养至十数，长而后遣之。门有乞者，教称佛名，即予之钱，由是乞者踵至。每语人曰：‘一心念佛，求生西方，只此八字，是无上法门，更无他说。’年六十余，得疾，念佛而逝。</p>
<p>【按】教乞者念佛，而予之钱，是亦财法兼施，及四摄法中之布施摄也。</p>
<p><a name="a40"></a><span style="color:#333399">居官奉佛<span lang="EN-US"></span></span></p>
<p>清张兰渚、师诚，一西居士，湖洲归安人。少登科第，历任封疆。巡抚江苏，见杀业甚伙，屡出示劝戒，遇放生河，严禁捕鱼，署中不宴客，不杀生，长斋奉佛，栖心净土。择前贤净土论说，辑‘径中径又径’一书，普劝念佛。六旬余，乞假归里，静居斗室，一意西驰。临终，诵弥陀经毕，才举佛号五声，寂然而逝。</p>
<p>【按】富贵学道难，急功名者，以进取为先，耽逸乐者，以静修为苦，谁肯不舍尘劳，而栖心净土，长斋奉佛耶？居官者愿以此为范。</p>
<p><a name="a41"></a><span style="color:#333399">由道转佛<span lang="EN-US"></span></span></p>
<p>清知归子彭尺木、绍升、际清、二林居士，长洲人。年十八，连捷南宫，为名进士，忽自省曰：‘吾未明吾心，奈何！’习道家修炼法三年，无效。读佛书，爽然曰：‘道在是矣。’始信向佛乘，尽弃所习，专心念佛。旋受菩萨戒，断肉食，不近妇人。尝言志在西方，行在梵网。闭关文星阁，修一行三昧，颜曰一行居。令工绘极乐世界图，悉本净土三经依正庄严。著一乘决疑论，以通儒释之阂。著华严念佛三昧论，以释禅净之诤。著净土三经新论，以畅莲宗未竟之旨。其居士传、善女人传、净土圣贤录等，随机接引，世多传诵。醵金万两，权出入息，以创佛寺，刊教典，饭僧众，开近取堂以周穷乏，置润族田以赡贫族，举恤嫠会以济孀居，立放生会以全物命，各有发愿文，回向净土。屏居苏杭僧舍十余年，日有课程。偶下痢，预知时至，不立后，将诸善会赀，付侄祝华，令久勿替。作偈辞世，西向念佛坐脱，年五十七。</p>
<p>【按】少登高科，不恋世荣，惟求明心，由道转佛，正助兼修，作偈坐脱，非夙具善根，深入三昧者能如斯耶？</p>
<p><a name="a42"></a><span style="color:#333399">佛声不绝<span lang="EN-US"></span></span></p>
<p>清沈廷瑜居士，嘉兴人。性端谨，事必躬亲，而信口佛声，滔滔不绝，人或笑之，皆所不顾，如是数十年，自云：‘念佛愈能熟，处事愈详明。’年七十三，示微疾，忽语家人曰：‘佛来也，为我炳烛。’手自焚香而绝。</p>
<p>【按】胡莲归居士以‘念佛愈能熟，处事愈详明，此真动静一如，深入三昧也。营心名利者，动云我处事纷心，无暇念佛，直至生死到来，放下空手，是谁之过与？’愿猛省而急效法为要。</p>
<p><a name="a43"></a><span style="color:#333399">独居念佛<span lang="EN-US"></span></span></p>
<p>清裴永居士，江苏泰州人。业耕稼，性恬淡，无所好，而见善必为。幼即笃信佛法，长斋课佛名无间。旋受归戒，行持严洁，未尝缺漏。妻亦念佛受戒，虽同居一室，履践纯白。惟一女，亦茹素奉佛，嗣许出家受具戒，舍宅为庵，令妻女同修净业，别构静室，独居念佛数十年。年近七旬，忽告亲族曰：‘吾五日后当相别矣，幸以遗蜕焚化，此身如幻，勿错爱惜也。’至期，持名坐逝。阇维，得舍利百余，五色晶茔。</p>
<p>【按】全家奉佛，本可同修，因女已出家，舍宅为庵，故别构静室，独居念佛，与妻女老死不相往来，是爱根已断，身在家，而心已出家矣。</p>
<p><a name="a44"></a><span style="color:#333399">身痛心念<span lang="EN-US"></span></span></p>
<p>清周光、西莲居士，江宁诸生。性纯厚，淡于名利，虽家世贵显，无纨习。中年，长斋奉佛，日诵佛号万声，求生净土。戚友相见，寒喧数语，即以净土法门谆谆劝勉。集资重刊弥陀疏钞，手自校雠，以广流通。耄年，神气矍铄，念佛益锐。忽患疝疾甚危，而执持名号不辍。疾旋愈，人或以此称之，则云：‘我于尔时，初亦痛苦难忍，继想身既是假，苦亦非真，况身之与心，精粗判然，彼身自痛苦，我无如彼何，我心自念佛，彼亦无如我何。始犹身心角立，渐渐只知有心，不知有身，而痛苦遂绝矣。’后念佛而逝。</p>
<p>【按】念佛能治历劫生死重病，况知身假苦非真，难忍能忍，不惟痛苦遂绝，且时至往生，因病危痛苦时作得主，临终往生时自能作主耳。</p>
<p><a name="a45"></a><span style="color:#333399">觉照念佛<span lang="EN-US"></span></span></p>
<p>清范用和、元礼居士，钱塘人。幼习儒，事亲孝，父母病，先后割肱和乐而愈。甫壮年，亲殁妻亡，慨却尘缘，习玄功十余年，颇著效。后阅云栖书有省，遂受归戒，壹志坚持，乃至兽毛蚕丝，不以著体，尽弃所习，专修净土。好善乐施，放生恤贫，不惜劳瘁。遇贫难僧众，供养不缺。嗣掩念佛关百日，方静息间，玄功忽现，觉天地之气，于虚空中，缕缕然，汨汨然，从口鼻贯入，直至丹田，与己之元气和，轻安不可言喻。顷有婴儿长数寸，由顶门出，游漾于前，经时许，仍由顶门入。此后，每至静极忘念时，辄有婴儿出入如前。初喜甚，继转念曰：‘此非如楞严五十种阴魔之谓耶？若作奇特，将受群邪，念佛志在西方，圣境不现，奚以此为？’遂时觉照，正念现前，婴儿不复出。于唯心之旨，深有契悟，信行愿力，愈加纯挚。常语人曰：‘此生平第一险关，少不省觉，便堕旁门，故修行不可不慎也。’忽了结诸务，示子别友，念佛坐逝，殓犹顶温，年六十三。</p>
<p>【按】曾习外道玄功，愿常觉照，免堕旁门，正念现前，群邪自息。</p>
<p><a name="a46"></a><span style="color:#333399">密行精进<span lang="EN-US"></span></span></p>
<p>清陈居士，遗其名，常熟世英茂才之从父也。每晨起，爇香默然，诵经课佛，风雨寒暑不间，历有年所，家人莫之知，盖密行也。逝前三月，自言归期，家人以其无疾而弗信。三日前示微疾，起居如常，至期坐脱，家人环呼，乃开目略示数言。旋曰：‘吾去矣’，遂瞑，体发异香三日。</p>
<p>【按】古人密行，寒暑无间，虽家人亦不知。今则沽名钓誉，一暴十寒，故念佛者多，往生者少，戒之慎之。</p>
<p><a name="a47"></a><span style="color:#333399">用力猛厉<span lang="EN-US"></span></span></p>
<p>清钱翼山、万镒居士，常熟人，业酤善饮。旋修净业，力改前行，戒杀断荤酒，劝母长斋念佛。一子病瘵，念佛而终，人诽笑之，奉佛如故。妻亡，处之淡然，拒劝续娶者曰：‘有子而殇，续复何为，吾志在出世，岂屑屑于嗣续哉。’店屋失火，望空祝曰：‘吾业应焚烧，愿勿伤邻舍。’火灭，邻果无恙。忽患咯血疾，生死心切，念佛益厉。寻病剧，进食辄吐，戚谢凤梧告以古德断食见佛事，欣然曰：‘有此大便宜事，吾当勇为。’即盥沐，诣佛前拈香发誓，持七日斋，出资放生，求生净土，日夜念佛不辍，渴则啖瓜而已。问彻夜不睡，得不疲乏耶？曰：‘利其不睡，得多念佛。我无病时，不得安闲，今病得闲，正好著力，何疲乏之有。’期满，神识昏乱，大惧，合掌枕上，命燃指，谢曰：‘君此时，发此愿，与燃指同，不如一意西方之为愈也。’遂闭目念佛，初若勉强，用力猛厉，渐神志安定。复得助缘十数人，昼夜佛声相续。忽见西方三圣现前，光明相好，欲踊身金台，闻空中言：‘汝身未净。’即命香汤浴毕，三圣现如故，谓家人曰：‘吾已游净土，见无数莲华，吾坐其中，乐不可言！’指自身曰：‘此非吾身。’旋曰：‘佛盈室矣，’面西坐逝，年三十八。</p>
<p>【按】荤酒能断，贪毒尽也。诽笑不顾，嗔毒尽也。子殇妻亡，处之淡然，爱根断也。拒劝续娶，不屑嗣续，痴毒尽也。故能遭逆境而初心不退，缠疾苦而正念坚持，虽犹业障现前，神识昏乱，而能用力猛厉，复得助缘，卒获瑞感金台，神游莲域，洵堪示范！</p>
<p><a name="a48"></a><span style="color:#333399">助念得力<span lang="EN-US"></span></span></p>
<p>民国杨莲航居士，浙江余姚人，家贫业商。闻童觉航修业，屡往就教，解悟超群。旋与莲社念佛，因病杀生，渐远莲友，后病剧，莲友告以必死，自审亦不起，乃憬然悔，力疾诣佛前，尽情披露，投诚忏悔，复守五戒，誓不再犯。从此放下万缘，扫除爱欲，一心默持佛号，以待报尽。莲友知其持名功浅，先为请人助念。后两日，莲友亦助念，忽觉神气清爽，梦见光明。至二更，莲友将回家，讵知此时助念已得力，便云：‘我西方尚未到，须莲友全夜高声助念，不可辍。’众复高声念佛，并时时策励。忽频笑云：‘西方今到矣，好莲花！好宝池！好光明！’目注佛像而逝。仍助念至体冷为度，不令家人哭泣，迄午顶门犹温，年三十。</p>
<p>【按】持名功浅，能获往生者，得莲友助念之力也。助念之紧要如此，愿多提倡。如无莲友，请用念佛录音带助念，较为方便，亦可得助念往生之大利也。</p>
<p><a name="a49"></a><span style="color:#333399">舍咒念佛<span lang="EN-US"></span></span></p>
<p>民国张珍午居士，旅日学医，兼学密宗。后患肿病，业境现前，平日持咒灵验，此时全不得力，乃转而念佛，始业境消灭。遂屏医药，一心持名。其妻劝进饮食曰：‘汝勿扰我，但助我念佛，并集道友助念，我今日行矣。’道友至，同声助念，自亦随声朗念，寻结印念佛而逝。</p>
<p>【按】临终业境现前，讵非恶道之先见耶？此时持咒全不得力，幸转而念佛，并集道友助念，始业消往生。舍净修密者，可为殷鉴！</p>
<p><a name="a50"></a><span style="color:#333399">别众坐化<span lang="EN-US"></span></span></p>
<p>民国李华、济华居士，江苏如皋人。测绘学堂毕业，民初供职陆军测量局，加入同盟会，因二次革命，事败入狱，临刑遇救获释。虽仍服务军旅，而茹素念佛，寒暑无间。北伐后回籍，历任县议会议长及建设、财政等局长。廿二年春皈依印光大师，法名智脱。从此精修净业，早晚课各诵弥陀经一卷，佛号万声。深研大乘经典，行解并重，宏扬净土，劝人念佛求西方，终身不懈。来台后，创办台北莲友念佛团，撰普劝业同仁发起组织助念往生团文，提倡助念。五十一年二月廿五日念佛团定期法会，领众念佛，午餐后讲阿隬陀佛经大义，至二时五十分讲毕，别众云：‘我要走了，大家好好念佛。’即于大众佛号中念佛坐化，正三时五分，手结弥陀印，加入禅定。次日入殓，周身柔软，面目如生，三月四日荼毗，获舍利甚伙，年七十九。</p>
<p>【按】印光大师云：‘肯助人净念往生，亦得人助念之报。’创办莲友念佛团，提倡助念，即获莲友大众助念往生。言教不如身教，故选定期法会时坐化，俾众共见共信，急起直追，同生西方也。</p>
<p><a name="a51"></a><span style="color:#333399">正助双修<span lang="EN-US"></span></span></p>
<p>民国陈嗣钧、子平居士，浙江定海人。肄业上海法政大学时，岳家为建天一纱厂于上海新龙华，令任董事长。十一年，二十三岁，毕业后，研究净土经论，即决心戒烟、酒、赌、荤，长斋礼佛。廿七岁皈依天台山兴慈老法师，求受五戒，每日经商，夜即诵经念佛，求生净土。悯众贫病，无力医治，即与叔父开设葆康斋，广施医药；并发起成立上海贫病救济会，代送医院救治，期皆痊愈。廿一年故乡大旱，即与同乡筹运粮食，赈济饥荒。次年飓风成灾，屋多倒塌，即向救济会请款救济。三十八年潜离大陆，逃港转台。四十二年皈依道安大师，法名智乘，即为购地募建松山寺，请道公为住持，自任监院。至五十五年大殿落成，请灵根法师接任监院兼副住持，续建两旁殿宇寮房，为为十方丛林。即自集资建净莲别墅于寺后，邀毛惕园居士等九人，同住共修，常领导精进佛七，求生极乐。毛为广接初机，纂述念佛三要，即为征印五版十万二千册，分赠中外，广结净缘。毛为自他普利，汇编净土丛书，即为发动中外各大德、各寺庙、各大图书馆，踊跃助印或预约，盈余之款及书，并交台湾印经处流通续印，以广弘扬。即于六十二年四月发心掩关三年，专修净业，期满出关，仍续精进。七十一年十二月四日忽示微疾，甫住医院一周，即自回墅静养，饮食如常。至七十二日一月四日忽停早餐，张口念佛，毛即率众助念，至下午一时，口唇渐合，面现笑容，安详西逝，年八十四。仍续轮流助念，迨遍身冷后，顶门犹温。至次日下午大殓，全身柔软。十日公祭，肤色光润逾生，荼毗得舍利甚多。</p>
<p>【按】一生以信愿念佛为正行，行善建寺为助行，所积善根福德因缘甚多也。舍报安详，面现笑容，必见佛前来接引也。顶温身软，光润逾生，舍利甚多，必上品往生，诚堪效法。</p>
<p><a name="a52"></a><span style="color:#333399">病益精进<span lang="EN-US"></span></span></p>
<p>民国邬余庆居士，浙江奉化人，忠厚淳朴。三十年来台，经营国光汽车材料行及中立交通器材厂，颇有成就。五十六年，承同乡导往台北市法华寺，听净空法师讲经，即入佛门，接受佛法薰陶，皈依土城广钦老和尚，及水里忏云长老，受持三皈五戒。六十七年冬，赴阳明山永明寺，受在家菩萨戒，严持戒律，专修净业，坚信切愿，求生西方。常供养三宝，奉事师长，布施作福，不遗余力。与莲友等筹建佛教净业林于三峡横溪，被推为林长，领众住林共修。七十年夏，因病回寓治疗，念佛益精进不懈。七十二年三月初，突患便秘，医治无效，即住永和市中兴医院就医，虽甚痛苦，仍心中念佛不断。三月廿一日忽告侍疾之长子云：‘尔等明日不要离开。’次日上午医师为作全身检查，一切正常，嘱好好休养。邬云：‘我现在很舒服，谢谢你！’少顷，命季女将床头摇起，以枕靠背，问有无不舒服？答：‘没有。’时正中午十一时，忽含笑，两腿内缩，双手抬起，似作盘腿合掌状，即张口念佛而逝，年七十四。全体眷属，均在旁高声助念，忏云长老与法师、居士及净业林导师、林友等，旋亦相继而至，共四十余人，轮班助念，至晚六时许，全身皆冷，惟头顶尚温。助念至九时半，始为沐浴更衣，因四肢僵硬，长女将以热巾敷其两肘，忽闻袖内放出清香。次日大殓，双手柔软，面黑全消，容颜悦豫，胜于生前。自此或昼或夜，各眷属常闻空中念佛之声，至七七念佛法会止静时，仍共闻佛声，来自西方。</p>
<p>【按】一听讲经，即入佛门，受持皈戒，专修净业，历劫善根成熟也。建林共修，自利利人也。病益精进，借病潜修也。忽嘱明日勿离，预知时至也。含笑合掌，必见佛前来接引也。使眷属常闻佛声自西来，示知已上品往生，令皆信愿生西也。凡年老多病者，愿效法精进为要！</p>
<p><a name="a53"></a><span style="color:#333399">临终十念<span lang="EN-US"></span></span></p>
<p>唐张善和，杀牛为业。临终，见群牛竞来索命，大恐，呼妻：‘速请僧来救我。’僧至云：‘经言：若有众生，作不善业，应堕恶道，临终至心具足十念称阿弥陀佛者，除八十亿劫生死之罪，即得往生极乐世界。’张云：‘地狱至急，不暇取香炉矣。’即左手擎火，右手拈香，向西厉声称佛，未满十声，遽云：‘牛去佛来，已与我宝座’，含笑而逝。</p>
<p>清施静岩，华亭人。性端谨，作事周密，为人谋，必尽心，亲族多赖之。忽病刻苦甚，表兄郑慧庵悯之曰：‘弟病亟矣，何不念佛？经云：临终十念，亦得往生。’施曰：‘我恨平日未知念佛，今不能念矣，奈何！’遂大哭。郑曰：‘无妨，弟听我念，心中想念可也。’即朗唱佛名，施亦高声随诵，才数十声，忽曰：‘阿弥陀佛与诸菩萨，都在目前’，言毕而终。</p>
<p>【按】念佛不在时之久，而在信之笃。法集要领经云：‘若人百岁中，懈怠劣精进，不如一日中，勇猛行精进。’故无论善恶，皆可临终十念往生无疑也。但此系宿种今熟，方遇善知识劝令念佛，亦由以怖苦心勇猛精进之信愿行力，与佛慈愿力，感应道交，亲蒙接引耳。否则，恐为业障所牵，善友难值，病苦所逼，正念难成。十念虽易，实难幸致，愿早办资粮为要！</p>
<p><a name="a54"></a><span style="color:#333399">作务念佛<span lang="EN-US"></span></span></p>
<p>宋黄打铁，潭州人，打铁为生。见游方僧至，请入奉茶，告以穷苦，求示修行之法。僧即授以‘持名法门，可不花钱，不妨工作，能一生持念不辍，临终，佛必接引往生其国，无有众苦，但受诸乐。’黄甚喜，依教奉行，每打铁时，念佛不绝声。妻曰：‘打铁本辛苦，再加念佛，岂不更苦？’黄云：‘是法极好，往日炉边觉火热，念佛则不热，打铁觉臂酸，念佛则不酸。’数年后，忽沐浴更衣，谓其妻曰：‘我今天要回家去。’妻曰：‘此非汝家，家在何处？’曰：‘我家在西方。’妻笑曰：‘汝去好了。’仍打铁念佛如故。旋说偈曰：‘钉钉铛铛，久炼成钢，太平将近，我往西方。’即执槌立亡，面不改容。异香芬郁，天乐鸣空，众所共闻。</p>
<p>明吴浇烛，居苏州，浇烛为业。孑身无偶，长斋念佛，每倾油一杓，必念佛数声，以为常。年七十余，忽语主人曰：‘吾积有薄资，本为身后计，今念佛功成，某日当往生善处，无用此矣，敬以相赠。’主人请为作福事，吴喜，引至一窖，出千金，主人为尽分诸大寺以饭僧。至期，合掌念佛坐逝。</p>
<p>清沈承先，昆山人，业木工。年七十余，持斋念佛，专修净土，手不停斧斤，口亦不绝佛声。嗣知时至，三日前，遍别亲友，谓将往西方，不复相见。后告家人曰：‘明日当行矣。’次晨，沐浴更衣，向西趺坐念佛而终。</p>
<p>清陈妪，常熟人，以纺为业，笃信佛法，随纺车声念阿弥陀佛，终日不绝，如是三十年。忽呼其子，曰：‘汝不见空中宝盖幢旛乎？吾其逝矣。’因拍手大笑，即沐浴合掌坐化，香气袭人。</p>
<p>民国赖祥麟，江西兴国人，务农嗜酒。年六十余，子夭，仍领寡媳孤孙，躬耕自食。深厌人世烦苦，思念出离，闻赖禅融居士讲净土法门，遂长斋念佛，专志往生。久则念愈纯熟，虽终日作务，而念佛无间，邻人皆以阿弥陀佛呼之，亦随声应曰：‘阿弥陀佛。’七十余忽足稍肿，命孙向西陈列香供，云：‘西方境界甚好，汝看许多莲华，吾今日要到西方极乐世界去。’孙云：‘祖足肿，如何得去？’曰：‘非身去，乃心去。’正焚香时，面西趺坐念佛而逝。</p>
<p>【按】修净业者，不分男女贵贱，信深则入，诚积而通。诸君虽各忙其业，未受归戒，而作务时念佛无间，均获功臻纯熟，时至往生。凡谓事忙，无暇念佛者，愿以此为法。</p>
<p><a name="a55"></a><span style="color:#333399">忏悔念佛<span lang="EN-US"></span></span></p>
<p>宋吴琼，为僧还俗，而作屠沽庖人。每杀鸡鸭等物命，先云：‘阿弥陀佛子，好脱此身去。’连称佛数声。切肉时亦念佛不辍。常教人诵经念佛。忽眼上生瘤如鸡卵，始惶怖，分遣妻子，造一草庵，昼夜念佛修忏。后告村人曰：‘琼来日戌时去也。’次晚，报诸道友曰：‘时至矣，好来念佛相助。’写颂端坐，合掌念佛，忽大声曰：‘佛来也。’即化去。</p>
<p>【按】还俗犯戒，岂堪示范，但因病惶怖，即分遣妻子，念佛修忏，仍获往生。足证灵峰宗论云：‘虽误作恶行，速断相续心，起殷重忏悔，忏悔之力，亦能往生。’益信而有征。凡误作恶行者，愿急起效法，慎勿自甘堕落也。</p>
<p><a name="a56"></a><span style="color:#333399">修善念佛<span lang="EN-US"></span></span></p>
<p>清吴毛，青阳吴氏仆也。持斋念佛，兼修众善。清兵渡江，吴氏合家逃避，毛独居守，被兵七枪而死。乱定主返，毛复苏曰：‘我以宿业，当</p>
<p>受猪身七次，因斋戒念佛，以七枪散怨，今佛来接引往生西方矣。’语毕，合掌念佛而逝。</p>
<p>【按】念佛修善而惨死，如非复活自言，安知其转后报重报为现报轻报，蒙佛接引往生耶？凡行善念佛而遭逆境者，即应省悟庆幸而更精进也。</p>
<p><a name="a57"></a><span style="color:#333399">老实念佛<span lang="EN-US"></span></span></p>
<p>清王痴头道士，直隶人。极愚，亲亡乏食，困卧敝庐，无所为计。或与之钱，莫辨多寡。陈道人收为徒，令日扫地拾柴，晚课佛号数百，礼拜，炷香为度。王诵佛不成韵，每昏沉欲睡，陈以长竿击之，曰：‘汝愚昧若此，尚不知精进耶？’如是者三年，一夕呵呵大笑，陈复击之，王曰：‘今日打我不得矣。’诘其故？曰：‘师枯坐十八年，不知修法，若能如我老实礼念，早生西方见佛矣。’陈奇之，而莫测所谓。翌日，登峭崖，西向合掌立化。阇维，得舍利二。</p>
<p>民国阿幼，遗其姓氏，台湾省台中县人。惟生一女，招婿入赘，因一字不识，惟老实念佛。灵山寺春秋佛七，均虔诚参加，见男女同修，均穿海青，庄严整齐，遂将金戒，交婿出售，希制海青，参加佛七。婿允为制，劝勿出售。迄佛七之第一日清晨，沐浴更衣，穿新海青，正烧香燃烛，莲友阿三妹，约往打七。幼云：‘汝先去，我先在家拜佛。’甫欢欣三拜，忽见三尊圣像，团团转动，香亦随转，愈想愈奇，而愈看愈转。即往邀邻居数莲友来看，均不见转动，未闻回答，候回头看时，已直立合掌，含笑归西矣，年六十八。即为助念，并嘱家属，同声念佛。</p>
<p>【按】孔子有教无类，惟上智与下愚不移。佛更慈航普渡，惟愚夫妇老实念佛。此一痴道愚妇，虽未受归戒，而能老实礼念，皆获合掌立化，必见佛接引，往生必矣。愿自恃聪明，不屑念佛，或误入外道，不肯念佛者，知所归向也。</p>
<p><a name="a58"></a><span style="color:#333399">婢妾同修<span lang="EN-US"></span></span></p>
<p>宋越国夫人王氏，哲宗从父荆王之妻也。导诸婢妾同修净土，昼夜无间。惟一妾懈慢被摈，悔愤精进，久之弗倦，忽谓他妾云：‘吾今夜当生西。’夜闻异香满室，无疾而终。越宿，他妾告夫人云：‘夜梦亡妾，令谢夫人，幸蒙训责，得生西方，感德无量。’夫人云：‘使我亦梦，乃可信耳。’是夕，梦亡妾致谢如前，问西方可到否？’妾曰：‘可。’遂导前行，见一大池，红白莲华，大小间错，或荣或悴。问其故？妾曰：‘世间修西方者，才发一念，此中便生一华，勤惰不同，荣悴遂异，精进者荣，至如车轮，怠废者悴，以至殒灭。若历久不息，念熟观成，形消神谢，决生其中。’问我当生何处？导行数里，见一华台，金碧照耀，妾曰：‘此夫人生处，乃金台上品上生也。’既觉，悲喜交至。后于生日，秉烛焚香，望观音阁而立，眷属方趋前为寿，已立化矣。</p>
<p>【按】念佛者才发一念，西方便种莲根，感应之捷如斯。人惟名利是求，念念不休，于此念佛一念，多不肯发，纵发亦易懈慢，惜无善知识随时训责，俾悔愤精进耳。</p>
<p><a name="a59"></a><span style="color:#333399">持斋念佛<span lang="EN-US"></span></span></p>
<p>宋广平郡夫人冯氏，名法信。少多病，及归镇洮军承宣使陈思恭，病益剧，向慈受深禅师求却病方，教以持斋念佛，即信受奉行，屏荤血，去装饰，衣扫塔衣，专修净业。自诵经行道，起居动静，及刹那之念，秋毫之善，一以西方为归。旋病愈，理家事如初，亦不废念佛。如是十年，无惰无矜，心安体健，神气旺盛。忽书偈云：‘随缘任业许多年，枉作耕牛大可怜，打叠身心早脱去，免将鼻孔被人牵。’见者怪之，曰：‘行即西归，何怪之有。’寻卧疾，一夕，语侍者云：‘吾已神游净土，面礼慈尊，观音左顾，势至右盼，百千万亿清净佛子，稽首庆我得生其国。若宫殿林沼，光明神丽，与十六观经所说无二无别，到者方知，非可以语汝曹也。’侍者呼恭至，语其故，乃相与合掌念佛，至明晨，右胁而逝。三日含殓，家人辄闻妙香，及荼毗，启视，面如生时，年三十六。</p>
<p>【按】吾人终日造业，故随业流转，不能自主。愿速持斋念佛，早求解脱，免鼻孔被人牵也。</p>
<p><a name="a60"></a><span style="color:#333399">努力直往<span lang="EN-US"></span></span></p>
<p>明卢智福居士，徽州人，约己惠下，未尝骂人。夫程季清奉佛甚虔，力营福业，卢乃竭资为助。持长斋，日课佛名三万。后得危疾，请古德法师授五戒，咨净土法要，遂一意西归。夫策之曰：‘百劫千生，在此一举，努力直往，毋犹豫也。’即高声念佛，夜以继日，如是半月。其母及女来视疾，悉谢遣之，曰：‘无乱我心。’忽睹莲华现前，化佛垂手，身心踊跃，急索浴，西向念佛，右胁而逝，久仍顶热，年卅九。</p>
<p>【按】爱为生死根株，临终前母女来视，悉谢遣之，是爱根已拔，正念不乱，化佛垂手，往生必矣。</p>
<p><a name="a61"></a><span style="color:#333399">撒手便行<span lang="EN-US"></span></span></p>
<p>清张杨氏居士，家世学佛，故自幼归心佛法。长适张秩斯，寻受归戒，断除爱欲，年廿七，病剧，发愿求生西方，室中供引佛像，高声念佛。至五日，闻栴檀香，七日，瞑目，见观音大士曰：‘莲华种子，已有半功，其半，看汝手段。’问从何处著力？答：‘撒手便行。’即合掌念佛，趺坐而逝。</p>
<p>【按】必先断除爱欲，方能撒手便行，否则，恩爱眷恋，欲撒手而不可得也。</p>
<p><a name="a62"></a><span style="color:#333399">勉强念佛<span lang="EN-US"></span></span></p>
<p>清余宗氏居士，徐州人。子昭月和尚、主扬州高旻寺，辟室迎居，思家颇切，与和尚言，辄道家事。为说苦空无常无我之法，劝母一心念佛，求生西方，弗省，遂匿不见，召之亦不往。无可奈何，遂勉强持名，苦不能继，居三年，念稍熟，始发深信，受菩萨戒，晨夕礼拜甚虔。和尚往见，问思家否？曰：‘念佛好，不思家也。’一日，坐庭前，面塔念佛，忽光开，见金色世界，光耀无际，墙壁树林，廓然摧灭。大喜，踊身即之，倏无所睹。自此六根悄然，动静起居，不生二念。久之，梦至一家，有妇坐蓐，惊曰：‘何为至此，吾方求生西方，入胎出胎，大可畏也。’急出走，瞿然觉，晨起，以告和尚曰：‘吾生缘殆尽矣，其为我集僧念佛，送我西行。’即西向坐逝。</p>
<p>【按】吾人念佛生疏，必先勉强而行，人一己十，人百己千，久渐纯熟，成功则一。临终前梦妇坐蓐，如非六根悄然，惊畏急走，纵入人胎，仍堕轮回，再求生西，其可得乎？险哉！</p>
<p><a name="a63"></a><span style="color:#333399">坐卧向西<span lang="EN-US"></span></span></p>
<p>民国周杨慧卿居士，皈依虚云和尚，法名宽慧，字佛智，考选部政务次长周庆光邦道居士之夫人也。籍瑞金，随宦南京，寓兰园，有老僧自九华来，谓：‘汝累世修持，四十后必学佛有成。’后听地藏经，瞻画像，始证其为地藏菩萨化身也。年四十，居黔东铜江，果发心学佛，不得师，梦两巨僧允为绍介，旋于东岳庙观音会，闻空中云：‘皈依三宝。’即见云游僧宽岸，求授三皈，教持观音圣号及大悲咒，又梦九华老僧教念弥陀经，从是日有常课，咒水发光，饮猘犬而驯良，医众病辄愈，活人无数。且慈爱及物，感放鹆巢檐，赤螘听经，猫鼠相狎，信及异类。常梦美姝，或引礼佛听经，或启示修持，或导游极乐，或预示避秦方向等，多征验，故以梦为乐。来台后，从李炳南居士专修净业。四十三年秋受菩萨戒，严净毗尼，朝暮课毕方食寝，坐卧必西向，常见光见佛，愈高愈明，境界甚多，皆秘而不宣。五十一年秋发愿诵地藏经，为母求寿，屡现灯花舍利。冬患肝癌，念佛益切，五十二年三月廿日病革，遗嘱印经塑像、奉佛供养、无他语，随众默念洪名而逝，印堂放光冉冉上。殡时安详柔软。次夕即践约，梦告同戒郑姜性真：‘已生极乐，觐见弥陀观音。’荼毗得舍利三百余，年六十三。三七设祭，现相空中，衣海青，覆红莲，令众共见。五男二女，皆学优而仕。</p>
<p>【按】夫荣子贵，累世修持之福报也。然富贵学道难，幸蒙地藏化身授记，示梦授经，梦巨僧介受三皈，梦美姝启示修持，及导游极乐等，善根福德因缘甚多也。光佛常见，舍利频降，种种胜境，戒行精进所感也。而大悲水能愈众病，竟不自医，欲代众生受苦，行菩萨道耶？抑令多生宿业，一生报尽，暂婴小苦，永享极乐耶？观其遗嘱无他语，心不贪恋也，随众念佛，正念分明也，舍报安详，病苦中能作主也，及放光、示梦、舍利、现相等瑞相，上品往生无疑也。</p>
<p><a name="a64"></a><span style="color:#333399">舍身念佛<span lang="EN-US"></span></span></p>
<p>清杨媪，杭州人，年五十余，得风疾，僵卧呻吟。僧旅亭师偶过其居，子为设斋，请入视母，媪频蹙曰：‘病甚，师有妙方，能愈我否？’师曰：‘有，恐汝不肯服耳。’曰：‘诚有，安肯不服。’师曰：‘病从身起，身从假合，汝能舍身，病自去矣。’问舍身奈何？师曰：‘汝但将身放下，一心西向念佛，阿弥陀佛是大医王，能除一切众生之病，但能至诚念佛者，自来救汝。’问佛果来乎？师曰：‘来，但患汝念不切耳。’遂持佛名，日益恳切。居五月，语子曰：‘阿弥陀佛至矣，四日后，吾将西归。’及期，请僧十人助念，起坐向西而化。</p>
<p>【按】人之患在于有身，既能舍身念佛，病自除而往生必矣。愿趁无病时将身放下，一心念佛，莫待急时抱佛脚也。</p>
<p><a name="a65"></a><span style="color:#333399">百事不管<span lang="EN-US"></span></span></p>
<p>清百不管老媪，失其姓，杭州人。尝问孝慈庵道源和尚，曰：‘修何法门，一生决离苦海？’和尚曰：‘无过念佛，然念佛不难，难于持久。持久不难，难于一心。若能一切不管，专心持名，至诚发愿往生，临终佛来接引，脱离苦海矣。’欣然拜谢！即将家事委子妇等，自辟净室供佛，修持其中。年余，复往问曰：‘自蒙开示，弟子弃舍家务，专事念佛，自问亦可谓久而不懈，但苦一心之难，师当有以教我！’和尚曰：‘汝虽抛却家务，而儿孙眷属，不无廑念，此则爱根未拔，如何一心？汝今加功，先拔去爱根，将一切放下，然后能得一心也。’叹曰：‘师言是也，我虽不管于身，不能不管于心，从此真当百不管矣。’遂愈加精进，爱心偶动，即默持百不管三字，以自驱除。或咨以家事，亦以此三字拒之。于是百不管之名，播于亲党间。又年余，诣庵谢曰：‘师不欺我也，弟子西行有日矣。’数日后无疾而终。</p>
<p>【按】胡莲归居士评云：‘百不管，浑名也。推言之，由百至千，千至万，皆所不管矣。约言之，一且不管，何有于百。能如是，而后尘缘可断，净业可成。呜呼！安得世人咸如此百不管耶？’此法最妙，难得一心者，愿即效法力行。</p>
<p><a name="a66"></a><span style="color:#333399">普愿生西<span lang="EN-US"></span></span></p>
<p>清周汪氏，华亭人。夫周文荣，家贫，游幕远方，客死湖北，久无音信，女工自活，长斋奉佛，抚子成立，命寻父骨归葬，旌表节孝。晚年，念佛益虔，愿父母翁姑及夫，齐生莲界。后得疾，闭户念佛，不问家事。临终谓子曰：‘昨梦汝祖父母、外祖父母、及汝父，均住莲华世界。现前有五色云，拥一莲如舟，我即乘此往生也。’言讫而逝，室香如兰。</p>
<p>【按】夫亡而修净业，愿夫及父母翁姑，同生极乐，卒满其愿。世有青年殉夫者，徒博节烈之虚名，而失同归安养之实益，愿以此为法。</p>
<p><a name="a67"></a><span style="color:#333399">专求脱苦<span lang="EN-US"></span></span></p>
<p>民国浙江慈溪一贫妇，忘其姓，家贫子逆。一日被子骂，心苦难忍，往诉邻僧，僧曰：‘汝已知苦，何不将苦卖去？’问：‘如何卖得了？’僧曰：‘汝专念阿弥陀佛，求生西方，临终佛来接去，则永离众苦，但受诸乐，便把苦卖了。’妇曰：‘我母子共房，床灶同室，床下尚有猪圈，如此邋遢，何能念佛？’僧曰：‘无妨，汝在家时，祗管常念，暇时可来寺拜佛。’即依教奉行，专求脱苦，念佛无间。三年后，于将终前数月，预示子曰：‘某月日我要生西，汝勿外出，为我料理后事，以尽子道。’子不信，旋又言，仍不信。前数日，忽闻异香，遍觅不知何来，始信母言是实，至期在家守候，见母沐浴更衣，端坐念佛而逝。</p>
<p>【按】以怖苦心念佛，为出苦第一妙法。如非家贫子逆，心苦难忍，岂肯专求脱苦，念佛生西耶？顺逆皆方便，逆尤胜于顺也。</p>
<p><a name="a68"></a><span style="color:#333399">附录　印光大师念佛秘诀<span lang="EN-US"></span></span></p>
<p>吾人心性，与佛同俦，祗因迷背，轮回不休。<span lang="EN-US" style="&quot;Courier New&quot;"></span></p>
<p>如来慈悯，随机说法，普令含识，就路还家。<span lang="EN-US" style="&quot;Courier New&quot;"></span></p>
<p>法门虽多，其要唯二：曰禅与净，了脱最易。<span lang="EN-US" style="&quot;Courier New&quot;"></span></p>
<p>禅唯自力，净兼佛力，二法相校，净最契机。<span lang="EN-US" style="&quot;Courier New&quot;"></span></p>
<p>如人渡海，须仗舟船，速得到岸，身心坦然。<span lang="EN-US" style="&quot;Courier New&quot;"></span></p>
<p>末世众生，唯此堪行，否则违机，劳而难成。<span lang="EN-US" style="&quot;Courier New&quot;"></span></p>
<p>发大菩提，生真信愿，毕生坚持，唯佛是念。<span lang="EN-US" style="&quot;Courier New&quot;"></span></p>
<p>念极情忘，念即无念，禅教妙义，彻底显现。<span lang="EN-US" style="&quot;Courier New&quot;"></span></p>
<p>待至临终，蒙佛接引，直登上品，证无生忍。<span lang="EN-US" style="&quot;Courier New&quot;"></span></p>
<p>有一秘诀，剀切相告，竭诚尽敬，妙妙妙妙。</p>
<p><a name="a69"></a><span style="color:#333399">附录　草庵禅师念佛诀<span lang="EN-US"></span></span></p>
<p>阿弥陀佛，谁不能念，而偏难念，西方极乐，谁不愿生，而罕得生者，盖念佛之人未得诀耳。教念佛而使之真切者，其唯死之一字乎？死之一字在念头上，境缘自然冷淡，情爱亦自轻微，名利势豪，向此处俱用不得，见闻知解，到此时却使不行。四大各离，将何所靠，孤魂无主，安得自由。此时不见弥陀，恐逢罗刹，不生净土，恐入驴胎。纵无恶业，亦不免人道往还。即有善因，其争奈天福易尽。莫云自有主宰，业果所牵，诚难回避。莫道本无生死，识心未尽，总属轮回。莫视此事为缓，明日之事，今日不知。莫将此事为轻，错过此生，沉沦永劫。是一切事，无如生死大事，则事事皆不切之事。于一切时，总作临命终时，即时时皆念佛之时。如是念佛，斯为切心，如是切心，方生净土。须下死功夫，才成净业，常念死时节，方肯切心。此乃成佛之阶梯，是诚念佛之妙诀也。</p>
<p>念佛法要卷二终</p>
