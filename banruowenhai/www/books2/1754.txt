<p align="center" style="text-align:center"><b><span style="font-size:36.0pt;color:#FF6600">文昌帝君戒淫宝训<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p>文帝垂训曰：</p>
<p>吾奉金阙<span>&nbsp; </span>至尊之命，于每月寅卯日，按行酆都地狱，考定天下有众生之犯罪事实，见夫黑籍如山，皆是世人一生孽案。其间作恶多端，惟淫恶之报，天律最严。奸人妻女，玷人闺门，在地狱中，受苦五百劫，方得脱生，为骡为马。又五百劫，乃复人身，为娼为妓。设谋造计，奸宿寡妇尼僧，败人操履，在地狱中，受苦八百劫，方得脱生，为羊为豕，供人宰杀。又八百劫，乃复人身，为瞽为哑。以卑乱尊，以长乱幼，败坏纲常，在地狱中，受苦一千五百劫，方得脱生，为蛇为鼠。又一千五百劫，方得人身。或在母胎中死，或在孩抱中亡，毕竟不享天年。</p>
<p>更有造作淫书，坏人心术，死入无间地狱，直至其书灭尽，因其书而作恶者，罪报皆空，方得脱生。淫书之为害，不可胜数。常有名闺淑媛，识字知文，或绿窗昼静，或青夜灯阑，展卷视之，魂摇魄荡，不禁欲火之焚，遽成奔窃之行，致节妇失节，贞女丧贞。更有聪明子弟，秀而有文，一见此书，遂起欲想。或手淫而不制，或目挑而苟从。小则斲丧元阳，少年夭折。大则渎乱伦纪，不齿士林。若夫巧作传奇，当场演出，教习嬖童，备示淫态，乱人清操，不可胜数。质其根由，皆淫书所致。奈何士子以夙世之慧根，握七寸之笔管，不思有功于世，积福于身，徒造无穷之孽，干上帝之怒，自蹈于冰渊火坑而不恤，深可悲也。</p>
