<p align="center" style="text-align:center"><b><span style="font-size:36.0pt;color:#FF6600">放生杀生现报录<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">江慎修居士选录<span lang="EN-US"></span></span></p>
<p align="center" style="text-align:center"><span style="color:#003300">印光老法师鉴定<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">江慎修先生放生杀生现报录铸板流通序</a></span></p>
<p align="center" style="text-align:center"><span lang="EN-US"><a href="#a02">江慎修先生爱物戕物编题词</a></span></p>
<p align="center" style="text-align:center"><span lang="EN-US"><a href="#a03">放生救物—延寿</a></span></p>
<p align="center" style="text-align:center"><span lang="EN-US"><a href="#a04">放生救物—愈疾</a></span></p>
<p align="center" style="text-align:center"><span lang="EN-US"><a href="#a05">放牛救物—免患</a></span></p>
<p align="center" style="text-align:center"><span lang="EN-US"><a href="#a06">放生救物—得子</a></span></p>
<p align="center" style="text-align:center"><span lang="EN-US"><a href="#a07">放生救物—得智</a></span></p>
<p align="center" style="text-align:center"><span lang="EN-US"><a href="#a08">杀生恶报—屠宰</a></span></p>
<p align="center" style="text-align:center"><span lang="EN-US"><a href="#a09">杀生恶报—食牛戒牛</a></span></p>
<p align="center" style="text-align:center"><span lang="EN-US"><a href="#a10">杀生恶报—暴殄</a></span></p>
<p align="center" style="text-align:center"><span lang="EN-US"><a href="#a11">杀生恶报—残害</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">江慎修先生放生杀生现报录铸板流通序<span lang="EN-US"></span></span></p>
<p>江慎修先生者，乃前清一代之经学大家，婺源明道潜修之隐君子也。博学多闻，无书不读，而且一一悉探其精微，人其阃奥，唯以教育英才为乐，不以富贵利达为事。当六岁时，甫受庭训，日记数千言，父奇其敏，以十三经注疏遍授之，先生自是精心研究数十年。举凡经史百家天文地理音韵翻切之学，无不融会贯通，遂以著述发明义蕴为己任，所著近二十种，几二百卷。当时国家及名人著述，多皆取为依据。至乾隆三十七年，先生没已十一年，国家开四库全书馆，凡先生所著，悉皆采入，共一十三种，一百五十余卷。其余数种未入者，或撮取纲要于他书中，或其稿甚多，彼此借观，致令遗佚而不得也。噫！先生可谓学究天人，功参造化，穷理尽性，优入圣域之人杰焉。殆汉康郑成未周濂溪邵康节之流欤？世之博学多闻，不讲躬行实践，唯以词章进取为事者，闻先生之风，能不愧死。而且爱惜物命，深信因果，故于放生吃素善报，杀生食肉恶报，随所见闻，录以劝世。其裔孙易园居士，拟欲铸板广布，冀挽杀劫，嘱光作序。心如背镜，学等面墙，唯学愚夫愚妇之老实念佛，何能发挥道妙，今拘墟者彻见天日，因玆以生正信而获实益耶？然以事关劫运，义不容辞，勉为序曰：</p>
<p>天地之大德日生，如来之大道唯慈。人物虽异，心性是同。举凡三乘六凡，如来视之，皆如一子。何以故？以其皆具佛性，皆堪成佛故。三乘且置，六凡则天人阿修罗畜生鬼地狱，虽则高下悬殊，苦乐迥异，总皆未断惑业，未出生死。天福若尽，即便下降。狱罪若灭，仍复上升。犹如车轮，互为高下。我今幸得人身，理宜委曲设法，护惜物命，体天地好生之德，全吾心恻隐之仁。良以诸物与我同生于天地之间，同受天地之化育，而且同知贪生，同知畏死。仁人于枯骨，尚且掩而埋之，于草木尚且方长不折。何忍为悦我口腹，令水陆诸物，受刀砧烹煮之苦哉？须知此等诸物，从无始来，亦曾高居尊位，威权赫奕，不知借威权以培德，反致仗威权以造业。竟使恶业丛集，堕于异类，口不能言，心无智虑，身无技术，以罹此难。虽弱肉强食，于事则得，而怨恨所结，能无生生世世图报此怨乎？人纵不念诸物被杀之苦，独不惧怨业深结，常被彼杀乎？又不惧残害天物，天将夺吾福寿乎？人唯欲眷属团聚，寿命延长，身心安乐，诸缘如意。正应发大悲心，行放生业，使天地鬼神，悉皆愍我爱物之诚，则自之所欲当可即得。若仗我有钱财，我有智力，设种种法，掩取诸物，以取悦我口腹，不计彼之痛苦，尚得谓与天地并立为三之人矣乎？然我与彼等，同在生死，从无始来，彼固各各皆为我之父母兄弟妻妾子女，我亦各各皆为彼之父母兄弟妻妾子女。彼固各各或于人中或于异类皆被我杀，我亦各各或于人中或于异类皆被彼杀。为亲为怨，相生相杀。静言思之，愧不欲生，急急改图，尚悔其迟。况肯蹈常袭故，仍执迷情，以为天生异类，原为供人食料乎？然我尚具足惑业，固无由出于轮回之外。万一彼罪已灭，复生人道，善根发生，闻法修行，断惑证真，得成佛道。我若堕落，尚当望彼垂慈救援，以期离苦得乐，亲证佛性。岂可恃一时之强力，俾长劫以无救乎哉？古有高僧，行步不跨虫蚁，人问其故？答曰：彼此同在生死中，或彼先成佛道，尚望其垂慈度我，何敢轻慢乎？是知佛视众生皆是佛，众生视佛皆是众生。佛视我众生皆是佛，故多方化导之，种种折摄之。纵令绝无信心亦不弃舍，曲垂方便，令种善根，待其因缘时至，自然发生增长，依教奉行耳。众生视佛皆是众生，故闻佛之言，不生感激，反以已之邪知谬见，多方毁谤。甚至拆毁塔寺，焚烧经典，固结魔党，破坏清修。殆至正智稍开，则便愧悔无及。由兹遂复归命如来，兴崇佛法者，古今来比比皆是。须知父母于逆子，尚生弃舍之心，佛于逆恶不信之流，愈生怜愍，何以故？愍其惑业深重，失本心故。以虽则现时背逆于佛，而即心本具之天真佛性，仍复丝毫不失。如焦模中金像，敝衣中宝珠，蒙尘之秦镜，在璞之荆璧。愚人但见其外相，而不知其内容。佛则遗外相而论内容，故无一众生或生弃舍也。然佛尚不轻众生，众生何可轻众生乎？故凡一切水陆众生，必令各各得所，常得飞走游泳于自所行境，以各乐天真各尽天年，则此书所说之种种善报，当可具得矣。人既如是，物尚不欲令其失所，何况于人。则互相亲爱，互相扶持，自然俗美人和，必致风调雨顺，其有不物阜民康时清国泰者乎？又祈凡我同人，切勿自轻，当思我与如来，同一心性。彼何以惑业净尽，福慧圆满，安住寂光，常享法乐乎？我何以起贪嗔痴，造杀盗淫，轮回六道，莫由出离乎？心性是一，苦乐天渊。苦犹以佛性功德，独护如来亲得受用者，尚得名为大丈夫哉？</p>
<p style="text-align:justify;text-justify:inter-ideograph;text-indent:24.0pt;">民国十一年壬戍冬释印光谨撰</p>
<p><a name="a02"></a><span style="color:#333399">江慎修先生爱物戕物编题词</span><span lang="EN-US" style="color:#333399"></span></p>
<p>孟子有言，祸福无不自己求之者。比年以来，外则欧战之惨，内则国乱之频，皆谓我生不辰。岂知祸福之来，匪求弗获。惟现世造因，现世受报，则众信翕然。夙世造因，而令世受报；或今世造因而来世受报，则唯佛证知，而凡情所惑。愿云禅师偈云：千百年来怨里羹，冤仇如海恨难平，欲知世上刀兵劫，但听屠门夜半声。曾子曰：戒之戒之，出乎尔者，反乎尔者也。儒释所言，合著一辙。惟儒者约说，佛则详言。儒者但言现世，佛则通知三世，远及多生。十方三世之说，固非佛不能言，所谓虽圣人有所不知者也。江慎修先生，以闲世挺生之大儒，而通释氏因果之奥义，其征引爱物戕物之报，多取现世者，盖欲令未达佛理者，亦能翕然信起，其救世苦衷可知也。世乱亟矣，杀业尤繁，凡属含灵，俱当忏悔。此编之出，非其时乎？仁人君子，幸广传之。<span>&nbsp;&nbsp;&nbsp; </span>云阳程德全拜题</p>
<p>戴东原作江慎修先生事略状实，乾隆二十七年，江先生以三月卒，东原状成于五月，后江郑堂作国朝汉学师承记，全取其文增损数语而已。此谱藏于家，事迹颇详。三十四岁补廪膳生，帅承记作二十四岁，盖笔画误也。东原先生年谱，为段茂堂所编，于讲学宗旨，著书先后，详尽无遗。后又附记平生言论，多喜者，使慎修先生年谱出东原之手，必更有可观矣。癸亥二月郑孝胥识。</p>
<p><a name="a03"></a><span style="color:#333399">放生善报<span lang="EN-US"></span></span></p>
<p><font color="#333399">第一章<span>&nbsp; </span>放生救物延寿</font></p>
<p>※福星拥护 &nbsp;陈元植<span lang="EN-US"></span></p>
<p>宋里老陈元植，家稍裕，好行阴骘。禽虫之微，悉蒙惠。每将食，百鸟飞鸣而前，凡十余年。一夕梦绯衣人长三尺余，谓曰：尔阴德盛，一切生命皆活之尔。寿本促，以此延年，年至九十九。一日独坐，袖中一物投地化，三尺绯衣人，拱立曰：君寿不踰四十，为有阴功，上帝命我护尔。今已百岁，辞归天上，瞥不见。元植语子孙，令选地树墓，逾月无疾而疾而卒。</p>
<p>※广生益算 &nbsp;杨序<span lang="EN-US"></span></p>
<p>宣和间，富商杨序，年二十八，梦神告曰：子逾旬当死，能救活万命可免。序曰：大期已追，物命至万，未易满数。神曰：藏经云，鱼卵不经盐渍者，三年尚可活子，盍图之？序乃大书神语于通衢壁间，人皆知戒；见人杀鱼，即取卵投之江中。月余复梦神曰：亿万之数已满，寿算延矣。后寿至九十而终。</p>
<p>※善因续命<span>&nbsp; </span>俞一郎</p>
<p>荆南俞一郎，专好放生及塑佛。病死，见道上禽兽群迎之。又僧千余，引至一殿，王者命二判官检簿中善业。判官云：此人有赎救物命之功，命增寿二纪。敕青衣引归，复生。</p>
<p>※体物全爱<span>&nbsp; </span>张从善</p>
<p>张从善年十五，尝持活鱼，刺指痛甚。自念我伤一指痛楚如是，群鱼剔腮剖腹，断尾剖鳞，其痛如何，特不能言耳。遂尽放之溪中，自此不复伤一物，享年九十有八。</p>
<p>※积善报亲<span>&nbsp; </span>林承美</p>
<p>福建林承美，少孤，母守节抚之。承美长，思亲涕泣，苦于报德无从。一禅师云：孝子思亲，痛泣无益，惟勤放生戒杀，笃行阴德，庶可报亲。子在亲还在，子亡亲自休，作善亲有益，作恶亲有忧。承美省悟，立誓戒杀广劝放生，勤行善事。寿九十有六，子孙科第不绝。</p>
<p>※去残免天<span>&nbsp; </span>萧震</p>
<p>平阳萧震，少梦神人，告以年止十八。至十七，父帅蜀，不欲从，父强之行。至蜀，蜀中帅莅任，例进玉筋羹。取乳牸，烙铁钳乳，乳出凝钳上以为馔。震偶至庖所，牛向之叩头，诘知其故急，白父，索食牌判免此味，震又请增永字于上。已而复梦神曰：汝有阴骘，不但免夭可望期颐。果寿至九十余。</p>
<p>※护生福报<span>&nbsp; </span>宋仁宗</p>
<p>宋仁宗在位，多仁政。宫中凡便溺时，必顾虫蚁。后在位久。</p>
<p>※救蚁延年<span>&nbsp; </span>一沙弥</p>
<p>昔有高僧入定，一沙弥至七日当死。因遣之归省父母，谕以八日再来。沙弥归，至八日复来。僧异之，复入定观之，见沙弥于归路中，见一蚁穴，流水将入，急脱袈裟，聚土拥水，令不得入。以此因缘延寿一纪。</p>
<p>※放鱼增寿<span>&nbsp; </span>屈师</p>
<p>屈师于元村，遇一赤鲤，买放之。后梦龙王延至宫中，谓曰：君本寿尽，以君救龙，增寿一纪。</p>
<p><font color="#333399"><a name="a04"></a>第二章<span>&nbsp; </span>放生救物愈疾</font></p>
<p>※神雀还救<span>&nbsp; </span>赵履干</p>
<p>永乐九年，北京饥，下诏赈恤。乡民赵履干，家八口，饿几死。履干患背疽，不能往受赈，忽有十余人提米至，云：皇恩发赈，我辈闻君有病，特代领送至。又贻药一粒，云：以水吞下，疽立愈。言讫，尽化鸟飞去，众骇异，履干如言吞药而愈。盖数数年前，履干籴米道中，见雀一笼，以三升米易放之，故报之如此。</p>
<p>※水族报恩<span>&nbsp; </span>顾伟东</p>
<p>顾伟东得五雷法，尝炼一神将，事皆报之。孙女痘危，不可救药。家人闻鬼啸，且恍惚有所见，谓必死。顾同二子祷神将前，季男忽仆地作神将语曰：此大士殿，不可擅入，在外稽首。遂俯拜。踰时苏，语家人曰：适随神将至一处，云大士殿，命我跪伏闻。殿上语曰，速召痘神刘公。少顷痘神至，则一童子，约十五六岁，进内向大士行庭参礼。大士索籍视之，应本月初六日子时死。大士以笔判放生二字于下。痘神辞出，有带回子帽者二人及青衣数百人，向痘神求保。痘神曰：已知。因以册籍示我，命我归，乃醒。是夕孙女痘即转，不日竟愈。盖伟东于是日清晨途遇摸螺者，得二鳖及青螺数百，买放之，即得是报。</p>
<p>※善愿达天<span>&nbsp; </span>江端木</p>
<p>仁和江端木，事父孝。父病笃，医药无效，江日夕叩祷，立愿放亿万生灵，并刊放生文，又求减己算，以延父命。是夕，父梦祖语云：孙儿善愿已达天庭，可无虑也。遂愈。</p>
<p>※放生免疫<span>&nbsp; </span>沈文宝</p>
<p>太湖之间，村民惟事屠罟。沈文宝，阖门好善。见人获禽鱼，买放之。众笑其迂，沈独不倦。后是村大疫，人有梦见瘟鬼，执旗一束，相语曰：除沈家放生修善外，余排门尽插旗。未几，一村三百余家，疫死者过半，独沈举家无恙。</p>
<p>※钱尽病瘳<span>&nbsp; </span>叶洪五</p>
<p>钱塘叶洪五九岁时，梦青脸神摄至一城阙巍峨处，抛入红辕内，见上坐金面神，视之怒甚，熟视良久，连点首。青脸神即将抛出辕外，当背一击，惊寤，呕血满床，衣被尽赤，医治年余不休。叶子幼甚颖异，其家诸尊辈皆爱之，平日多与之钱，积数千缗。至是其祖母指钱曰：病至不起，欲此何为。尽所有买物放生，及钱尽，一旦病瘳。后为浙鹾商之望。</p>
<p>※医王赐药<span>&nbsp; </span>王涣</p>
<p>宣和间，王涣病垂危，梦金佛谓曰：汝平日爱护物命，放生已及万数，自合延寿，今传汝一方，可用茯苓黄岑地骨皮甘草，四味煎服，无不愈者。果服之，疾瘳。</p>
<p>※鳖救婢危<span>&nbsp; </span>程氏女佣</p>
<p>程某夫妇嗜鳖，一日得大鳖，付婢烹，婢不忍放之池中，托言鳖自走失，主人痛责。后婢感疫将死，家置之水阁，待其毙。夜有物从水中出，负湿泥涂婢，体热得凉解，顿苏。主问得愈状，婢以实对，主不信。夜往窥之，果有物至，追视之，即向所失大鳖也。举家惊异，永不食鳖。</p>
<p>※鱼疗丹毒 &nbsp;李景文<span lang="EN-US"></span></p>
<p>李景文，尝买鱼放生。后因服食丹石药，积热成疾，疽发于背，医莫能疗。昏寐中，若有群鱼濡沬其毒，觉甚清凉疾遂瘥。</p>
<p>※愿发疯除<span>&nbsp; </span>直隶辛某</p>
<p>直隶辛某，患疯瘫。友人徐皓，述文昌帝君显应诸事，及放生果报。遂云：我病年余不起，若蒙神祐得痊，誓终身普劝以广圣化，以全物命。发愿既毕，次日，忽然一跃而起，行动如常。</p>
<p>※万生保友<span>&nbsp; </span>项天瑞</p>
<p>浙鹾商项天瑞，字友清。其家有淳安人程春年，乾隆丙寅七月十一日，病暑风伤寒，延数医视之，皆云不治。项念其先人惟此一线，且在己家七年，今远隔故乡，痛莫能救。十七日祷于家中神前，立愿放生一万，祈延其命。次日脉已绝，惟胸前犹温，急放生以祷。二十日辰刻，计放生已满万，为告神焚疏。午刻春年身忽温，次日脉复且平，疾自此愈。项因叹放生之功，大且速如此。遂集放生致福一编，刻施以广劝。</p>
<p>※贤内致福<span>&nbsp; </span>周千秋</p>
<p>镇江周千秋，官京师，月给禄米，多米虫，簸扬落地，蚁聚嘬，鸡复啄食。其内人沈氏怜之，令奴先铺芦箔藉地而后簸扬，既则聚虫置瓮中，且以糠为虫之粮。至秋，虫皆羽化去。未几，沉得消渴病已笃。千秋以此事慰之曰：岂有生百万命，而身自夭折者？后病寻愈，更生令子。</p>
<p>※怜龟却病<span>&nbsp; </span>黄叔达</p>
<p>黄叔达在太学，见友得一龟，将脱其壳，黄怜而买放之。后病亟，其子入京探视，路遇一老人曰：余姓归，前日人将杀我，幸尊君救之，得以全生，此恩未报，令尊君有疾，因食鱼过多，停积胸次，急用姜附汤治之。言讫不见，后服果愈。叔达自悟未尝救人，即前日所放之龟耳。</p>
<p><font color="#333399"><a name="a05"></a>第三章<span>&nbsp; </span>放牛救物免患</font></p>
<p>※放龟脱生<span>&nbsp; </span>毛宝</p>
<p>毛宝微时，路遇一人携一龟，买而放之。后为将，战败，赴水，觉水中有物承足遂得不溺。及登岸，视之，则所承足者，前所放龟也。</p>
<p>※活蝇免刑<span>&nbsp; </span>酒工王五</p>
<p>隋时京师酒工王五，每见酒内及水中死蝇，辄取出，用干灰掩之，俟其活，放焉。如此数年，偶被诬告，罪当死。典刑官执笔书判，有数蝇抱笔头不能书，逐去复来，如是数次，官疑其有冤抑，以其事白于朝，罪遂释。</p>
<p>※螺护法宝<span>&nbsp; </span>王待制</p>
<p>王待制，喜放生，尝买螺蛳千万放之。一日舟至汉口，风涛骤作，王急以所诵金刚经投水中，波遂平。至镇江，见舟尾一物出入波间，取视之，千万螺蛳结成毬，开视之，所投之经，纤毫无损。</p>
<p>※救牛灭火<span>&nbsp; </span>正阳门老者</p>
<p>陈子龙过正阳门，见一牛跪地泪下，问其故则将赴屠。时一老者，买以放生。不半月，复过其地，见前者老设醮庙中。问之曰：前晚邻人失火，予梦中闻神语曰：尔应火死，为活牛故，可速起救。遂醒，而火已满空矣，急救得灭，为是谢神也。</p>
<p>※赤蛇识盗<span>&nbsp; </span>方太夫人</p>
<p>方某自京应试归，途买一仆。甫至家，母刘氏夜梦一赤蛇，作人语曰：吾久居深穴，深感太夫人仁爱，滚汤热水从不泼地，凡各毛虫往来，无所损伤，皆戴不嗜杀之德。今相公途中买来之仆，非善良之人也，实大盗也，日久必为害，五日后，仆父来探，太夫人将此仆还之，以杜后患。刘惊觉，不即言，过五日，仆父果来，因与子道梦中蛇语，乃给银二两，遣之。仆去后半年，邻邑盗案发，仆之父子乃同伙，均斩于市，不为牵害。</p>
<p>※浦鼋报德<span>&nbsp; </span>徽商</p>
<p>康熙七年，松江黄浦渔人获一大鼋，有徽商以银三两买放之。渔人窥见多银，夜即劫之。船家及小僮俱被杀死，商跪乞命，盗缚其手足投浦中。即若有物负之，逆流而上，行二十里许，天明有船至，大呼救命，乃巡兵也，见大鼋负一人来，捞起问故，共疑盗即渔人。鼋即顺流下，众随之，至买鼋所，投水中，而渔舟尚在分银。巡兵悉擒之，追出银四百余两，俱不失，同谋渔人皆斩，无一得脱。</p>
<p>※湖鱼解难<span>&nbsp; </span>饶商</p>
<p>康熙丁丑五月，饶州商人过鄱湖，见渔人得一大鱼，重百余斤，商人买而投之湖中。至七月，此商三人挟赀归，夜过湖，遇盗入其舟，移至芦中行劫，将杀之。忽一大鱼跳入其舟，泼刺不已。盗方惊异，适捕盗船过，欲求火炊饭，见之获盗三人，商得不死，鱼亦跃入江中。商因忆救鱼事，以为鱼之报德云。</p>
<p>※蛳补破船<span>&nbsp; </span>阮起鹏</p>
<p>杭州商人阮起鹏，字云翰，幼即立放生愿。以生命之多，莫如螺蛳及鱼子两种，见则竭力买放，且谆切劝人，谓为费不多，而所活无算，人多从之。康熙庚申，舟过富春，触石底破，在大江中，方仓皇莫救，水竟不入。泊岸视之，见鱼数万盘旋左右，其破处螺蛳重叠。攒满岸旁，渔人莫不惊异，不敢取。</p>
<p>※鸟伸冤狱<span>&nbsp; </span>宜兴陆善人</p>
<p>宜兴陆善人，所居茂林修竹，百鸟咸集，陆禁人弹射，雨雪严寒，散谷林中饲之。顺治三年，仇家陷以逆党，庭讯时众词积案，系者累累，忽百鸟盈庭，噪声振天。讯至陆，一鸟飞至案头，衔其首词一纸去，群鸟顿散。问官惊异，刑讯陆之仇人，知其诬。出之，构义鸟亭于毗陵城中，以识其异。</p>
<p>※虎避仁人<span>&nbsp; </span>常熟粮差</p>
<p>常熟差役某，催粮于乡，宿旅舍，闻邻妪嘱儿女曰：明日主人烹我供官差，我死后，尔各自小心，门槛内外不可停，主人脚下不可去。次日差挨户催粮，值邻家供膳，将烹母鸡，小雏悲鸣甚哀。差止之曰：勿杀母鸡，并其小鸡，与我放生，我代尔完粮。其家欣然与之。差感此事，遂往三峰寺出家。寺僧曰：汝果实心削发，须求本寺僧众，绝火三日，方留汝。差遍恳众僧，满三日，出门取火，忽猛虎当门。众僧怨之，差曰：大众既为我忍饿三日，今宁死，待我往取火。遂出门，虎竟不为害，后悟道。</p>
<p>※鸡卫恩主<span>&nbsp; </span>衢州里胥</p>
<p>衢州里胥督赋，一民家贫无供馔，拟烹伏卵母鸡。里胥恍惚间，见桑下有黄衣人，向之乞命，且曰：自死不足惜，儿女未见天日。里胥惊恻视之，屋侧一鸡伏卵，其家来捉鸡，里胥止之。后复至其家，鸡领群雏，踊跃里胥前。及去，行数百步，一虎至，忽一鸡飞扑虎眼，里胥得免。自此一村，无食鸡者。</p>
<p>※得免横死<span>&nbsp; </span>嘉善孔某</p>
<p>嘉善孔某，至一亲戚家，留午餐，将鸡供馔，孔力止之，继以誓，遂止。是夕，宿其家，正舂米，悬石杵于朽梁之上，孔卧其下。更余，梦中忽有鸡来啄其头，驱去复来，如是者三，孔不胜其扰，遂起觅火逐之。甫离席，面杵坠正在其首卧处。孔遂悟，鸡报恩也。每举以告人，劝勿杀生。</p>
<p>※永吾坎坷<span>&nbsp; </span>吴文英</p>
<p>明吴文英，平生好劝人放生为善，每令人厌，友讥之曰：尔劝人为善，究竟善在于人，于尔何益，何苦令人厌。文英不悔。后问于听雪禅师，师曰：吾闻之经云：一人劝一人，作福两平分，一人劝九人，作福十人分。理可深信，义可类推。于是文英劝人益力，终身无坎坷之忧。</p>
<p>※义犬证盗<span>&nbsp; </span>平望镇商</p>
<p>康熙元年，吴江平望镇有徽商，见一店家缚犬欲烹，商以银四钱买放，任其所之。不意此犬随舟而行，至僻静处，有盗数人，沉舟子于河，欲杀商。商求全尸，乃以叉袋倒置商在内，结口沉之。盗去，犬见有后舟来，如泣如诉，啼号不止。犬又入水，衔叉袋稍起，舟人群挈之，解开救苏。商言其故，亟控于官。先擒店主人物色，盗即卖犬诸人也。犬即随商至公堂，若为质证者然，盗皆枭斩。</p>
<p>※悍仆就刑<span>&nbsp; </span>吴江沈宦</p>
<p>吴江南仓桥世宦沈氏有帐船，命仆辈诣乡索租。一徽商附舟，见屠者缚一犬将杀，商即解皮箱银赎之，不觉露白。沈仆遂缚商入大麻袋，沉之河底，船径去矣。所放犬，呻吟河岸，乃退缩数十步，奋身跃入中流，衔袋一拖即奔上岸，如是者数次，袋渐近岸。往来舟子见骇绝，以篙一探，即得麻袋，见内有人，为解放，倒去水，人渐活。袋上有沈府二字，人皆知为沈宦家物。由是引商牵犬携袋献之沈府，主人命藏之密室，及帐船归点麻袋，独一船少一袋。主命闭宅门，呼商与犬出，同谋仆六人皆伏辜。乃鸣官，钉之板门，活焚焉。</p>
<p>※爱子流血<span>&nbsp; </span>柳沂</p>
<p>柳沂，钓伊水，得巨鱼，挈归。沂儿七岁，是夕梦鱼啄儿，惊寤。闻儿啼曰：适一大鱼啮我，痛甚。沂举火视儿，胸有疮流血，大惧。明旦，投鱼水中，旬余，儿疮愈。</p>
<p>※神物助战<span>&nbsp; </span>熊元乘</p>
<p>武昌熊元乘，登第后，以兵备道御倭于姑苏。有玳瑁巨鱼，随潮至海口，胶于沙际。杨总戎取置天妃宫，将杀之。熊过之，见鱼吐气成云，异之曰：是神物，安可杀害。即劝令将海口，其地去城四十里，熊必自往。而总戎置酒舟中，共见鱼悠然逝，时风浪大作，鱼尚回首作朝拜者。三月余，与倭接战，共见前鱼出没风涛中，偃贼船下风，而熊氏据风力得屡捷。人皆知鱼之报德，后位至大中丞。</p>
<p>※龟脱水厄<span>&nbsp; </span>刘彦回</p>
<p>刘彦回，尝买一龟放之，后脱水厄。</p>
<p>※犬救火灾<span>&nbsp; </span>乌镇人</p>
<p>桐乡乌镇人，家畜一犬，每夜必涉水，至河南人家守宿。一日主人呼犬责之，曰：我食汝，而为他家守夜，明日必觅杀犬者卖汝矣。是夜犬见梦曰：我尝负他家钱，每夜往守，偿还其钱，今止欠十三钱，偿毕即不渡河，誓报主人大德也。明日呼犬于前以十三文系其颈，曰：咋梦汝云云，今往还之，可免涉水矣。犬垂首受诫，遂衔往掷其家，即不复夜去。未几，主人探女，更深醉归，失足鱼池之内。犬即号呼衔其衣拖上池岸，跳至主人家前，以首撞门，主母惊起，见犬往来池边，如指引状，携火视之，其夫尚卧池畔未醒也。遂扶入室，至醒，语其故。夫曰：前梦犬云报我大德，此其是矣。越数月，家中不戒于火，举家熟睡，犬又以头撞门，且撞且吠。夫妇惊起，则火发灶前将及屋矣，急救得熄。主人因厚养此犬，至死以棺埋焉。康熙年间事。</p>
<p><font color="#333399"><a name="a06"></a>第四章<span>&nbsp; </span>放生救物得子</font></p>
<p><span style="color:#333399"><font color="#000000">※放鱼子贵 张奎</font></span></p>
<p>未时张奎，钱塘人。幼时临溪破鱼，误伤指，因曰：我伤一指，如此痛楚，鱼遭剖割，其痛何如。遂以一篮鱼尽放之，常戒杀生。后梦一人馈以大鱼，遂生一子，登进士为永州太守，累世富厚。</p>
<p>※释鸟族繁<span>&nbsp; </span>项德兴</p>
<p>洪武时，项德兴，休宁桂山人。家贫课蒙，父瞽母癫，孝养不倦。父母继亡，哀毁尽礼。陈某怜其孝，以女妻之，时年已四十矣。陈素以捕卖黄头画眉为业，德兴效尤，生数女，无子，祷于各庙。一夕梦父责之曰：汝伤生太多，上干天罚，速宜改过，方能延我血脉。妻陈氏梦亦同，乃尽放笼鸟，并劝陈改业。五十八方生子，七十五得孙，后子姓繁衍成巨族。</p>
<p>※嗣绝复续<span>&nbsp; </span>汪君弼</p>
<p>江西汪君弼，平日不杀生，宴客相继犯杀业，与不戒等。一夕梦灶神告之曰：汝杀生太过，子应横死，嗣续绝矣。弼不能改。未几，盗入室，杀其子。弼痛悔，啮指誓天，永不令活物入厨，更买物放生，所活无算。五十外，生一子，七十外，生孙。</p>
<p>※存女育儿<span>&nbsp; </span>胡应全</p>
<p>休宁胡应全，字德昌，幼孤，事节母鲍氏，至孝。素敬三宝，好放生。商于松江三团镇，年四十未有子，产五女，人劝其溺，不从。一夕梦至城隍庙，见神微服坐，再拜，神扶起命坐，曰：尔本无子，以放生有功，好善不倦，今陶姓第七子有善根，当为尔后。梦觉，正朔日，至庙行香，见神如梦中。越三日，妻程氏亦获异兆，遂生一子，名继陶。</p>
<p>※种多子因<span>&nbsp; </span>倪玉树</p>
<p>杭城艮山门外杨墅庙，神甚灵，祷者云集。绍兴倪玉树，赴庙求子，愿得子日，以猪羊鸡鹅酒醴演戏谢神。梦神曰：汝欲生子，乃立杀愿，吾虽血食之神，岂肯纵尔杀生，贪尔餔啜乎？倪叩首求神指示，神曰：尔欲有子，物亦欲有子也，物中之子多者，莫如虾螺，尔其图之。倪由是见捕虾摸螺者，即买放投之江，后果连产五子。</p>
<p>※活百命痣<span>&nbsp; </span>范家儿</p>
<p>镇江范某妻病羸，道人与一药方，用雀百头，饲以药米，至三七日，取雀脑食之。范买雀饲之，数日，范他出，妻视雀，叹曰：以我一人害百命，吾宁死不为。开笼尽放之，范妇怨责，妻不悔。病旋愈，后生一男，两臂各有黑点，如飞雀形。</p>
<p>※无钱植福<span>&nbsp; </span>裘兆麟</p>
<p>唐天宝中，裘兆麟四十无子，虔祷于神。一夕梦语曰：汝本无子，因汝至诚恳切，令授汝种子之法。麟喜甚，请问故，神曰：天曹最重放生，汝能全活万命，可得生子。麟曰：贫人安得有钱放生，是真命孤，终不能得子也。涕泣叩首，求神慈悲，神笑曰：子诚愚人也，放生岂尽要钱，汝若无钱，劝有钱者放之，功与相等。麟欣然受命，既寤，自思与钱玉成善，力颇优为，因往述梦中语，且谓钱曰：愿君俯从吾劝，功固归君，倘麟因一言，上邀神鉴，得沾余功，俾延一线，拜赐不浅。钱曰：诺。由是凡遇生灵，麟必劝之，钱即放之。数月后，麟复梦神语语曰：上帝嘉汝救物多功，已遗玉霄童子到汝家矣。钱玉成之子，年应遭痘厄，已特赦之。后值痘症大凶，钱子独无恙。明年，麟果生一子，家声遂振。</p>
<p><font color="#333399"><a name="a07"></a>第五章<span>&nbsp; </span>放生救物得智</font></p>
<p>※得智慧男<span>&nbsp; </span>江州都巡检</p>
<p>淳熙时，项梓，父璇，为江州都巡检，性好善，嗜放生。一夕，邻人梦白面童子，戴凤翅金盔，坐大尾有鳞兽，鼓乐迎送至璇家，逐生梓。读书颖悟，精通韬略，后授湖北总干，参赞军务。</p>
<p>※脱痴騃相<span>&nbsp; </span>劝善富家儿</p>
<p>有富翁生一子，质甚钝，无异痴騃，富翁忧之。一日有道人化斋其家，手摩其顶曰：官官好一生相，惜杀业太重，灵窍不开耳。富翁悚然心动。自是活物不入庖厨，偶出，路见丐者提花蛇一条，身未带钞，因劝一缎铺相识者买放之，夜梦一花衣人来谢曰：承恩救活，特来助公子读书成名。其子忽吐黑水数斗，颖悟异常，登甲榜。</p>
<p>※蚁助文思<span>&nbsp; </span>胡伯安</p>
<p>胡僖，字伯安，兰溪人，平生全活龟鳖螺蚌之类无算。当省试时，寓潘氏园，蚁群数十万，童子将焚之。胡曰：以吾一夕安，伤数十万命，不可；亟返故室。及入场，三书义，至夜深甫就，蚁忽聚笔端，不可逐，久之。别作四经义，思忽泉涌，蚁遂不见。主司谓其经义有神助，胡心知为蚁报。</p>
<p>※解网成道<span>&nbsp; </span>六祖慧能</p>
<p>六祖慧能，尝以俗服混于猎人。猎人令守网，猎兔之类，可放者瞰亡而放之。如是者十六年。后大悟成佛道，坐曹溪道场，广度群品。</p>
<p>※跌伤佛子<span>&nbsp; </span>无畏三藏</p>
<p>无畏三藏，饮食不净，言行粗鲁，而心地甚光明。律师爱其人，而惜其行不洁，令宿门外。律师半夜扪虱投地下，无畏门外大呼曰：跌杀佛子。师大惊，呼入，无畏曰：凡百含灵皆是佛子，皆具佛性，虽微至蠓虱，皆有声闻。凡夫痴暗，不能听睹，任意灭杀。殊不知彼之冤楚号呼，诸佛听之已宏，若雷霆矣。所以生杀之报亦与龙象无异。凡人物有大小痴慧之别，诸佛菩萨则大小同观，慈悲无二。令师所投之虱，已跌损左边第三足，大声冤痛，唯我闻之耳，众僧不信，举烛照之，果见此虱左边损折第三足，相视骇然。自后互相戒谕，不杀蚁虱。观此知大彻大悟，尤重好生。</p>
<p>※感动大士<span>&nbsp; </span>永明寿禅师</p>
<p>永明寿禅师，丹阳人。初为余杭县吏，取用库钱几尽，有司勘之，止放生而已。坐监守自盗，当弃市。吴越王钱镠，颇闻其放生也，谕行刑者观其辞色以覆。迨临刑无戚容，谓人曰：吾活万万生命，今死径往西方不亦乐乎！王闻而释之。乃弃俗为僧，梦观音大士以甘露灌口，慧性日开，著宗镜录，万善同归集等数百巷。住永明寺，年九十八而坐化。</p>
<p>※著手回春<span>&nbsp; </span>祥峰和尚</p>
<p>祥峰和尚，初出家香积寺，性好生，每过面店，见门口活鳝一缸，低徊不去，常自语云：打杀打杀。店主不解其故，疑以为癫。一日忽大叫曰：打杀也，顾不得了。店主习见，不复顾。僧急掇缸倾鳝于河，店主大怒，痛殴之。众曰：打亦无益，其纠钱偿之。后僧忽开悟，遇人疾病，以手按之辄愈。</p>
<p>※救蛇证道<span>&nbsp; </span>孙真人</p>
<p>孙真人思邈，住世时，山行，见村民击一蛇，力救之，放水中。后默坐间，一青衣来请，随之行，至其家，则世所谓水晶宫也。王者出，延之上坐，云：小儿昨日出游，韭先生则几危矣。设宴毕，出种种珍宝为谢。真人辞不受曰：吾闻龙宫多秘方，传吾救世，贤于珠玉多矣。王遂出玉岌三十六方，真人由此医术弥精。其方今隐于千金方中，后证仙品。</p>
<p>※折箭登仙<span>&nbsp; </span>许真君</p>
<p>许真君，少时好畋猎。一日射中一鹿，鹿母为舐疮痕，良久不活，鹿母亦死，剖视其腹，肠寸寸断，真君大恨悔过，折弓矢，入山修道后证仙品。</p>
<p>※放刀成圣<span>&nbsp; </span>张屠户</p>
<p>永州张居士，始业屠，每日宰猪，听邻寺晓钟声发为度。一日忽无声，乃寺僧夜梦十一人乞命，谓不鸣钟则度阨也。张所欲宰猪下十一子，张因感悟知轮回因果，遂弃屠。皈依佛法，梵诵专悫，十余年，知来去事，自定死日，坐化不毁。土人以肉身建庵祀之，祷卜，其应如响。</p>
<p><a name="a08"></a><span style="color:#333399">杀生恶报<span lang="EN-US"></span></span></p>
<p><font color="#333399">第一章<span>&nbsp; </span>屠宰</font></p>
<p>※杀牛横死<span>&nbsp; </span>刘肇夫妇</p>
<p>宋刘肇夫妇屠牛，且嗜食。一夕有童子敲门送简云：六畜皆前业，惟牛最辛苦，君看横死者，尽是食牛人。读毕，忽不见。夫妇不悟屠嗜如故。居年许，肇梦到冥府，王者怒曰：汝伤牛命甚多，劝化不转，叱夜叉以长钉钉其头，痛极而醒，次早气绝。妻骑牛入市易棺，不觉臀髀与牛皮相连，牢不可脱，数日乃死。</p>
<p>※屠女遭灾<span>&nbsp; </span>张七娘</p>
<p>瓯宁张七娘，本屠家女，尝买一牛，于野外骑之归，抵家将下，臀髀忽与牛背皮连牢不可脱，数日死。</p>
<p>※教杀丧命<span>&nbsp; </span>来安</p>
<p>滁州来安，教子杀牛，视其用刀法。一日安寝，子以为牛，持牛刀杀之。众骇问，子曰：我见是牛，试手法耳。</p>
<p>※仆地成牛<span>&nbsp; </span>华回子</p>
<p>镇江华回子，父子宰牛，一日忽仆地，作牛呜，头生双角。</p>
<p>※牛角破腹<span>&nbsp; </span>陆屠</p>
<p>常熟陆屠，将杀一牛，牛极力断索，负刀而逸。陆追及，牛反顾以角穿陆，肠溃而死。</p>
<p>※牛冤摄魂<span>&nbsp; </span>朱氏子</p>
<p>广陵富家朱氏子，好食牛。一日醉后，欲宰一牛，其母止之，子向牛言曰：尔能拜我，便赦之。牛即跪拜。朱怒曰：畜生安能会人言，立杀之。后日夜见牛为厉，乃死。</p>
<p>※人作牛鸣<span>&nbsp; </span>太和屠者</p>
<p>太和中，光禄厨，一牛有胎，将产。或令换易，屠者竟杀之，忽作牛鸣，月余而死。</p>
<p>※肉成火种<span>&nbsp; </span>徽州程某</p>
<p>万历十五年，徽州程民兄弟作圈养牛，每日择肥而宰。其弟进圈，有一牛长跪下泪，每次如此。弟怜之，遂改别业营生。且告兄曰：此畜见我必跪，卖作耕牛何如？兄不信，曰：待我试之。明日进圈，果长跪下泪如前，兄怒杀而煮之，煮未熟，锅中轰轰有声，牛肉变成火块喷出户，屋尽焚，仍不改业。一日出门，遇挑担卖牛肉者，讨帐争论，一掌即死，到官抵偿。其子胸生一毒，五脏皆见备极楚痛。每向人哭曰：我父杀牛，贻累于我。半年方死，弟得善终。</p>
<p>※业债生还<span>&nbsp; </span>张屠</p>
<p>杭州张屠，善宰牛，号小庖丁。年六十，始释业。约伴往云台山进香，比至山下，忽觉心惊股栗，不能行。遂坐桥上，久之，同行者，见张据地作牛鸣，野中群牛数十聚而触之，急共掖同行进饭店，仆地死。<span>&nbsp; </span>己卯年事。</p>
<p>※贪萌浪死<span>&nbsp; </span>徐贩</p>
<p>庐州徐淹，常贩牛，渡江，风浪忽作，淹誓不再贩。及抵岸，贪心复萌，仍贩牛卖屠户，后忽出江飘没。</p>
<p>※虚愿生痈<span>&nbsp; </span>杭郑姓</p>
<p>杭州罗磨坊郑姓畜一牛，力作十余年矣，牛老而病，郑心怜之，谓此牛死当为掩埋。不数日，有牛屠见之，许以二金，郑遂卖之。忽一夕，梦此牛作人语曰：汝既许见埋，复贪利杀我，我今来索命。遽啮其背，大痛。次日背生痈，溃烂见脏而死。</p>
<p>※割舌养哑<span>&nbsp; </span>阮倪</p>
<p>阮倪，一日割牛舌食之，后生子无舌。</p>
<p>※杀业现消<span>&nbsp; </span>王德璘</p>
<p>上虞王德璘，年二十。康熙戊午六月二十七日，卧病晕绝，入冥。遇一道士拍其肩曰：盍往游乎？游至冥府。主者诘曰：尔前生杀牛如许，何也？王对不知，主者曰：如自勘则知矣。见地涌出一大圆镜，视之，一人操刀割牛即己也。主者命加刑，王身忽束铁箍者三，一卒持利杵飞揕其胸。王自念，父母生我未养，泪下如雨。卒举杵未及身而堕，束亦解。王欲遁，群牛环阻于前，触哮怒。主者曰：孽宜现消，互杀累劫不已。命卒刲其肉，投火鼎。割已复命屠肠。卒以手向王口一挥，肠遂出，引之数丈。卒持利刃欲截，王复念，罔极恩未报，罪孽增重，益悲甚。肠遂不得断，卒乃惊视，谓王齶上现朱书赦字，以报主者。主者曰：此子历苦酷刑，性灵未泯，上帝嘉其孝念，宜归人间补过。卒以肠盘数屈纳其口。九叩而出，遇前道士曰：兹游乐乎？赖尔自作自释也。因导出。王复苏，时为二十九日辰刻，王与母妻伯弟一一言之。后体生恶疮，半年而后起，自誓长斋奉佛以终身，钱塘吴陈琰详记之。</p>
<p>※贪馋送死<span>&nbsp; </span>戴典史</p>
<p>万历中，太平戴典史，日受盗牛人脏肉，因而杀牛无忌，后忽发狂疾，见众牛追逐，乃死。</p>
<p>※凶悍天刑<span>&nbsp; </span>太仓屠户</p>
<p>太仓蓬阆镇一屠户，从江北买牛回。已抵岁暮，向妻索肉，妻答无。屠人奋然持刀割牛舌，付妻烹煮。自往房中坐，向妻妆镜台照面，以刀修刮眉毛。蓦地吊绳断坠下，头劈两开，立刻命殒。</p>
<p>※暴怒戕子<span>&nbsp; </span>西蜀李绍</p>
<p>西蜀李绍，好食犬，前后宰犬数百。后得一黑犬，爱而畜之。一日绍醉夜归，其犬门号吠，绍怒，取斧击犬。值儿自内出，斧中其脑。一家惶惧捕犬，犬不知所之。绍后得病，作狗嗥而死。</p>
<p>※沸水洞胸<span>&nbsp; </span>汉口屠者</p>
<p>汉口一屠者，肩擐一犬，僧弘戒遇之，苦劝放生。屠者坚执不允，乃语云：汝与狗夙世冤业，吾不能救也。合掌礼屠者三拜。是夜屠人宰犬，手举下锅，忽沸水溅心，头烂，七日洞穿而死。汉口人感动，遂醵金为僧建放生庵焉。</p>
<p>※啖粪哀叫 &nbsp;仆人陈祥<span lang="EN-US"></span></p>
<p>太仓一仆人陈祥，好屠狗，人屡切劝，卒不改。一日食新河豚，毒发，痛闷欲死，医人言，食粪浆可救，祥蛇行至厕边，大啖粪，卒不治，作狗声哀叫而死。</p>
<p>※檐木断首<span>&nbsp; </span>屠户张某</p>
<p>康熙丙子，萧山屠户张某，性凶暴，善宰牲，日必宰猪羊十数。六月间门口乘凉，颈上偶痒，以屠刀刮之，忽风吹坠檐木，一击而首落。</p>
<p>※脓疮疗饥<span>&nbsp; </span>杜章</p>
<p>梓潼帝君化书云：邛有杜章，望帝之友也。生于富贵，父祖好宴会，习以为常。凡烹割之事，皆躬亲之。及长，厨馔无虚日。后家道零替，为人屠刽，以就口食。所取人财，过命钱。又以饮啖兼人，才方饱满，寻腹中虚，性嗜肉味，日常不足，罟鱼弹雀，所见飞走，皆萌杀心。中年生五子，皆无指。口累所迫，过命之赀，不足度日。寻有癞疾，肌肤破裂，脓血流溃，见者掩鼻矣。自以饥火所烧，复受疾苦，投井自尽，为人执之，极口辱骂，于是仰天呼冤。予见之，讶而问里域主者，孙洪叔言其详。且言此人禄尽而命长，尚余五年。予既知其造业之由，又复闵其受苦之酷，且岁月方遥，恶其日夕怨怒天帝。乃遣功曹易其心志，使之以手揭疮皮自食之，又以指染脓血吮咀求味，宣言于人曰：毋作杀生业，为我戒。如此逾年，以尽之数，命断而死，诸子皆殍焉。</p>
<p>※垂尽为牛<span>&nbsp; </span>张宜所</p>
<p>鄞县南乡张宜所，少时以宰牛为业，二十年后始改行。然临死时，以作牛鸣为快，鸣已，即嚼床头槁荐，七日而死。</p>
<p>※罪重成猪<span>&nbsp; </span>余姚猪屠</p>
<p>余姚一家世业宰猪，其子尤善操刀，娶妻数年无子，身体日渐肥胖，头颈亦日短缩，眼睛亦俱深陷，毕肖猪形。病伤寒，时刻作猪吼声，七日发狂，爬至江桥上，大吼三声，投水随流而去，尸竟不得。</p>
<p>※自作自受<span>&nbsp; </span>颜复初</p>
<p>苏州枫桥颜复初，以贩猪致富，所宰猪不令气绝，以盐水灌入猪心，以木槌遍体槌之。康熙七年得病，遍身痛楚，令家奴以木槌槌之，又索盐水饮之方快。二日后不能自饮，令家人灌入口中，如此三日夜，将死，谓五子曰：盐水我不能饮矣，汝等各代饮三碗。五子跪而饮讫，嘱曰：我杀猪业重，死即为猪，汝等幸多作佛事度我。言讫大恸，宛转如猪声而死。</p>
<p>※可惊可怜<span>&nbsp; </span>陆宝</p>
<p>陆宝为人鼓刀，各店猪羊，死其手者无数。康熙十二年夏，持刀自刺喉间，宛如杀猪之状，若有神附。止之不能，号呼三日，血尽乃死。临死曰：取盐水来，今有无数猪羊在此索命。观者如市。</p>
<p>※嗜肥断指<span>&nbsp; </span>吴竹轩</p>
<p>顺治辛丑夏，常熟市桥吴竹轩者，偶有肥犬至其家，其子打杀。沸汤将燖，犬伏土复活，其子不知也。抱犬入汤，被犬咬去第四指，犬逃去。其子腹中忽生小犬，作痛，指上血淋漓，痛苦万状而死。</p>
<p>※残忍破喉<span>&nbsp; </span>休宁人</p>
<p>休宁有一人，见两犬相交，持刀割其阴。牡狗几毙，牝狗即跃起，啮其入喉咙，立死。</p>
<p>※炰鳖现报<span>&nbsp; </span>杭州凤仙桥人</p>
<p>杭州凤仙桥一人，以炰鳖为业，日买鳖生投沸汤中，既熟，剖肠剔骨，煎熬五味，由此获利有年。后病伤寒，缩颈攒手足，伏于床上，数日，伸首爬娑，宛如鳖形。又爬出堂中，家人禁之，辄欲啮人。将死，众至街市，盘旋宛转，曲尽鳖态，观者皆知沸汤炰鳖之报也。七日臭烂而死。</p>
<p>※戕物恶死<span>&nbsp; </span>长洲韩全</p>
<p>长洲人韩全，屠宰贩卖为生。每宰猪，即灌以水。卖大活鱼，必碎其首，而亦灌以水。鸡鹅鸭之类，强将糠沙填塞入喉，图重斤两，伤戕物命甚惨。后患翻胃症，不能饮食，唯咽土泥随复吐出，遍体流黄水，臭秽不可当，且头痛如碎，如此三月乃死。</p>
<p>※恶业生妖<span>&nbsp; </span>潮州王二</p>
<p>潮州某县王二者，业屠宰，狠恶异常，且好用假银。生一儿，头有两角，寸余，足如猪蹄，三岁夭死。</p>
<p>※逸牛寻仇<span>&nbsp; </span>泸州张四</p>
<p>泸州张四儿，家业杀牛。卫军马洋，自乡牵牛赴州，牵绳忽断，牛奔入市，遇四儿，四儿持索缚牛，不能制，大惧，奔入一店中，牛亦追入店，四儿登楼，牛亦登楼，触四儿肠出死。牛自下楼，复转入一巷中，觅一牛肉肆主，适其主他出，尽毁其家器业，始徐徐出郊。事在万历丙申正月，店庳隘楼小梯狭，而牛上下无碍，其事甚怪。</p>
<p><font color="#333399"><a name="a09"></a>第二章<span>&nbsp; </span>食牛戒牛</font></p>
<p>※冥刑肿腿<span>&nbsp; </span>茅氏子</p>
<p>镇江茅氏子暴死，见冥官曰：汝父日食牛肉一斤，罪恶甚重，汝寿未终，合受杖责。及醒，两腿肿痛。逢人劝告，勿食牛肉。</p>
<p>※悔罪兔锯<span>&nbsp; </span>衡州道人</p>
<p>衡州道人行乞于市，遍劝人曰：好食牛者，冥司以大锯锯之，予被摄追，将受此报，誓戒悔过乃免。因以劝人。</p>
<p>※誓戒鬼哀<span>&nbsp; </span>秋浦优人</p>
<p>秋浦优人合班做戏，登舟将归，忽有自后呼之者，视之则其邻也。优曰：汝已死，何事至此？曰：我因客死，魂游甚苦，欲附尔归。乃使登舟，闲语久之，问阴司最重何事？曰：最重是食牛肉，食牛之人，吉神避之，恶煞随之，戒牛之人，吉神随之，恶煞避之。优曰：我从今誓不食牛。话未完，鬼便大哭。问：何故？曰：今见福禄寿三星拥护尔身，我近不得，归不成矣。踉跄登岸而去。优归述此事，一乡俱戒牛肉。</p>
<p>※广劝延寿<span>&nbsp; </span>苏推官某</p>
<p>苏州推官某暴卒，复苏，求诸僚友，为之立簿，遍劝百姓，勿食牛肉，皆书姓名，一日得数千人，望空焚之。醒后语人曰：顷复又被摄去，有黄衣人持门籍至，云此所劝戒风牛人姓名。主者大喜，谓汝增寿六纪，郡僚皆得厚福。</p>
<p><font color="#333399"><a name="a10"></a>第三章<span>&nbsp; </span>暴殄</font></p>
<p>※残暴食报<span>&nbsp; </span>张易之昆仲</p>
<p>唐张易之，与弟昌宗，恃宠汰侈。易之为铁笼，置鹅鸭于内，中起炭火，铜盆贮五味汁，鹅鸭绕火走，渴即饮汁，火炙痛，即回，表里皆熟，毛落血赤乃死。昌宗活栏驴于小室，中起炭火，置汁如前。后易之昌宗，被百姓脔其肉，肥白如羊脂，煎炙而食。</p>
<p>※嗜肉变猪<span>&nbsp; </span>南京某举人</p>
<p>南京举人某，家巨富，善食肉，每食必数斤，日宰三四猪以宴客。忽一夕梦城隍，谓汝多杀不戒，当令汝变为猪。举人不信，且浪言曰：城隍管甚闲事，杀猪何罪？越半载暴死，既殓，闻棺中有声，启视之，尸已变为猪矣。此事在正德末年江南士竞传之。</p>
<p>※母子寻仇<span>&nbsp; </span>杨舜臣</p>
<p>虔州司马杨舜臣，谓属官刘知元曰：买肉必须含胎，肥脆可食，余瘦不堪也。知元乃拣取怀孕牛犊，及猪羊驴等杀之，其胎仍动，良久乃绝。未几，舜臣有一家人死，心暖，七日而苏。云见一水牛，其子随之，见阎王诉曰：怀胎五个月，枉杀母子。须臾又见猪羊驴等，皆领子来诉，见刘司士具状，牵引我家司马，俱有处分。后三日知元死，又五日舜臣死。</p>
<p>※儿鸡共熟<span>&nbsp; </span>何泽</p>
<p>四会令何泽，性嗜凫雉之属，乡胥里正，皆令供纳，饲养千百，日供烹杀。泽止一儿，会庖人烹双鸡，汤正沸，似有鬼物撮儿入锅，亟援出，已与双鸡俱熟矣。</p>
<p>※啖龟沉海<span>&nbsp; </span>王屠父子</p>
<p>海宁百姓王屠，与其子出行，遇渔父持大龟，买归，置之厨下，将为羹。有江西商人见之，请以千钱赎焉，且曰：此九尾神物，若买放有大功德。验之果九尾，王竟烹之，父子共啖。是夕大水自海中来。王屠父子漂流去。人咸曰：害神龟，为水府摄去也。</p>
<p>※烹鳖戕生<span>&nbsp; </span>张其光</p>
<p>苏州孝廉张其光，好食鳖。夜梦一黑衣人乞命，曰：明日吾到汝家，必祈救我，否则有祸。次日佃户捕得一巨鳖，馈送，其光甚喜。妻谏曰：夜来所梦，或是此乎，宜放之。其光曰：物灵则能托梦，此蠢物也，焉有是乎？立命烹之，一日食尽。当夕遂破腹，不三月泻死。</p>
<p><font color="#333399"><a name="a11"></a>第四章<span>&nbsp; </span>残害</font></p>
<p>※射鹿中子<span>&nbsp; </span>吴唐</p>
<p>庐陵吴唐，精于射。尝携子出猎，遇一鹿同麑游戏，唐射其麑毙之。鹿惊悲鸣，唐伏草中，鹿乃舐儿，唐再发一矢殪之。少顷，又逢一鹿，张弩间，矢忽飞中其子，唐投弓抱子而哭。忽闻空中呼曰：吴唐，鹿之爱子，与汝何异？惊视间，虎从旁出，折其臂而死。</p>
<p>※纸面杀孙<span>&nbsp; </span>程猎户</p>
<p>德兴程姓，世业弋猎。因输租入郡，适有市纸面者，买其六面，分与六孙，六孙甚喜，各戴为戏。家畜猎犬十数头，见之，争前搏噬，击之不退，六孙皆毙。</p>
<p>※猪化为虎<span>&nbsp; </span>菜园丁</p>
<p>僧某，在俗时种园，偶邻家一猪食其菜，怒以锄击杀之。后出家，往武昌北门外三官殿，夜梦一黑衣人谓曰：我止食汝几茎菜，便害我合，我今已变为虎，汝纵往天上，必报仇也。僧寤而恐，百计思避，皆非善地，独东门外有龙蟠矶，突出江心，非舟莫渡，僧遂往栖止。顺治甲午除日，早起出门望江，见一兽浮巨浪而来，意谓是牛，近前瞩之，忽跃起一虎，啮之，其僧立毙。</p>
<p>※猫魂作祟<span>&nbsp; </span>沈兰官</p>
<p>杭城沈兰官，年二十二，见一大黑猫，欲以其皮为獭帽，遂以绳系猫头，不死，更用尖刀刺喉，乃死。未几，梦猫云：汝既害我，我已告准，今刀何在，欲得作证耳。沈觉而恶之，因急卖去原刀，更市一利刃藏之。寻即发狂云，猫已入楼矣，又上梁矣。又云非猫，乃变鬼矣，五七人来打我矣。更作鬼语云，绳不能杀奴，须用刀也。至晚，遂以刀自刺喉而死。</p>
<p>※身无完肤<span>&nbsp; </span>钱汉冲子</p>
<p>石门县南前村民俱习鸟枪，有钱汉冲之子技最精，生平杀鸟数万。未几死，号呼痛楚，如中矢石，以手遍扪，辄云，此处有铁子，痛不可言。以针挑拨数日，身无完肤而死。</p>
<p>※舌患溃疮<span>&nbsp; </span>王愈</p>
<p>王愈宅有鹊巢，忿其鸣噪，尽网巢鹊，断其舌放之。后舌生疮溃烂而死。</p>
<p>※燃爆死惊<span>&nbsp; </span>王遵</p>
<p>王遵忿鹊喧噪，俟夜深栖定，以竹竽系爆竹惊之。后遵得疾，惊悸而死。</p>
<p>※戕雏子苦<span>&nbsp; </span>周昂</p>
<p>周昂尝昼寝，户上有一燕巢，三雏呢喃张口待哺，昂恶其声，试以指探之，雏亦张口而受。因取蒺藜三枚与之，其雏皆裂胸死。昂后生三子，俱不能言，见人但张口哑哑，宛然燕受蒺藜之状，其声甚肖。</p>
<p>※害雁遭杖<span>&nbsp; </span>钱家军</p>
<p>镇江钱参将手下军士获一雁，笼之舟尾，空中有一雁随舟悲号。将登岸，笼中雁伸颈向外大呼，空中雁忽下，二雁以颈相交而死。钱闻大怒，同舟兵卒各杖三十。</p>
<p>※探雏被逐<span>&nbsp; </span>一卫军</p>
<p>徽州府治，古木之上有鹰巢，一卫军探取其子。太守王梦龙，方据案视事，鹰忽飞下攫探巢者之巾以去。太守推知其故，杖其卒而逐之。</p>
<p>※张口蛇入<span>&nbsp; </span>薛儿</p>
<p>苏州薛氏小儿，屡升木杪，覆巢取雏。一日上树，不意先有蛇在巢啖雏，儿惊视张口，蛇竟入口儿，遂死。</p>
<p>※临终蛙祟<span>&nbsp; </span>田夫</p>
<p>宋周三蛙，南城田夫。当农隙时，专以捕鱼鳖鳅鳝为事，而杀蛙尤多。后得疾，初觉腹中一物，饮食不能入口，渐剧，隐隐若数蛙动于内。久之，展转一榻上，跳掷簸顿，号呼哀鸣，与蛙受苦时无异，一岁乃死。</p>
<p>※火逼惨报<span>&nbsp; </span>张霖</p>
<p>张霖忿蛙鸣，沃以热汤，后遭沸汤浇，身烂而死。</p>
<p>※肉腐恶死<span>&nbsp; </span>岳州村民</p>
<p>岳州村民，时常杀龟，取贩卖之。像遍身患疮，痛不可忍。每日以大盆贮水，沐浴其中，渐作龟形。逾年肉腐而死。</p>
<p>※一夜肠断<span>&nbsp; </span>亨龟郑大</p>
<p>石门县走迭夫郑大，掘地得五龟，各长二尺余，烹食之。是晚即狂乱，作龟语曰：我兄弟五人，自明成化年间修行至今，与汝何仇？而被杀食，汝死有余辜矣。腹中似有物啮其肠胃，号呼至次早死。</p>
<p>※众死蕈毒<span>&nbsp; </span>杀蛇军人</p>
<p>龙山数军人，见一大白蛇，举锄击之。内一姓余者劝阻，众不听，竟毙蛇。次日见一白衣女子，携一蓝香蕈，众夺取，将烹食，余忽头痛且昏睡，梦前女子云：君意不害我，殊感激，蕈有毒，不可食也。惊寤。欲以告众，众食已尽，皆中毒死，惟余独存。</p>
<p>※身埋火窟<span>&nbsp; </span>某富翁</p>
<p>一富翁宅旁有枯木，将伐之，夜梦一老人率众乞宽期，富翁因知树上有物，命人登树视之，见枝头有大穴，穴中异蛇蟠结无数，翁即命仆纵火焚之，臭闻里许，此老鼓掌称快。未几，其家夜半，辄见飞火入室，起救则寂然，如是者屡，不以为怪。一夕婢盗薪私爨，火遂燎，此老与家人以为故态，酣寝不起身，举家皆死火中。</p>
<p>※疮走赤蛇<span>&nbsp; </span>金秀之</p>
<p>金秀之，淮人也。冬月掘地，杀一蛰蛇，蛇死时，怒目视之。旬日，金手肱忽生痈，有赤蛇一条，从疮中出，金向天地悔过，永戒杀生，久之方愈。</p>
<p>※怨对难逃<span>&nbsp; </span>顾锡畴</p>
<p>昆山顾锡畴，字九畴，号瑞屏，崇祯朝，官太宗伯，国变后，誓以死殉。后在温州，丙戌六月十六日，为同事贺君尧所害，沉之江。华亭令张调鼎，为顾门生好请乩仙，忽顾公来降，张问老师何时登道山？乩曰：吾于前六月十六日，被副将贺君尧害我于江中矣。张问贺与师何仇？乩曰：老夫前世，乃天台一老僧也。路逢一蛇以杖击杀之，贺即蛇后身也。冤对相寻，因果应受，可语我两儿，切勿报仇。张立遣人至温踪迹之，一一不爽。后君尧亦为人所杀。是日永嘉令吴国杰宴顾于江心寺，既别，明日知顾被害，募渔人寻之，不得。当夜梦顾立水中，急命掖之登舟，顾曰：余前世为天台老僧，误杀一蛇，今抵其命，承公厚意，营我后事者，以公前世系我徒孙，有方外一脉故也，明日但向某湾寻之，余即在矣。早起询渔人，果有其湾，一寻而获，乃力助扶榇归葬焉。顾又在一处降乩，留诗云：我昔曾为僧，彼亦在山林，蟒蛇当孔道，山人皆为惊，老僧提锡杖，随步出山门，动起无明火，杖下化为尘，夙缘前已定，从此乐天真。</p>
<p>※肿胀有自<span>&nbsp; </span>韩阿留</p>
<p>宋时昆山韩阿留，以渔为生，每用毒药投池中，害鱼无算。一夕梦落水，诸鱼攒啮痛极难堪。既寤，遍身赤肿，腹胀，三日而死。</p>
<p>※风火烧身<span>&nbsp; </span>余杭令子</p>
<p>高阳许宪，为余杭令。其子猎于仇王庙侧，忽有三白獐从屋后出，遂引弓而射，忽失獐所在，复以火围之，风吹火返，烧其面焦烂而死。</p>
<p>※埋蚕绝命<span>&nbsp; </span>胡二夫妇</p>
<p>宋胡二种桑养蚕。一日见桑叶价贵，遂与其妻，掘一大坑，将所养蚕埋之，冀卖叶得厚利。是夜梦蚕化蜈蚣无数，咬其夫妇，后胡二果为大蜈蚣咬咽喉而死。</p>
<p>※雷火自召<span>&nbsp; </span>曹君升</p>
<p>康熙乙亥，桐乡曹君升，亦因叶贵，而埋蚕于灰。蚕复出，升怒，加草柴烧之，火延及屋，家尽毁。未几，雷击死于田中。</p>
<p>※尾闾都塞<span>&nbsp; </span>朱照</p>
<p>宋朱照，平生恶蜂窠，每见蜂从窍入，虽高处必登梯塞之。后生二子，谷道皆塞。夜梦有人，教以秤尾烧红钻之，如其言，二子皆死，人皆知为塞蜂之报。</p>
<p>※肉蝉业债<span>&nbsp; </span>李乳母</p>
<p>唐时牛爽家乳母李氏，常抱小儿捕鸣蝉为戏，得即杀之，前后不可胜计。股上忽生疮溃烂，至岁余不愈。一日苦痒，若虫行状，以手搔之，忽有腐肉数块如蝉，自疮中突出，流血不止而死。</p>
<p>※坎蚁复仇<span>&nbsp; </span>桓谦</p>
<p>三国时桓谦，在家见多人长寸余，从坎中出，向切肉处饮食，复寻路入坎，疑其为怪。有蒋山道士朱应，令其以滚汤浇所入处，因掘穴，大蚁数斛尽死。后谦得恶疾暴亡，子孙夭殇绝嗣。道士与谦同日患病，遍体腐烂而死。</p>
<p>※鳖呼惊死<span>&nbsp; </span>徐巡按</p>
<p>广东巡按徐应登好鳖羹。一日，鳖从釜中叫曰：尚可活我也。庖人骇以报，徐亲闻号，立刻惊死。</p>
<p>※鸡骨戕生<span>&nbsp; </span>闻巡检</p>
<p>江西巡检闻豫所，一生嗜鸡。一日，燕会欢呼，喉骾一鸡骨，即死筵上。</p>
<p>※燃料造业<span>&nbsp; </span>何自明</p>
<p>扬州何自明，石塔寺前开茶社。忽得病，日旋绕于席，呻吟不止。如是月余，临死，语其友曰：予茶社中，每至夏秋日，扫除诸果壳，付之一炬，不知虫蚁聚满其中，杀伤甚多，予罪业重矣，奈何！遂死。</p>
<p>※凶暴速亡<span>&nbsp; </span>麻城刘姓</p>
<p>嘉靖戊午，麻城七里桥刘姓者，遇大蛇当径，杀之。归而梦有持檄相召者，则蛇已具狱词矣。冥司判以无罪杀生，病苦，若干时而死。</p>
