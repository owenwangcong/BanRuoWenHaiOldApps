<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">安乐行品第十四</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">安乐行品第十四<span lang="EN-US"></span></span></p>
<p><span style="color:#333399">乙二　明一乘行<span lang="EN-US"></span></span></p>
<p><span style="color:#333399">丙一　所行之行<span lang="EN-US"></span></span></p>
<p>唐窥基法师玄赞科判中，计分三编：上编自方便品至持品，共十三品，明一乘之境；前已释竟。以下为中编，专明一乘之行。在此编中、共有二品：首为安乐行品，释所行之行；次为从地涌出品，专释能行之人。欲明能行之人，必先明所行之行，故明一乘行编中先有安乐行品。</p>
<p>法华论谓求三乘果者，说于大乘而取非大乘，为第六增上慢人。其所已集之功德尚非无上，不堪闻受此经。如建功者未至殊勋，岂足当髻内明珠之上赏！此品正明已堪得此会归一乘之无上功德者，获佛说是经之赐，正与有大功者被赐明珠无异。为对治此增上慢，故有此品。</p>
<p>十无上中有力无上，而力无上之三力中有持力，其通释所持之法与能持之人者，为法师品。但释能持之人者为持品。至专释所持之行者，则为此安乐行品。前在法师品中，如讲末世法师说法仪轨等，亦明一乘之行。然此但于一乘境中带明之行，未为正明持是经者所行之行，为欲正明行者之行相，故有此品。</p>
<p>离危险怖畏曰安，适身悦心为乐，威仪可轨、语言有则曰行。凡能安住于法，则在浊恶末世中，即可远离怖畏，身心安乐。以行为因，以安乐为果，此为安乐行之依主释。若安住于远离险怖之法，即行即安乐，安乐即为行之自身，并以表示行之性质，此为安乐行之持业释。又因能安住于法，而身口意三业以住于法故悉皆悦乐，由是能自行法并能教人行法，使此妙法得流通于世，此为有观安乐行。若知一切法相当体空寂，毕竟无所安、无所乐、无所住、无可行，是为真安乐，是为真安住于安乐法而行，是为真能于末法宣扬是经，此为空观安乐行。若知一切法虽体性空寂，而业用之相不坏不杂，业用虽不坏不杂而亦无定相可取，此为中道安乐行。</p>
<p><span style="color:#333399">丁一　启请<span lang="EN-US"></span></span></p>
<p><b><span style="color:teal">尔时、文殊师利法王子菩萨摩诃萨白佛言：“世！尊是诸菩萨甚为难有！敬顺佛故，发大誓愿，于后恶世护持读说是法华经。世尊！菩萨摩诃萨于后恶世，云何能说是经”？<span lang="EN-US"></span></span></b></p>
<p>文殊师利为菩萨之上首，前品诸菩萨既已发誓持经，故问如来行何方法，始能于浊恶末世中流传解说此经。盖已将前所信受领解者，力为荷担，而期与诸菩萨众实力奉行矣。能说是经者，必先能行、能证而后始可为人解说，故以能说赅括一切观行等。</p>
<p><span style="color:#333399">丁二　开示<span lang="EN-US"></span></span></p>
<p><span style="color:#333399">戊一　详答因安乐行行<span lang="EN-US"></span></span></p>
<p><span style="color:#333399">己一　标答<span lang="EN-US"></span></span></p>
<p><b><span style="color:teal">佛告文殊师利：“若菩萨摩诃萨，于后末世欲说是经，当安住四法。<span lang="EN-US"></span></span></b></p>
<p>四法者、即下文之四行是：一、正身行，二、正语行，三、意离诸恶自利行，四、心修诸善利他行。</p>
<p><span style="color:#333399">己二　显大<span lang="EN-US"></span></span></p>
<p><span style="color:#333399">庚一　正身行<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><font color="#333399">壬一<span>&nbsp; </span>标处</font></p>
<p><b><span style="color:teal">“一者、安住菩萨行处、亲近处，能为众生演说是经。<span lang="EN-US"></span></span></b></p>
<p>安住著，心契是理，身习是事，行之纯熟了无不适之谓。行处、谓心所游息依止之处。亲近处、谓亲习接近之处。凡心之所缘，身之所接，茍非契于正法理性者，皆非菩萨之行处、亲近处也。</p>
<p><span style="color:#333399">壬二　别释<span lang="EN-US"></span></span></p>
<p><span style="color:#333399">癸一　明行处<span lang="EN-US"></span></span></p>
<p><b><span style="color:teal">“文殊师利！云何名菩萨摩诃萨行处？若菩萨摩诃萨住忍辱地，柔和善顺而不卒暴，心亦不惊；又复于法无所行而观诸法如实相，亦不行不分别，是名菩萨摩诃萨行处。<span lang="EN-US"></span></span></b></p>
<p>行、即观行。自住忍辱地句至心亦不惊，为有观安乐行，盖以如实观智为先导而起于行也。凡小乘法以离欲为本，而菩萨法则以无嗔为本，若不能无嗔即不能利人，处此浊恶世中，将无往而不为烦恼之所动摇矣。菩萨以忍辱为住，住于忍辱，如住于地，喻如大地能容摄一切山海、草木、众生，而一切有情、无情亦不能离地而别有所住，尽当安住于是也。住忍辱地一句为下三句之总纲。菩萨入世度生，所作之事非能顺于世间之心欲，所有贪著五欲生死之法，菩萨悉愿使之舍离，故往往为恶众生之所怨害。菩萨以忍辱故，所有对此怨害之语言、行动，尽离粗犷之习。又以忍辱故，不但于众生之怨害不加违拒，且能顺于二空之智以为修习，使不见有我法，不见有众生法，不见有损害之法，不见有嗔恨之法，故曰柔和善顺，此名怨害忍。怨害之相不一，或为饥寒逼迫，乃至打击苦痛等事，受之者恒易轻卒暴动。菩萨以忍辱故，内无所动而无有卒暴，是名苦逼忍。菩萨官于无生法性，心常与实相之真理相应，对于一切外境外缘之动扰，恒觉其心清净有如虚空，故能不惊，此名谛察法忍。以上、均名有观安乐行。</p>
<p>菩萨复以如实之智，观于众生及法，究竟都非真实。故虽行于一切法，而不分别执著于所行之相，因能照了于一切法之真实自体性相。譬如菩萨行忍辱法，以照见我、及众生、及辱者、忍者皆假相故，虽行忍辱，自不执著于我忍及我所忍之辱之相，是谓于法无所行及能观法之实相也。此为空观安乐行。</p>
<p>然但观空而不修有行，将滞著于小乘而无所利，故菩萨不专以空为观行。又但观有而不修空行，将滞著于生死而无所证，故菩萨不专于有起分别。故曰：亦不行不分别。菩四于空有两俱无住，若心有住即为非住也，此名中道观安乐行。</p>
<p>以上总名菩萨摩诃萨行处，为身、语、意、心四行之通因。</p>
<p><span style="color:#333399">癸二　明亲近处<span lang="EN-US"></span></span></p>
<p><span style="color:#333399">子一　初亲近处<span lang="EN-US"></span></span></p>
<p><b><span style="color:teal">“云何名菩萨摩诃萨亲近处？菩萨摩诃萨不亲近国王、王子、大臣、官长；不亲近诸外道、梵志、尼犍子等，及造世俗文笔、赞咏外书、及路伽耶陀、逆路伽耶陀者；亦不亲近诸有凶戏、相叉相扑，及那罗等种种变现之戏；又不亲近旃陀罗、及畜猪羊鸡狗、畋猎渔捕诸恶律仪。如是人等或时来者，则为说法，无所希望。<span lang="EN-US"></span></span></b></p>
<p>先应离四恶缘。国王、王子、大臣、官长，为一时有权力之人，以世缘深重，故其行动未必尽合佛道。若与亲近，不随顺则受种种烦恼纠缠之逆境损害，若随顺之则受非分名利供养之顺境损害，均为害道之增上缘，此应离损害缘者一也。外道、梵志，已见前释。尼犍子、亦名离系子，谓离于人世羁缚，即现由印度流入英美之瑜伽外道。其生活务简单，亦修禅定，求神通，自谓永得解脱，与婆罗门教已稍有异。世俗文笔赞咏，指诗文词言。外书，指教外文字。攻世俗文字者，易令道心散乱。路伽耶陀、即顺世外道：其说谓万有悉由四大而成，四大不外质力二者，物质不灭即四大不灭，无轮回之法，无出世之法，悉顺世人之心欲而行。反其说者，即为逆路伽耶陀，以其学说务与相反，故名为逆，亦称左顺世外道，言与顺世外道之见相左也。以上诸外道，皆为互相诤论斗议之法。由其具有种种恶知见，自执以为是，故于平等真如常住普遍之真理永不相应，亲近则有妨于正见，此应离恶见缘者又一也。凶戏及相叉相扑为戏，皆凶恶游戏之事。那罗能涂面扮演，变现幻状，盖优伶之类。言此种种游戏，能败坏善业，扰乱心性，故菩萨不应亲近，此应离坏乱缘者又一也。旃陀罗、为婆罗门四巨姓外之一，号称劣种人，执诸贱业。畜猪羊等及畋猎渔捕者，为造恶业以资生活之人。近之则增长恶缘，故不当亲近，此应离恶业缘者又一也。以上四种，菩萨但不应与之亲近而已，并非拒不与言。若有来者，亦应随宜说法，而不希望其有所利养与受其赞叹也。</p>
<p><b><span style="color:teal">“又不亲近求声闻比丘、比丘尼、优婆塞、优婆夷，亦不问讯。若于房中，若经行处，若在讲堂中，不共住止。或时来者，随宜说法，无所希求。<span lang="EN-US"></span></span></b></p>
<p>此应离劣友缘。求声闻果者志在小乘，若菩萨具有佛智，遇此小乘人，亦可随缘摄受。但此系初发心菩萨，始获闻一乘境之行者。一与亲近，则彼声闻人亦自各有其修证独得之处，菩萨或为所移以致退堕，或因所见互异致起争论，反碍进修，故不与亲近为最合宜。若来问法，则亦当随宜为说。然亦即说──此大乘之妙法─</p>
<p>─之即已，并不希求其必能领受也。</p>
<p><b><span style="color:teal">“文殊师利！又菩萨摩诃萨，不应于女人身取能生欲想相而为说法，亦不乐见；若入他家，不与小女、处女、寡女等共语，亦复不近五种不男之人以为亲厚。<span lang="EN-US"></span></span></b></p>
<p>此应离长染缘。能生欲想，谓能令彼起爱欲之想。言菩萨不应存此心而为女人说法，非谓不应为女人说法也。小女、即幼女，处女、守贞不字者，寡女、已无夫者。五种不男之人，谓生来便不具男根者，以刀除去者──如阉宦是，遇男变男遇女变女嫉妒不能淫者，半月变男半月变女者，或男或女随时变移无定者。以上各种，菩萨应不乐见、不与语、不与亲厚者，为此非法器，徒致增长不清净法，于宏法无益耳。</p>
<p><b><span style="color:teal">“不独入他家；若有因缘须独入时，但一心念佛。若为女人说法，不露齿笑，不现胸臆；乃至为法犹不亲厚，况复余事！不乐畜年少弟子，沙弥小儿亦不乐与同师。<span lang="EN-US"></span></span></b></p>
<p>此应离讥诃缘、非轨缘、及散乱缘。独入女子家，非即便有过失，特易渐生过失，且召讥嫌，故不独入。至不得已独入时，则如入险途，应即一心念佛。既以摄心清净，兼望佛力加被护持净戒也。露齿笑为轻笑，现胸臆为无仪，均属非轨，并应远离。畜年少弟子、沙弥小儿及与同师，则均不免任教育保护之责，事至纷扰，亦非菩萨志存宏道之时所宜也。</p>
<p>以上种种，皆教菩萨之律仪。离此十恶缘，即为菩萨之修戒行也。</p>
<p><b><span style="color:teal">“常好坐禅，在于闲处修摄其心。文殊师利！是名初亲近处。<span lang="EN-US"></span></span></b></p>
<p>此释修定行并总结也。一切恶律仪之法既无不远离，由是守护六根不令放逸，能与禅定相应此为由戒生定。恶缘之处既不应亲近，益显善缘之处当亲近耳。</p>
<p><span style="color:#333399">子二　第二亲近处<span lang="EN-US"></span></span></p>
<p><b><span style="color:teal">“复次、菩萨摩诃萨观一切法空，如实相不颠倒，不动、不退、不转。<span lang="EN-US"></span></span></b></p>
<p>此下释修慧行，为由定生慧也。约分为二：初、空观，后、有观。自观一切法空句至无碍无障，共十八句，为空观，兹逐次释之：一切法皆由遍计所执而有，先有种种我，如世间有士夫等我，出世间有预流等我。世法中有五行、五常等法，佛法中有六根、六尘等法。皆因妄心分别，遂见有我法可得。而究其体性，毕竟空寂，故曰一切法空。以人我、法我二俱空故，一切法之实体于以显现，故曰如实相。以随顺于遍计所执，遂依之起颠倒所生染法，若随顺真如实法，即为清净依他起性故不颠倒，以上为三性空观。由观一切法空，显于平等实相，远离颠倒，故法体常住不动。凡可进退移转者为动，以能动故或随上品进转，或随下品退失。有为法若是，无为法不尔。此于空观之中，一一显法体之实相。</p>
<p><b><span style="color:teal">“如虚空无所有性，一切语言道断，不生、不出、不起。<span lang="EN-US"></span></span></b></p>
<p>虚空无所有，亦无能有，故无能得无所得，二得俱无是即真如性，故为言语理路之所不能达。生、出、起三相，皆有为相，即有变异有毁灭。若实相平等常住，无毁灭相故无生相，无变异相故无出相、起相。</p>
<p><b><span style="color:teal">“无名无相实无所有，无量、无边、无碍、无障。<span lang="EN-US"></span></span></b></p>
<p>以分别故有相，以分别相故有名，法体离于能遣所遣，故非名相所能到，故曰无名无相。以言语道断名相不及故，一切妄法遂于实相上均无所有。以下四句，更显法体之超妙。无有三世之相可得、为无量，无有十方之际可得、为无边，离一切烦恼障、为无碍，离一切所知障、为无障。以上十八句，为三观中之空观。</p>
<p><b><span style="color:teal">“但以因缘有，从颠倒生，故说。常乐观如是法相，是名菩萨摩诃萨第二亲近处”。<span lang="EN-US"></span></span></b></p>
<p>此为有观。一切法空既为真空，一切法有即为妄有。虚空、国土、三界、五趣、四生一切法境，莫不由迷妄想成，由无明生起，故曰以因缘有，从颠倒生。此特略说其义耳，能常作有、空两观，即能破人、法二我执，离烦恼、所知之二障，是即菩萨摩诃萨第二亲近处也。</p>
<p><span style="color:#333399">辛二　重颂<span lang="EN-US"></span></span></p>
<p><span style="color:#333399">壬一　颂住安乐行<span lang="EN-US"></span></span></p>
<p><span style="color:#333399">癸一　劝示<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“若有菩萨，于后恶世，无怖畏心，欲说是经，应入行处及亲近处。<span lang="EN-US"></span></span></b></p>
<p>此一颂半颂劝示，谓劝行此安乐行而示以应安住之处也。</p>
<p><span style="color:#333399">癸二　别颂<span lang="EN-US"></span></span></p>
<p><span style="color:#333399">子一　颂外人境有法二处<span lang="EN-US"></span></span></p>
<p><b><span style="color:teal">“常离国王、及国王子、大臣、官长，凶险戏者，及旃陀罗，外道、梵；至亦不亲近增上慢人，贪著小乘三藏学者，破戒比丘，名字罗汉；及比丘尼好戏笑者，深著五欲求现灭度诸优婆夷，皆勿亲近。<span lang="EN-US"></span></span></b></p>
<p>此前一颂半，颂离损害、坏乱、恶业、恶见四缘。后三颂颂离劣友缘。三藏、指小乘之经、律、论三藏。名字罗汉，谓非真阿罗汉。现灭度，谓于现法中求究竟安乐，亦称现法涅槃。如在家、出家实未能离于五欲，而但求现世一生之安乐清净者，非解脱生死之涅槃也。以上均言应离。</p>
<p><b><span style="color:teal">“若是人等，以好心来，到菩萨所，为闻佛道，菩萨则以无所畏心，不怀希望而为说法。<span lang="EN-US"></span></span></b></p>
<p>此二颂、颂不离。闻佛道、谓闻修行成佛之道。不怀希望，谓不希望其名利恭敬，与必能荷担佛法也。</p>
<p><b><span style="color:teal">“寡女、处女、及诸不男，皆勿亲近以为亲厚。亦莫亲近屠儿、魁脍、畋猎、渔捕，为利杀害，贩肉自活，炫卖女色，如是之人皆勿亲近。凶险相扑、种种嬉戏，诸淫女等，尽勿亲近。莫独屏处为女说法，若说法时无得戏笑。入里乞食，将一比丘，若无比丘，一心念佛。<span lang="EN-US"></span></span></b></p>
<p>此六颂、颂离四处。不男、谓非法器之众生，如前已释。魁脍、细切肉之人。畋猎、射击禽兽者。为利杀害，为谋生之利而以杀害生命为事。炫卖女色，指业淫者。屏处、独处也，屏处为女说法，则有乖仪轨。</p>
<p><b><span style="color:teal">“是则名为行处、近处，以此二处，能安乐说。<span lang="EN-US"></span></span></b></p>
<p>此总结也。无所畏等名为行处，离外恶缘等名为亲近处。以上总明外离恶缘，为行处、亲近处。</p>
<p><span style="color:#333399">子二　颂有空法行处<span lang="EN-US"></span></span></p>
<p><b><span style="color:teal">“又复不行上中下法、有为无为、实不实法，亦不分别是男是女，不得诸法，不知不见，是则名为菩萨行处。<span lang="EN-US"></span></span></b></p>
<p>此颂有空二观为菩萨行处。不行、即于法无所行，为无法执。上、指佛法，中、指三乘之出世法，下、指世间法。有为、谓有生灭法，无为、无生灭法。实、即有实体之实法，不实、谓实体上分位之假法。以上颂法空。亦不分别为男为女，此为无众生执。不得诸法、不知、不见，谓我所有法空、及知者见者空也，以上颂生空。</p>
<p><span style="color:#333399">子三　颂中道境亲近处<span lang="EN-US"></span></span></p>
<p><b><span style="color:teal">“一切诸法空无所有，无有常住，亦无起灭，是名智者所亲近处。颠倒分别，诸法有无、是实非实、是生非生。在于闲处修摄其心，安住不动如须弥山。观一切法皆无所有，犹如虚空，无有坚固，不生、不出、不动、不退、常住一相，是名近处。<span lang="EN-US"></span></span></b></p>
<p>此颂中道实相观为菩萨之亲近处。空无所有，谓有为法空；无有常住，谓无为法亦空。一切诸法有无、虚实、生灭之相，悉由因缘颠倒分别而生，而诸法之实体，唯是平等真如一真常住。故若了自心，则一切无有坚固之法，悉皆无有。菩萨惟修摄其心常住一相，即住于无所住，亦无住而无不住也。</p>
<p><span style="color:#333399">壬二　颂得安乐果<span lang="EN-US"></span></span></p>
<p><b><span style="color:teal">“若有比丘，于我灭后，入是行处及亲近处，说斯经时，无有怯弱。菩萨有时入于静室，以正忆念，随义观法。从禅定起，为诸国王、王子、臣民、婆罗门等，开化演畅说斯经典，其心安隐，无有怯弱。文殊师利！是名菩萨安住初法，能于后世说法华经。<span lang="EN-US"></span></span></b></p>
<p>远离诸恶，住于佛法，故心无怯弱；无怯故安，因安故乐。后五句结之。</p>
<p><span style="color:#333399">庚二　正语行<span lang="EN-US"></span></span></p>
<p><span style="color:#333399">辛一　标劝<span lang="EN-US"></span></span></p>
<p><b><span style="color:teal">“又文殊师利！如来灭后，于末法中欲说是经，应住安乐行。<span lang="EN-US"></span></span></b></p>
<p>此标举应住之处、以劝诸菩萨也。</p>
<p><span style="color:#333399">辛二　别示<span lang="EN-US"></span></span></p>
<p><span style="color:#333399">壬一　长行<span lang="EN-US"></span></span></p>
<p><b><span style="color:teal">“若口宣说，若读经时，不乐说人及经典过，亦不轻慢诸余法师，不说他人好恶、长短，于声闻人亦不称名说其过恶，亦不称名赞叹其美，又亦不生怨嫌之心。<span lang="EN-US"></span></span></b></p>
<p>此释应离七恶。乐说人过，及说经典过，轻慢其余法师，及说人长短，均为言语之过，为说经时所应远离。智度论云：善人相者，不自赞毁，不赞毁他。又说经典过，及慢余法师者，大都为大乘、小乘互较优劣等事。若称名说其过恶，则阻其向大。若赞声闻小乘人之美，则使信大乘者心志不坚。以上六种，均为应离之语恶。无怨嫌声闻之心，似属意业，然既存是心，则易出诸口，故亦应戒。</p>
<p><b><span style="color:teal">“善修如是安乐心故，诸有听者不逆其意，有所难问不以小乘法答，但以大乘而为解说，令得一切种智”。<span lang="EN-US"></span></span></b></p>
<p>此释善修安乐心。盖所住者安乐行，能住者心也，故应善修此心。不逆听者之意、为契机，答必以大乘法、为契理。令得一切种智，则为菩萨之体佛心也。</p>
<p><span style="color:#333399">壬二　重颂<span lang="EN-US"></span></span></p>
<p><span style="color:#333399">癸一　颂修安乐行<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“菩萨常乐安隐说法，于清净地而施床座，以油涂身，澡浴尘秽，著新净衣，内外俱净，安处座，随问为说。<span lang="EN-US"></span></span></b></p>
<p>此颂安坐净身、随问说法。</p>
<p><b><span style="color:teal">“若有比丘及比丘尼、诸优婆塞及优婆夷、国王、王子、群臣、士民，以微妙义，和颜为说。<span lang="EN-US"></span></span></b></p>
<p>此颂和颜演说微妙法义。</p>
<p><b><span style="color:teal">“若有难问，随义而答，因缘、譬喻，敷演分别。以是方便，皆使发心，渐渐增益，入于佛道。<span lang="EN-US"></span></span></b></p>
<p>此颂方便答问、令他饶益。难问、谓疑义未能通达之处，举此为问，故曰难问。方便、谓以善巧之语，使难问之义通达，卒以佛理启发其向道之心也。</p>
<p><b><span style="color:teal">“除懒惰意及懈怠想，离诸忧恼，慈心说法。昼夜常说无上道教，以诸因缘、无量譬喻，开示众生，咸令欢喜。<span lang="EN-US"></span></span></b></p>
<p>此颂自除恶染、勤宣法义。对于世间染污之法，不妨懒惰而不为，而于宏扬佛法修菩萨道，则须以极大之勇猛行之。若于此起懒惰之意，生懈怠之想，其何能与诸佛三大阿僧祇劫修行之意相应乎？除懒惰与懈怠，为精进波罗密。忧恼、谓烦忧恼乱，离诸忧恼，为禅定波罗密。</p>
<p><b><span style="color:teal">“衣服、卧具、饮食、医药，而于其中无所希望，但一心念说法因缘，愿成佛道，令众亦尔，是则大利，安乐供养。<span lang="EN-US"></span></span></b></p>
<p>此颂自无希求、愿共成佛。衣服、卧具、饮食、医药，为四受用事。菩萨于此无所希求，惟念诸佛说法之因缘，以求自他共利，此即为真安乐、真供养也。诸佛说法因缘，即内自观证于实相，安住行处、亲近处，远离诸外恶缘，与随顺众生之机说法等是也。</p>
<p><span style="color:#333399">癸二　颂得安乐果<span lang="EN-US"></span></span></p>
<p><b><span style="color:teal">“我灭度后，若有比丘能演说斯妙法华经，心无嫉恚、诸恼障碍，亦无忧愁及骂詈者，又无怖畏加刀杖等，亦无摈出，安住忍故。智者如是善修其心，能住安乐，如我上说。其人功德，千万亿劫，算数譬喻说不能尽。<span lang="EN-US"></span></span></b></p>
<p>心无嫉恚下二颂，颂比丘能离诸恶。谓心既无嫉恚诸恼障碍，心亦无忧愁，复不忧愁于人之骂詈，又无怖畏于加以刀杖等事，亦无怖畏于受人摈出也。</p>
<p><span style="color:#333399">庚三　意离诸恶自利行<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　修安乐行<span lang="EN-US"></span></span></p>
<p><span style="color:#333399">癸一　离恶<span lang="EN-US"></span></span></p>
<p><b><span style="color:teal">“又、文殊师利！菩萨摩诃萨，于后末世法欲灭时，受持、读诵斯经典者，无怀嫉妒、谄、诳之心，亦勿轻骂学佛道者，求其长短。<span lang="EN-US"></span></span></b></p>
<p>以意离诸恶究竟，即为常乐我净，即为大般涅槃，故为自利之行。</p>
<p>此释离恶。一、离嫉妒，二、离谄曲，三、离诳诈，四、离求人长短。盖嫉妒、谄曲及诳诈，为意业烦恼之最猛利者，恒妨碍质直心之发达；而求人长短之意业，亦为恶身语业之先导。若隐存是意以对于受持是经者，则必妨害行者之精进与佛法之流通，不能利他而又害之，安能成自利之功德乎！故菩萨深戒之。</p>
<p><b><span style="color:teal">“若比丘、比丘尼、优婆塞、优婆夷──求声闻者，求辟支佛者，求菩萨道者，无得恼之令其疑悔──语其人言：‘汝等去道甚远，终不能得一切种智。所以者何？汝是放逸之人，于道懈怠故’。又亦不应戏论诸法，有所诤竞。<span lang="EN-US"></span></span></b></p>
<p>此复释离恶。一、不恼他，二、不戏论。比丘等四众之中，或求声闻，或求辟支佛，或求菩萨道。若对于其一种人，不知方便引导以会归于一乘，但轻率言其去佛智甚远终不能得，甚或责之为放逸懈怠，此于三乘人之进修毫无所益，徒足以恼乱其心志而已。又对于诸法，作无义理及无饶益之言者，皆为不应说而说，易启辩争，即为戏论。是均非誓持一乘妙法华经之菩萨所应出此。恼乱戏论，均属语业，然能谨之于意，则语恶不生。故曰：无得恼乱，不应戏论，盖望菩萨于意业中深戒之也。</p>
<p><span style="color:#333399">癸二　修善<span lang="EN-US"></span></span></p>
<p><b><span style="color:teal">“当于一切众生起大悲想，于诸如来起慈父想，于诸菩萨起大师想，于十方诸大菩萨常应深心恭敬礼拜，于一切众生平等说法。以顺法故，不多不少，乃至深爱法者亦不为多说。<span lang="EN-US"></span></span></b></p>
<p>心佛众生三无差别，生佛本来同体，惟佛能证之，故有大悲心于佛之智海中任运流出。若菩萨始领一乘之境，尚未证于此境，故令于一切众生起同体大悲之想。如来能与众生以乐，如慈父之于子，故令于如来起慈父想。菩萨以般若行为主，般若行为学佛之师，故令于诸菩萨起大师想。以敬师故，遂于十方菩萨起身业之恭敬礼拜。以悲众生、复不戏论诸法故，遂于一切众生能为平等说法。是法平等本无高下，斯乃法性平等而说，故为顺法。若为爱法者多说，即为有爱憎心。既启论诤，亦违法性，故不应为深爱法者多说。</p>
<p><span style="color:#333399">壬一　得安乐果<span lang="EN-US"></span></span></p>
<p><b><span style="color:teal">“文殊师利！是菩萨摩诃萨，于后末世法欲灭时，有成就是第三安乐行者，说是法时，无能恼乱，得好同学共读诵是经，亦得大众而来听受。听已能持，持已能诵，诵已能说，说已能书，若使人书，供养经卷，恭敬尊重赞叹”。<span lang="EN-US"></span></span></b></p>
<p>此释意离诸恶之果。菩萨既无嫉妒、谄、诳，亦不求人长短，复不恼乱他人，亦不戏论诸法，如是质直、慈悲，宜乎说是法时，听法者、同学者、亦不好为恼乱，而悉乐于受持也。</p>
<p><span style="color:#333399">辛二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“若欲说是经，当舍嫉、恚、慢、谄、诳、邪伪心，常修质直行。不轻懱于人，亦不戏论法，不令他疑悔，云汝不得佛。<span lang="EN-US"></span></span></b></p>
<p>此二颂、颂离恶。质、谓质朴，直、谓直心。能质直，故远离诸恶。又不欲以此质直表示于人，故无轻懱他人之意。疑悔、即恼他之结果。行者闻言生恼之后，或疑所习之是非莫定，或竟悔其所习之已非也。</p>
<p><b><span style="color:teal">“是佛子说法，常柔和能忍，慈悲于一切，不生懈怠心。十方大菩萨，愍众故行道，滢生恭敬心，是则我大师。于诸佛世尊，生无上父想。破于憍慢心，说法无障碍。第三法如是，智者应守护，一心安乐行，无量众所敬。<span lang="EN-US"></span></span></b></p>
<p>前三颂、颂修善，末一颂、劝修。于不甚了解法义者，即不肯为说，是为憍慢，亦属有爱憎心，乖平等义，故于说法易启论诤，致生障碍。</p>
<p><span style="color:#333399">庚四　心修诸善利他行<span lang="EN-US"></span></span></p>
<p><span style="color:#333399">辛一　长行<span lang="EN-US"></span></span></p>
<p><span style="color:#333399">壬一　修安乐行<span lang="EN-US"></span></span></p>
<p><span style="color:#333399">癸一　教慈悲<span lang="EN-US"></span></span></p>
<p><b><span style="color:teal">“又、文殊师利！菩萨摩诃萨，于后末世法欲灭时，有持是法华经者，于在家、出家人中生大慈心，于非菩萨人中生大悲心。<span lang="EN-US"></span></span></b></p>
<p>无论为在家、出家之人，既持是经修大乘之行，必以能得大乘之果为乐；菩萨欲与以乐，故生大慈心。不修大乘行之众生，即为非菩萨人，不修大行以为因，即不能得大果以为乐，不能得乐即有一切苦；菩萨欲令离苦，故生大悲心。此慈悲心，全对众生而起，故曰利他行。</p>
<p><span style="color:#333399">癸二　教作念<span lang="EN-US"></span></span></p>
<p><b><span style="color:teal">“应作是念：如是之人则为大失！如来方便随宜说法，不闻、不知、不觉。不问、不信、不解。<span lang="EN-US"></span></span></b></p>
<p>此教念惛迷。如来方便之教，原以随顺众生之机，乃众生以下劣之心，起限量之见，不悟方便，反生执著。故本为一乘之理，而闻如未闻，不能了知，不能觉证。既有所疑，复不能问，故疑未断而不信，以不信故不起修习，故不真了解，致永失于佛法，故所失甚大。以上均属惛迷之相。而此闻、知、觉、问、信、解之六事中，尤以真正信解为最难得。如纵论经典，高谈禅理，往往辩辞甚富，则不能谓为一无所解。然于行持，则于佛法或多未合。推其不能起行，仍由未能真信，是之谓解而不信。又若闻三宝之名，即发生赞叹、恭敬、礼拜等事，似不能谓为不信佛。然考其信佛之真际，或视同仙、鬼、神祇之类，则又尚未明了佛之义谛，是之谓信而不解。故信而能解，斯为正解；解而又信，斯为正信也。</p>
<p><b><span style="color:teal">“其人虽不问、不信、不解是经，我得阿耨多罗三藐三菩提时，随在何地，以神通力、智慧力，引之令得住是法中。<span lang="EN-US"></span></span></b></p>
<p>此教念化导。菩萨于此惛迷之人，仍本其大悲誓愿及神通智慧之力，终得引之令住是一乘之大法。</p>
<p><span style="color:#333399">壬二　得安乐果<span lang="EN-US"></span></span></p>
<p><b><span style="color:teal">“文殊师利！是菩萨摩诃萨，于如来灭后，有成就此第四法者，说是法时无有过失，常为比丘、比丘尼、优婆塞、优婆夷、国王、王子、大臣、人民、婆罗门、居士等供养恭敬，尊重赞叹。虚空诸天，为听法故亦常随侍。若在聚落、城邑、空闲林中，有人来欲难问者，诸天昼夜常为法故而卫护之，能令听者皆得欢喜。<span lang="EN-US"></span></span></b></p>
<p>无有过失，谓菩萨慈悲，于一切众生护念化导，令得究竟住于佛法。如是功行，所有天、人、魔怨，无能得其过失，故为一切天人等众所共供养而护持也。</p>
<p><b><span style="color:teal">“所以者何？此经是一切过去、未来、现在诸佛神力所护故。<span lang="EN-US"></span></span></b></p>
<p>此释所由。三世诸佛皆共说是一乘妙法，故共呵护。</p>
<p><span style="color:#333399">壬三　叹经胜妙<span lang="EN-US"></span></span></p>
<p><span style="color:#333399">癸一　标胜妙<span lang="EN-US"></span></span></p>
<p><b><span style="color:teal">“文殊师利！是法华经，于无量国中，乃至名字不可得闻，何况得见、受持、读诵？<span lang="EN-US"></span></span></b></p>
<p>无量大千界中，多有不得闻是经名字者，显经不妄传，与非至其时不获听闻者为数至众。</p>
<p><span style="color:#333399">癸二　喻胜妙<span lang="EN-US"></span></span></p>
<p><span style="color:#333399">子一　明佛昔施权<span lang="EN-US"></span></span></p>
<p><b><span style="color:teal">“文殊师利！譬如强力转轮圣王，欲以威势降伏诸国，而诸小王不顺其命。时转轮王起种种兵而往讨伐，王见兵众战有功者，即大欢喜随功赏赐：或与田宅、聚落、城邑，或与衣服、严身之具，或与种种珍宝、金、银、琉璃、砗磲、玛瑙、珊瑚、琥珀、象、马、车乘、奴婢、人民，唯髻中明珠不以与之。所以者何？独王顶上有此一珠，若以与之，王诸眷属必大惊怪。文殊师利！如来亦复如是，以禅定、智慧力得法国土，王于三界。而诸魔王不肯顺伏，如来贤圣诸将与之共战，其有功者心亦欢喜。于四众中为说诸经，令其心悦，赐以禅定、解脱、无漏根、力诸法之财，又复赐与涅槃之城，言得灭度，引导其心令皆欢喜，而不为说是法华经。<span lang="EN-US"></span></span></b></p>
<p>强力转轮圣王，喻具大威德之如来。威势降伏诸国，即以禅定、智慧力之威势，降伏其心，而净本心之佛土。不顺命之主小王，喻果上之欲、色二界天魔。因中之无明、烦恼等魔，如识阴为五阴之魔王是也。起兵讨伐，喻修习佛法，对治魔恼。有功赏赐田宅等，喻佛为四众分别权说三乘，令各获功德之乐，及先证涅槃之果。髻中明珠不即与此有寻常之功者，喻此法华经为第一妙宝，三乘人根性未熟时，尚不能为之宣说也。珠在顶上，喻妙法无上。眷属惊怪，喻一乘妙法未经开显，若骤说之，一切世间诸天及人皆当惊疑也。田宅、聚落、象马等，俱见前解。</p>
<p><span style="color:#333399">子二　明佛今显实<span lang="EN-US"></span></span></p>
<p><b><span style="color:teal">“文殊师利！如转轮王，见诸兵众有大功者，心甚欢喜，以此难信之珠──久在髻中，不妄与人而今与之。如来亦复如是，于三界中为大法王，以法教化一切众生，见贤圣军与五阴魔、烦恼魔、死魔共战，有大功勋，灭三毒，出三界，破魔网。尔时、如来亦大欢喜，此法华经能令众生至一切智，一切世间多怨难信，先所未说而今说之。文殊师利！此法华经，是诸如来第一之说，于诸说中最为甚深，末后赐与。如彼强力之王，久护明珠，今乃与之。文殊师利！此法华经，诸佛如来秘密之藏，于诸经中最在其上，长夜守护，不妄宣说。始于今日，乃与汝等而敷演之”。<span lang="EN-US"></span></span></b></p>
<p>兵众有大功，即贤圣军已伏诸魔，已灭三毒、出三界等是。难信之珠，即多怨难信之法华经。髻珠久秘今与，喻秘密法藏之法华经，向未宣说今乃敷演也。五阴魔、谓色、受、想、行、识之魔，能覆障如来知见。烦恼魔、谓烦热恼害心性，使起种种变幻生死之法。如见烦恼、思烦恼、无明等烦恼是也。以此烦恼覆障，故一真法界悉变为五阴之相。实则无明一破，烦恼一空，则五阴原为法性也。由此五阴，发生诸有漏业，如善业、恶业、不动业等，因业招报，在六凡则有分段生死，在三乘则有变易生死，是为死魔。三毒、指贪、嗔、痴，亦指见、思、无明三者。因能灭毒，故出三界。故破上述诸魔之网，是谓有大功勋，以由此即能回小向大也。一切智、即佛智，非仅指根本智。多怨难信，以一切世间均堕魔网，故于是经不能起信，不信则疑，故多怨谤也。</p>
<p><span style="color:#333399">辛二　重颂<span lang="EN-US"></span></span></p>
<p><span style="color:#333399">壬一　颂安乐行<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“常行忍辱，哀愍一切，乃能演说佛所赞经。后末世时，持此经者，于家、出家及非菩萨，应生慈悲。斯等不闻、不信是经，则为大失；我得佛道，以诸方便，为说此法，令住其中。<span lang="EN-US"></span></span></b></p>
<p>斯等不闻、言如斯等人，不闻是经也。</p>
<p><span style="color:#333399">壬二　颂经胜妙<span lang="EN-US"></span></span></p>
<p><span style="color:#333399">癸一　颂喻说<span lang="EN-US"></span></span></p>
<p><b><span style="color:teal">“譬如强力转轮之王，兵战有功，赏赐诸物：象马、车乘、严身之具，及诸田宅、聚落、城邑，或与衣服、种种珍宝、奴婢、财物，欢喜赐与。如有勇健能为难事，王解髻中明珠赐之。<span lang="EN-US"></span></span></b></p>
<p>此前三颂、颂喻昔权，后一颂、颂喻今实。能为难事，谓能为趋向大乘之难事也。</p>
<p><span style="color:#333399">癸二　颂法合<span lang="EN-US"></span></span></p>
<p><b><span style="color:teal">“如来亦尔，为诸法王，忍辱大力、智慧宝藏、以大慈悲，如法化世。见一切人受诸苦恼，欲求解脱，与诸魔战，为是众生说种种法，以大方便说此诸经。<span lang="EN-US"></span></span></b></p>
<p>此三颂半、颂合昔权。</p>
<p><b><span style="color:teal">“既知众生得其力已，末后乃为说是法华，如王解髻明珠与之。此经为尊，众经中上，我常守护，不妄开示，今正是时，为汝等说。<span lang="EN-US"></span></span></b></p>
<p>此三颂、颂合今实。得力、谓众生闻法得证，根性已熟。</p>
<p><span style="color:#333399">己三　结答<span lang="EN-US"></span></span></p>
<p><b><span style="color:teal">“我灭度后，求佛道者，欲得安隐演说是经，应当亲近如是四法。<span lang="EN-US"></span></span></b></p>
<p>此颂结成。欲得安隐，谓欲安隐于浊世之中为人说法。四法：即上身、语、意心等四行。</p>
<p><span style="color:#333399">戊二　总明果安乐行相<span lang="EN-US"></span></span></p>
<p><span style="color:#333399">己一　寤时果<span lang="EN-US"></span></span></p>
<p><b><span style="color:teal">“读是经者，常无忧恼，又无病痛，颜色鲜白。不生贫穷、卑贱、丑陋，众生乐见，如慕贤圣。天诸童子以为给使，刀杖不加，毒不能害。若人恶骂，口则闭塞。游行无畏，如师子王；智慧光明，如日之照。<span lang="EN-US"></span></span></b></p>
<p>一颂半、颂自体无恶，一颂、颂天人爱敬，一颂、颂外恶不侵，一颂、颂聪慧无畏。恶骂之口闭塞，显骂人者省悟退阻之状。</p>
<p><span style="color:#333399">己二　梦时果<span lang="EN-US"></span></span></p>
<p><b><span style="color:teal">“若于梦中，但见妙事：见诸如来坐师子座，诸比丘众围绕说法。又见龙、神、阿修罗等，数如恒沙，恭敬合掌，自见其身而为说法。<span lang="EN-US"></span></span></b></p>
<p>此初一颂半、颂见佛，后一颂半、颂见自说法。妙事、谓胜妙之事。唐仰山禅师梦升兜率天，升弥勒第二座说法，此即梦中说法果相。盖至观行相应时，始有之也。</p>
<p><b><span style="color:teal">“又见诸佛身相金色，放无量光，照于一切，以梵音声演说诸法；佛为四众，说无上法。见身处中，合掌赞佛，闻法欢喜而为供养；得陀罗尼，证不退智。佛知其心，深入佛道，即为授记，成最正觉：‘汝善男子，当于来世得无量智，佛之大道；国土严净，广大无比；亦有四众合掌听法’。<span lang="EN-US"></span></span></b></p>
<p>此六颂半、颂见佛授记。得无量智佛之大道，谓得超过限量数量之佛智，以入无上菩提之道也。</p>
<p><b><span style="color:teal">“又见自身在山林中，修习善法，证诸实相。深入禅定，见十方佛，诸佛身金色，百福相庄严，闻法为人说，常有是好梦。<span lang="EN-US"></span></span></b></p>
<p>此二颂半、颂见身寂静，修行见佛。</p>
<p><b><span style="color:teal">“又梦作国王，舍宫殿、眷属，及上妙五欲，行诣于道场。在菩提树下，而处师子座，求道过七日，得诸佛之智。成无上道已，起而转法轮，为四众说法，经千万亿劫，说无漏妙法，度无量众生。后当入涅槃，如烟尽灯灭。<span lang="EN-US"></span></span></b></p>
<p>此四颂、颂梦中八相成道之相。烟尽灯灭、喻众生应度者度尽，而佛入于涅槃也。菩萨修行精进至相应时，一切果相均于梦中先时显现。是将来一切之果，已在今日之梦中；然则今日之果，亦曾在昔日之梦中；前日之果，更曾在昔日之昔日之梦中。是所有诸法果相，固无一不在众生之梦中也。更进言之，梦固为梦，而非梦者亦岂果为真实？未来之果固在梦中，过去之果又如烟尽灯灭，即亦与梦何异？而现在之刹那、刹那，复不可以一瞬住，然则所谓三世、十方诸法，又安往而非梦中也耶？</p>
<p><span style="color:#333399">己三　结前果<span lang="EN-US"></span></span></p>
<p><b><span style="color:teal">“若后恶世中，说是第一法，是人得大利，如上诸功德”。<span lang="EN-US"></span></span></b></p>
<p>此颂结成。第一法、即妙法华经。大利、指寤时安乐、梦中安乐两种。</p>
