<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(愿力宏深第二十九)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">愿力宏深第二十九<span lang="EN-US"></span></span></p>
<p>本品显彼土所有菩萨均愿力宏深，决定一生补佛。若有本愿为众生故，虽生极乐国土，不舍恶世有情。故入生死，救度群生。欲令十方一切众生，皆得往生，皆当作佛。辗转救度，无有穷尽。品末复赞无量寿佛恩德无极。</p>
<p><span lang="EN-US" style="&quot;Courier New&quot;">&nbsp;</span></p>
<p><b><span style="color:teal">复次阿难：彼佛刹中，所有现在、未来一切菩萨，皆当究竟一生补处。唯除大愿，入生死界，为度群生，作师子吼。擐大甲胄，以宏誓功德而自庄严。虽生五浊恶世，示现同彼。直至成佛，不受恶趣。生生之处，常识宿命。<span lang="EN-US"></span></span></b></p>
<p>本品正弥陀第卅五‘一生补处愿’，及卅六‘教化随意愿’之成就。第卅五愿曰：‘生我国者，究竟必至一生补处。除其本愿为众生故，被弘誓铠，教化一切有情，皆发信心，修菩提行，行普贤道。虽生他方世界，永离恶趣。’凡生极乐者，不离安养，必至一生补处。但有菩萨，发殊胜大愿。愿入生死界，教化有情。彼土菩萨亲闻弥陀说法，即以所闻，转教众生。故所说法，亲承如来。故亦如狮子之吼也。‘擐’者，以身被挂铠甲，名为擐。胄者，铠也。甲胄乃古代战士被衣于身，以防矢石伤自肉体。以喻大心行人，为敌生死，以誓愿为铠甲，护卫本身慧命。《观经》亦曰：‘损大甲胄，以宏誓功德而自庄严。’与此全同。从极乐再来此界之人，虽于五浊恶世，示为凡夫，亦有生死。但直至成佛，永离恶趣。并生生世世，常忆宿命，不昧本因。‘示现同彼’，‘彼’者秽土众生。</p>
<p><b><span style="color:teal">无量寿佛意欲度脱十方世界诸众生类，皆使往生其国，悉令得泥洹道。作菩萨者，令悉作佛。既作佛已，转相教授，转相度脱。如是辗转，不可复计。十方世界，声闻、菩萨、诸众生类，生彼佛国，得泥洹道，当作佛者，不可胜数。<span lang="EN-US"></span></span></b></p>
<p>极乐大士能发如是宏深誓愿者，盖因弥陀本愿加威，亦复是本身善随佛学也。弥陀本意，唯愿众生往生彼土，得涅槃道，悉皆成佛。新成之佛，复度众生。所度众生，又皆成佛，又复度生。故云‘转相教授，转相度脱，如是辗转，不可复计’。以如是辗转度脱故，十方世界之菩萨、二乘、六道四生种种众生，得生极乐，证道成佛者，‘不可胜数’。因往生者众，非数量所能及。（又‘泥洹’即涅槃。）</p>
<p><b><span style="color:teal">彼佛国中，常如一法，不为增多。所以者何？犹如大海，为水中王。诸水流行，都入海中。是大海水，宁为增减。<span lang="EN-US"></span></span></b></p>
<p>或疑，十方圣凡，咸归极乐。彼一刹土，宁能广容？是义竟然。盖极乐国土，‘常如一法，不为增多’。佛云‘一法’，义理甚深，众生难明，故佛以大海为喻，以明其义。以大海喻极乐，诸水喻十方往生之士。诸水入海，大海不增。以喻十方往生，极乐之众亦不增也。又彼土大士，重返秽土，救度群生，其数亦无量，但极乐圣众，亦无减少。故云‘常如一法’，‘宁有增减’。于一法中，无有增减之义。兹再以世间数学之理为喻。数学有‘无量大’或‘无限大’之义，以符号为∞。谓其数之大，超越限量，故名无限大。于是以∞加一切有限之数，仍等于∞。因∞表无量大，或增某数，便大于∞者，∞即不成为无量大矣。又以∞减一切有限之数，亦仍等于∞。因∞若一减便少，即不是无量大矣。故此∞，‘常如一法’，‘宁可增减’。今极乐者，实为无限大中之无限大，盖已超逾一切世问之无量大矣。</p>
<p>又上经文正显事事无碍不可思议、殊胜微妙境界。盖极乐即是华藏，故广狭自在，一多相即，互融互摄，非言思所能及。</p>
<p><b><span style="color:teal">八方上下，佛国无数。阿弥陀国，长久广大，明好快乐，最为独胜。本其为菩萨时，求道所愿，累德所致。无量寿佛，恩德布施八方上下，无穷无极，深大无量，不可胜言。<span lang="EN-US"></span></span></b></p>
<p>‘八方上下’，八方加上与下即是十方。十方无数佛国之中，其‘长久广大，明好快乐’，皆与极乐世界不能相比。故云‘最为独胜’。‘长久’即常住，如经云：‘建立常然，无衰无变。’‘广大’，如上文大海所喻之义。‘明’者，清净光明。‘好’者，相好庄严。‘快乐’者，如《小本》云：‘无有众苦，但受诸乐。’极乐世界所以能‘最为独胜’者，皆由彼佛于因地中求得大愿，于无量劫积功累德，以致于成。阿弥陀佛以此无上恩德，普施十方，无有穷极。弥陀恩德，广大深远，言语难明。纵身有百口，口有百舌，穷劫说之，亦不能尽。故云‘不可胜言’。盖彼佛住真实之慧，故能施真实之利，普令一切众生，咸入真实之际，故其恩德无有穷极。</p>
<p>（第三卷终）</p>
