<h1>《历史的经验》第67讲 阴符经下篇</h1><p class="jingwen"> 瞽者善听，聋者善视。绝利一源，用师十倍；三反昼夜，用师万倍。 </p><p> 尹曰：思之精所以尽其微。 </p><p> 良曰：后代伏思之，耳目之利，绝其一源。 </p><p> 筌曰：人之耳目，皆分于心，而竟于神。心分则机不精，神竟则机不微。是以师旷薰目而聪耳，离朱漆耳而明目。任一源之利而反用师于心，举事发机，十全成也。退思三反，经昼历夜，思而后行，举事发机，万全成也。 </p><p> 太公曰：目动而心应之。见可则行，见否则止。 </p><p class="jingwen"> 心生于物，死于物，机在于目。 </p><p> 筌曰：为天下机者，莫近乎心目。心能发目，目能见机。秦始皇东游会稽，项羽目见其机，心生于物，谓项良曰：“<span class="qiangdiao1">彼可取而代之</span>”。晋师毕至于淮淝。荷坚日见其机心死于物，谓荷融曰：“<span class="qiangdiao1">彼勍敌也，胡为少耶？</span>”则知生死之心在乎物，成败之机见于目焉。 </p><p class="jingwen"> 天之无恩而大恩生，迅雷烈风，莫不蠢然。 </p><p> 良曰：熙熙哉。 </p><p> 太公曰：诚惧致福。 </p><p> 筌曰：天心无恩万物，有心归恩于天。老子曰：“<span class="qiangdiao1">天地不仁，以万物为刍狗，圣人不仁，以百姓为刍狗。</span>”是以施而不求其报，生而不有其功。及至迅雷烈风，威远而惧迩，万物蠢然而怀惧，天无威而惧万物，万物有惧而归威于天。圣人行货也，无患于有功。行代也，无威于有罪。故赏罚自立于上，威恩自行于下也 </p><p class="jingwen"> 至乐性余，至静性廉。 </p><p> 良曰：夫机在于是也。 </p><p> 筌曰：乐则奢余，静则贞廉。性余则神浊，性廉则神清。神者，智之泉，神清则智明。智者，心之府，智公则心平。人莫鉴于流水而鉴于澄水，以其清且平。神情意平，乃能形物之情。夫圣人者，不淫于至乐，不安于至静，能栖神静乐之间，谓之守中。如此施利不能诱，声色不能荡，辩士不能说，智者不能动，勇者不能惧，见祸于重开之外，虑患于沓冥之内，天且不违，而况于兵之诡道者哉！ </p><p class="jingwen"> 天之至私，用之至公。 </p><p> 尹曰：治极微。 </p><p> 良曰：其机善，虽不令天下而行之，天下所不能知，天下所不能违。 </p><p> 筌曰：天道曲成万物而不遗，椿菌鹏鷃，巨细修短，各得其所，至私也。云行雨施，雷电霜霓，生杀之均，至公也。圣人则天法地：养万民，察劳苦，至私也；行正令，施法象，至公也。 </p><p> 孙武曰：视卒如爱子，可以俱死，视卒如婴儿，可与之赴深溪。爱而不能令，譬若骄子。是故令之以文，齐之以武。 </p><p class="jingwen"> 禽之制在气。 </p><p> 太公曰：岂以小大而相制哉？ </p><p> 尹曰：气者，天之机。 </p><p> 筌曰：无龟食蟒，鸇隼击鹊，黄腰啖虎，飞鼠断猿，蛛蛙哜鱼，狼啮鹤，余甘柔金，河车服之，无穷化玉，雄黄变铁。有不灰之木，浮水之石，夫禽兽木石，得其气尚能以小制大，况英雄得其而不能净寰海而御宇宙也。 </p><p class="jingwen"> 生者，死之根；死者，生之根。恩生于害，害生于恩。 </p><p> 太公曰：损己者物爱之，厚己者物薄之。 </p><p> 筌曰：谋生者必先死而后生，习死者必先生而后死。 </p><p> 鹖冠子曰：不死不生，不断不成。 </p><p> 孙武曰：投之死地而后生，致之亡地而后存。 </p><p> 吴起曰：兵战之场，立尸之地，必死则生，幸生则死。恩者害之源，害者恩之源。吴树恩于越而害生，周立害于殷而思生，死之与生，恩之与害，相反纠缠也。 </p><p class="jingwen"> 愚人以天地文理圣，我以时物文理哲。 </p><p> 太公曰：观鸟兽之时，察万物之变。 </p><p> 筌曰：景星见，黄龙下，翔凤至，醴泉出，嘉谷生，河不满溢，海不扬波。日月薄蚀，五星失行，四时相错，昼冥宵光，山崩川涸，冬雷夏霜，愚人以此天地文理为理乱之机。文思安安，光被四表，克明俊德，以亲九族，六府三事，无相夺伦，百谷用成，兆民用康。昏主邪臣，法令不一，重赋苟政，上下相蒙，懿戚贵臣，骄奢淫纵，酣酒嗜音，峻宇雕墙，百姓流亡，思乱怨上，我以此时物文理为理乱之机也。 </p><p class="jingwen"> 人以愚虞圣，我以不愚虞圣，人以奇期圣，我以不奇期圣。 </p><p> 筌曰：圣哲之心，深妙难测。由巢之迹，人或窥之。至于应变无方，自机转而不穷之智，人岂虞之？以迹度心，乃为愚者也。 </p><p> 故曰：沈水入火，自取灭亡。 </p><p> 良曰：理人自死，理军亡兵，无死则无不死，无生则无不生，故知乎死生，国家安宁。 </p><p class="jingwen"> 自然之道静，故天地万物生。 </p><p> 尹曰：静之至，不知所以生。 </p><p class="jingwen"> 天地之道浸，故阴阳胜。 </p><p> 良曰：天地之道，浸微而推胜之。 </p><p class="jingwen"> 阴阳相推而变化顺矣。 </p><p> 良曰：阴阳相推激，至于变化在于目。 </p><p class="jingwen"> 是故，圣人知自然之道不可违，因而制之。 </p><p> 良曰：大人见之为自然，英哲见之为制，愚者见之为化。 </p><p> 尹曰：知自然之道，万物不能违，故利而行之。 </p><p class="jingwen"> 至静之道，律历所不能契。 </p><p> 良曰：观鸟兽之时，察万物之变，鸟兽至净，律历所不能契，从而机之。 </p><p class="jingwen"> 爰有奇器，是生万象。八封甲子，神机鬼藏。 </p><p> 良曰：六癸为天藏，可以伏藏也。 </p><p class="jingwen"> 阴阳相胜之术，昭昭乎，进乎象矣。 </p><p> 亮曰：奇器者，圣智也。天垂象，圣人则之。推甲子，画八卦，考蓍龟，稽律历。则鬼神之情，阴阳之理昭著乎象，无不尽矣。 </p><p> 亮曰：八卦之象，申而用之。六十甲子，转而用之。神出鬼人，万明一矣。 </p><p> 良曰：万生万象者心也。合藏阴阳之术，日月之数，昭昭乎在人心矣。 </p><p> 广成子曰：甲子合阳九之数也，卦象出师众之法，出师以律，动合鬼神，顺天应时，而用鬼神之道也。 </p>
