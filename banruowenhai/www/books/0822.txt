<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(菩萨往生第四十二)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">菩萨往生第四十二<span lang="EN-US"></span></span></p>
<p>前之三辈与边地疑城，皆论凡夫往生。今品广明十方菩萨往生之数无量。弥显净土妙法，圣凡齐收，利钝悉被。普劝众生，求生极乐也。</p>
<p><b><span style="color:teal">弥勒菩萨白佛言：今此娑婆世界，及诸佛刹不退菩萨当生极乐国者，其数几何？佛告弥勒：于此世界，有七百二十亿菩萨，已曾供养无数诸佛，植众德本，当生彼国。诸小行菩萨，修习功德，当往生者，不可称计。<span lang="EN-US"></span></span></b></p>
<p>首弥勒大士叩问，此土他方不退菩萨（即阿鞞跋致）今当往生之数。佛答此土往生菩萨，其中大行者七百二十亿菩萨。小行者不计其数。‘小行’者，《无量寿经钞》云：‘小行等者，十信菩萨名为小行，对不退故。’盖谓不退菩萨名为大行菩萨，十信称为小行菩萨，以升沉不定也。</p>
<p><b><span style="color:teal">不但我刹诸菩萨等，往生彼国。他方佛土亦复如是。从远照佛刹，有十八俱胝那由他菩萨摩诃萨，生彼国土。东北方宝藏佛刹，有九十亿不退菩萨，当生彼国。从无量音佛刹、光明佛刹、龙天佛刹、胜力佛刹、师子佛刹、离尘佛刹、德首佛刹、仁王佛刹、华幢佛刹，不退菩萨当往生者，或数十百亿，或数百千亿，乃至万亿。<span lang="EN-US"></span></span></b></p>
<p>以上明他方十一佛刹之名，及往生菩萨之数。此下复标第十二、第十三两佛刹。《会疏》曰：‘十三次序，为出世前后，为约方所，其义未明。’故今亦不必深究。经中举本土及他方十三刹，此十三刹仅为无量刹土中之略例。</p>
<p><b><span style="color:teal">其第十二佛名无上华。彼有无数诸菩萨众，皆不退转。智慧勇猛，已曾供养无量诸佛，具大精进，发趣一乘。于七日中，即能摄取百千亿劫，大士所修坚固之法。斯等菩萨，皆当往生。其第十三佛名日无畏，彼有七百九十亿大菩萨众，诸小菩萨及比丘等，不可称计，皆当往生。十方世界诸佛名号及菩萨众当往生者，但说其名，穷劫不尽。<span lang="EN-US"></span></span></b></p>
<p>上文采自《魏译》。若参证《唐译》，则此处第一句‘其第十二佛’，应指第十二佛刹。（例如《魏译》‘其第二佛名曰宝藏’。《唐译》则为‘宝藏佛国’。）至于第十二佛土显往生菩萨之德，亦是例举。‘坚固之法’者，不退转法也。至于不退菩萨亦往生极乐，其义为何？如《大论》中：‘问曰：菩萨法应度众生，何以但至清净无量寿佛世界中。答曰：菩萨有二种：一者，有慈悲心多为众生。二者多集诸佛功德。乐多集诸佛功德者，至一乘清净无量寿世界。好多为众生者，至无佛法众处。’又《论注》云：‘未证净心菩萨者，初地已上七地已还诸菩萨也。此菩萨亦能现身，若百若千若万若亿，若百千万亿无佛国土施作佛事。要须作心入三昧乃能。非不作心。以作心故，名为未得净心。此菩萨愿生安乐净土，即见阿弥陀佛。见阿弥陀佛时，与上地诸菩萨毕竟身等法等。龙树菩萨、婆薮槃头菩萨，愿生彼者，当为此耳。’又云：‘菩萨于七地中，得大寂灭。上不见诸佛可求，下不见众生可度。欲舍佛道，证于实际。尔时若不得十方诸佛神力加劝，即便灭度，与二乘无异。菩萨若往生安乐，见阿弥陀佛，即无此难。’以上《大论》与《往生论注》，皆明不退菩萨愿往生极乐之因由也。</p>
<p>《无量寿起信论》曰：‘右明往生菩萨不可计数。皆是如来愿力所持，光明所摄。所以智者大师临终，令门人唱无量寿佛，及观经题目。合掌赞曰：“四十八愿，庄严净土。华池宝树，易往无人。火车相现，一念改悔，尚得往生。况戒定薰修，圣行道力，实不唐捐。”言讫，称三宝名，奄然而逝’。唐法照上五台，入大圣竹林寺，见文殊、普贤二大菩萨，问修行之要。文殊曰：“诸修行门无如念佛。我于过去劫中，因念佛故，得一切种智。是故一切诸法，般若波罗蜜多，甚深禅定，乃至诸佛正遍知海，皆从念佛而生”。照云：“当云何念？”文殊曰：“此世界西有阿弥陀佛。彼佛愿力不可思议。汝当继念，令无间断。命终之时，决定往生。”二大菩萨因与授记曰：“汝以念佛不思议故，毕竟证无上觉。若善男女愿疾出离，应当念佛。”慧日泛舶渡海，达天竺。至健驮罗国。东北大山有观音像。日乃七日叩头。又断食毕命为期。至七日夜，忽见观音现紫金身，坐宝莲华。垂手摩顶曰：“汝欲传法，自利利他，唯念西方极乐世界阿弥陀佛。”可见净土法门，胜过诸行。他如天亲大士《往生论》、马鸣大士《起信论》、智者大师《十疑论》，以及永明、天如、楚石、莲池诸大德，所有述作。莫不殷勤赞叹，导往西方。决无欺世误人之事。何况我等生当末季，法弱魔强。独力修行，岂无错路。若复徘徊不信，深恋尘劳。如蛾赴火，如鱼处涸。曾不几时，大苦随后。宜各猛省，莫更他求。</p>
<p>（以上正宗分竟。）</p>
<p>彭氏《起信论》释曰：‘正宗者，一、首明法藏广大誓愿，为令行者生担荷心。发起悲智，具普贤愿故。一、次明法藏广大功德，为令行者生真实心，广行方便，满普贤行故。一、次明极乐依正种种庄严。为今行者生决定心，至诚回向，入佛境界，不堕疑城故。一、次明往生正因，及世间果报，为令行者生精进心，一念念佛，成就三昧，决生彼国故。’准彭氏之说，要而言之，其首二则是劝愿，亦即发菩提心也。第三则是劝信。其末则劝行。止恶行善，而善中之王则持名也。信愿即是发菩提心，持名即一向专念。正是本经之宗。故云‘正宗分’。若约小本，即是信愿持名。两本繁简有差，而纲宗无异。灵峰大师论小本之正宗分曰：‘初广陈彼土依正妙果以启信。二特劝众生应求往生以发愿。三正示行者执持名号以立行。信愿持名，一经要旨。’两本合参，宗旨益明。</p>
<p><span lang="EN-US" style="&quot;Courier New&quot;">&nbsp;</span></p>
