<p align="center" style="text-align:center"><b><span style="font-size:36.0pt;color:#FF6600">维摩诘所说经注疏全集<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">姚秦三藏法师鸠摩罗什译<span lang="EN-US"></span></span></p>
<p align="center" style="text-align:center"><span style="color:#003300">昆明弥陀寺沙门冰谷注疏<span lang="EN-US"></span></span></p>
<p align="center" style="text-align:center"><span style="color:#003300">月溪法师讲述<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">佛国品第一</a></span></p>
<p align="center" style="text-align:center"><span lang="EN-US"><a href="#a02">方便品第二</a></span></p>
<p align="center" style="text-align:center"><span lang="EN-US"><a href="#a03">弟子品第三</a></span></p>
<p align="center" style="text-align:center"><span lang="EN-US"><a href="#a04">菩萨品第四</a></span></p>
<p align="center" style="text-align:center"><span lang="EN-US"><a href="#a05">文殊师利问疾品第五</a></span></p>
<p align="center" style="text-align:center"><span lang="EN-US"><a href="#a06">不思议品第六</a></span></p>
<p align="center" style="text-align:center"><span lang="EN-US"><a href="#a07">观众生品第七</a></span></p>
<p align="center" style="text-align:center"><span lang="EN-US"><a href="#a08">佛道品第八</a></span></p>
<p align="center" style="text-align:center"><span lang="EN-US"><a href="#a09">入不二法门品第九</a></span></p>
<p align="center" style="text-align:center"><span lang="EN-US"><a href="#a10">香积佛品第十</a></span></p>
<p align="center" style="text-align:center"><span lang="EN-US"><a href="#a11">菩萨行品第十一</a></span></p>
<p align="center" style="text-align:center"><span lang="EN-US"><a href="#a12">见阿<img border="0" width="16" height="16" src="./1714.files/image001.gif" v:shapes="_x0000_i1025" align="absmiddle">佛品第十二</a></span></p>
<p align="center" style="text-align:center"><span lang="EN-US"><a href="#a13">法供养品第十三</a></span></p>
<p align="center" style="text-align:center"><span lang="EN-US"><a href="#a14">嘱累品第十四</a></span></p>
<p align="center" style="text-align:center"><span lang="EN-US">&nbsp;</span></p>
<p>这部维摩诘经，就是发挥佛性法身净土绝对妙理，错认无始无明为佛性辨别，错认见闻觉知为佛性辨别。</p>
<p>释迦佛及他世界佛、维摩居士、文殊菩萨、天女及已入地菩萨所说的佛法是从佛性发挥出来，说法身遍满虚空，充塞宇宙，超出时间空间，无穷无尽，绝对的圆融，无碍事理，贯通法身净土妙理。</p>
<p>未入地菩萨认无始无明为佛性，经中所说不二法门一切通通认无明为佛性，佛发挥道理不落二边，是为入不二法门。</p>
<p>佛的弟子二乘人是由见闻觉知发挥一切的道理，认见闻觉知为佛性，故经中说：法不可见闻觉知，若行见闻觉知，是则见闻觉知，非求法也。</p>
<p><a name="a01"></a><span style="color:#333399">维摩诘所说经注疏卷上<span lang="EN-US"></span></span></p>
<p>一名不可思议解脱经。</p>
<p>什曰：‘维摩诘，秦言净名，即五百童子之一也。从妙喜国来游此境，所应既周，将还本土，欲显其淳德，以泽群生，显迹悟时，要必有由，故命同志诣佛，而独不行，独不行，则知其有疾也，何以知之？同志五百，共遵大道，至于进德修善，动静必俱，今净国之会，业之大者而不同举，明其有疾，有疾，故有问疾之会，问疾之会，由净国之集，净国之集，由净名方便，然则此经始终所由，良有在也，若自说而观，则圣众齐功，自本而寻，则功由净名，源其所由，故曰维摩诘所说也。’</p>
<p>冰曰：‘维摩诘乃音译，意谓净名，玄奘等重译此经，名无垢称经，即净名之义也。’冰曰：‘此经发挥法身绝对妙理，法身体用，非思惟测度所能及，故曰不可思议，法身绝对平等，得大解脱，故又名不可思议解脱经。’肇曰：‘上以人名经，此以法名经，以法名经，所以标榜旨归，以人名经，所以因人弘道者也。’</p>
<p>此经既是直接表示真如佛性，故与禅宗祖师所发挥者最为吻合，六祖坛经所示道理，与此经共通之处甚多，历代祖师亦多引此经言句以接后学，然法身之理，微妙玄奥，惟证与证，乃能知之，非言诠可及，故此经多以譬喻出之，使智者易以悟入，楞严经云：‘佛告阿难：如来今日实言告汝，诸有智者，要以譬喻而得开悟。’般若经云：‘校量正忆念，自修行般若之福，不如广为人天巧说譬喻，令前人易解般若，其福最胜。’是以此经所发挥之妙理，自明心见性者观之，自能头头契会，非明心见性者观之，或以为怪诞神奇，不可捉摸矣。故胡适之目为神话小说，许地山谓为极具文学价值，无异以管窥天，以蠡测海，安足以知此经哉？</p>
<p><span style="color:#333399">佛国品第一<span lang="EN-US"></span></span></p>
<p>什曰：‘经始终由于净国，故以佛国冠于篇首也。’</p>
<p>冰曰：‘净国佛国，皆指常寂光净土，即法身净土，此经发挥法身妙理，无一语离于法身，故其国佛国，其土净土，然佛国岂另有国哉？明心见性之后，变秽土为净土，变世间为佛国，即此娑婆世界，而佛国存焉。入于绝对者，觅净秽了不可得，心、佛、众生，三无差别，绝对平等，则无往而非佛国矣。’</p>
<p><b><span style="color:teal">如是我闻。<span lang="EN-US"></span></span></b></p>
<p>经乃后来结集记出，故云：我闻佛所说如此，示非私见。</p>
<p><b><span style="color:teal">一时。<span lang="EN-US"></span></span></b></p>
<p>以佛眼观之，时间空间皆属虚妄，不能存在，故不言某年某日，而云一时。</p>
<p><b><span style="color:teal">佛在毗耶离。<span lang="EN-US"></span></span></b></p>
<p>什曰：‘据佛所在方也，毗言稻，土之所宜也，耶离言广严，其地平广庄严。’</p>
<p><b><span style="color:teal">庵罗树园。<span lang="EN-US"></span></span></b></p>
<p>什曰：‘庵罗树，其果似桃而非桃也。’</p>
<p><b><span style="color:teal">与大比丘众八千人俱。<span lang="EN-US"></span></span></b></p>
<p>肇曰：‘比丘，秦言或名净乞食、或名破烦恼、或名净持戒、或名能怖魔。</p>
<p>天竺一名，该此四义，秦无一名以译之，故存义名焉。’</p>
<p><b><span style="color:teal">菩萨三万二千。<span lang="EN-US"></span></span></b></p>
<p>肇曰：‘菩萨，正音云：菩提萨埵。菩提，佛道名也，萨埵，秦言大心众生，有大心入佛道，名菩提萨埵，无正名译也。’</p>
<p>冰曰：‘菩提为觉，萨埵为有情众生，即觉有情众生之义也，简称菩萨。’菩萨以菩提心为体而自度，以大悲心为用而度人，故与声闻缘觉二乘不同。</p>
<p><b><span style="color:teal">众所知识。大智本行皆悉成就。<span lang="EN-US"></span></span></b></p>
<p>大智者，明心见性，转八识为四智，万行圆满，故名‘成就’。</p>
<p><b><span style="color:teal">诸佛威神之所建立。<span lang="EN-US"></span></span></b></p>
<p>明心见性之后，俱八解六通，能转万物为佛性，妙用无穷，皆佛性所建立。</p>
<p><b><span style="color:teal">为护法城。受持正法。<span lang="EN-US"></span></span></b></p>
<p>什曰：‘法城即实相法也。’冰曰：‘诸佛所光严住持也。’</p>
<p><b><span style="color:teal">能师子吼。<span lang="EN-US"></span></span></b></p>
<p>宏扬大乘佛法，如师子吼，使百兽慑伏。</p>
<p><b><span style="color:teal">名闻十方。众人不请。友而安之。<span lang="EN-US"></span></span></b></p>
<p>能随顺众生种性，以引导之，出于自动，故曰‘不请’。</p>
<p><b><span style="color:teal">绍隆三宝。能使不绝。<span lang="EN-US"></span></span></b></p>
<p>修大乘行，明心见性，故能续佛慧命，使三宝永无断绝。</p>
<p><b><span style="color:teal">降伏魔怨。制诸外道。<span lang="EN-US"></span></span></b></p>
<p>佛性平等，佛魔不二，恩怨不二，故能降伏一切。</p>
<p><b><span style="color:teal">悉已清净。永离盖缠。<span lang="EN-US"></span></span></b></p>
<p>自性本源清净，无缠无解。</p>
<p><b><span style="color:teal">心常安住。无碍解脱。<span lang="EN-US"></span></span></b></p>
<p>明心见性之后，真性如如，常得安住，得大解脱，自在无碍。</p>
<p><b><span style="color:teal">念定总持。辩才不断。<span lang="EN-US"></span></span></b></p>
<p>行往坐卧，皆在定中，横说竖说，无非佛性。</p>
<p><b><span style="color:teal">布施、持戒、忍辱、精进、禅定、智慧及方便力。无不具足。<span lang="EN-US"></span></span></b></p>
<p>以六波罗蜜自度，以方便力度人。</p>
<p><b><span style="color:teal">逮无所得。不起法忍。<span lang="EN-US"></span></span></b></p>
<p>佛性本体，圆满现成，无得无证，无生无灭，不受薰染，无有缘起。</p>
<p><b><span style="color:teal">已能随顺。转不退轮。<span lang="EN-US"></span></span></b></p>
<p>从体起用，随缘赴感，靡所不周，故能随顺众生根性，而宏如来大法，永不退转。</p>
<p><b><span style="color:teal">善解法相。知众生根。<span lang="EN-US"></span></span></b></p>
<p>能明四乘法相，洞悉众生根性深浅。</p>
<p><b><span style="color:teal">盖诸大众。得无所畏。<span lang="EN-US"></span></span></b></p>
<p>达于无上正等正觉，故能盖覆大众。大事已了，故无所畏惧。</p>
<p><b><span style="color:teal">功德智慧以修其心。相好严身。色像第一。舍诸世间所有饰好。<span lang="EN-US"></span></span></b></p>
<p>菩萨以功德智慧为心身之严饰，不以世间所有为饰也。</p>
<p><b><span style="color:teal">名称高远。踰于须弥。<span lang="EN-US"></span></span></b></p>
<p>须弥即喜马拉雅山，言其高也。</p>
<p><b><span style="color:teal">深信坚固。犹若金刚。<span lang="EN-US"></span></span></b></p>
<p>如金刚之不可毁坏。</p>
<p><b><span style="color:teal">法宝普照。而雨甘露。<span lang="EN-US"></span></span></b></p>
<p>以大乘法破无明生死，普被群生，如雨甘露。</p>
<p><b><span style="color:teal">于众言音。微妙第一。<span lang="EN-US"></span></span></b></p>
<p>以音声作佛事，发挥真如妙理。</p>
<p><b><span style="color:teal">深入缘起。断诸邪见。有无二边。无复余习。<span lang="EN-US"></span></span></b></p>
<p>佛性本无缘起，而能以十二因缘之法破二乘外道邪见，离于有、无二边见闻觉知作用。</p>
<p><b><span style="color:teal">演法无畏。犹师子吼。<span lang="EN-US"></span></span></b></p>
<p>演大乘究竟法门，故无所畏，如师子吼。</p>
<p><b><span style="color:teal">其所讲说。乃如雷震。<span lang="EN-US"></span></span></b></p>
<p>演说妙法，使众信受悟入，道心萌芽，如春雷动而蛰虫兴起。</p>
<p><b><span style="color:teal">无有量。已过量。<span lang="EN-US"></span></span></b></p>
<p>佛性绝对，故超越一切，不可度量。</p>
<p><b><span style="color:teal">集众法宝。如海导师。<span lang="EN-US"></span></span></b></p>
<p>肇曰：‘引导众生，入大乘海，采取法宝，使必获无难，犹海师善导商人，必获夜光也。’</p>
<p><b><span style="color:teal">了达诸法深妙之义。<span lang="EN-US"></span></span></b></p>
<p>明白真如绝对妙理。</p>
<p><b><span style="color:teal">善知众生。往来所趣及心所行。<span lang="EN-US"></span></span></b></p>
<p>知众生乃因无明妄想而流于六趣，其心所行，不外见闻觉知作用。</p>
<p><b><span style="color:teal">近无等等佛自在慧。十力、无畏、十八不共。<span lang="EN-US"></span></span></b></p>
<p>佛性平等自在，无有等级，菩萨为度众生不入涅槃，故曰‘近’。</p>
<p><b><span style="color:teal">关闭一切诸恶趣门。而生五道以现其身。<span lang="EN-US"></span></span></b></p>
<p>菩萨已明心见性，故诸恶趣已变为佛性，为度众生，故仍现身于五道。</p>
<p><b><span style="color:teal">为大医王。善疗众病。应病与药。令得服行。<span lang="EN-US"></span></span></b></p>
<p>以法药疗众生病。</p>
<p><b><span style="color:teal">无量功德皆成就。无量佛土皆严净。<span lang="EN-US"></span></span></b></p>
<p>明心见性之后，一切功德圆满，将秽土变为净土。</p>
<p><b><span style="color:teal">其见闻者。无不蒙益。<span lang="EN-US"></span></span></b></p>
<p>所见所闻，无非佛性。</p>
<p><b><span style="color:teal">诸有所作。亦不唐捐。<span lang="EN-US"></span></span></b></p>
<p>起心动念，皆是佛性。</p>
<p><b><span style="color:teal">如是一切功德皆悉具足。其名曰：等观菩萨、不等观菩萨、等不等观菩萨、定自在王菩萨、法自在王菩萨、法相菩萨、光相菩萨、光严菩萨、大严菩萨、宝积菩萨、辩积菩萨、宝手菩萨、宝印手菩萨、常举手菩萨、常下手菩萨、常惨菩萨、喜根菩萨、喜王菩萨、辩音菩萨、虚空藏菩萨、执宝矩菩萨、宝勇菩萨、宝见菩萨、帝网菩萨、明网菩萨、无缘观菩萨、慧积菩萨、宝胜菩萨、天王菩萨、坏魔菩萨、电德菩萨、自在王菩萨、功德相严菩萨、师子吼菩萨、雷音菩萨、山相击音菩萨、香象菩萨、白香象菩萨、常精进菩萨、不休息菩萨、妙生菩萨、华严菩萨、观世音菩萨、得大势菩萨、梵网菩萨、宝杖菩萨、无胜菩萨、严土菩萨、金髻菩萨、珠髻菩萨、弥勒菩萨、文殊师利法王子菩萨。如是等三万二千人。复有万梵天王尸弃等。从余四天下。来诣佛所。而为听法。<span lang="EN-US"></span></span></b></p>
<p>肇曰：‘尸弃，梵王名，秦言顶髻也。’</p>
<p><b><span style="color:teal">复有万二千天帝。亦从余四天下。来在会坐。并余大威力诸天、龙神、夜叉、乾闼婆、阿修罗、迦楼罗、紧那罗、摩侯罗伽等。悉来会坐。<span lang="EN-US"></span></span></b></p>
<p>法身说法，洞彻宇宙根源，故天龙八部，咸来预会，以示无所不包。</p>
<p><b><span style="color:teal">诸比丘、比丘尼、优婆塞、优婆夷。俱来会坐。彼时。佛与无量百千之众。恭敬围绕而为说法。譬如须弥山王显于大海。安处众宝师子之座。蔽于一切诸来大众。<span lang="EN-US"></span></span></b></p>
<p>表示佛性之崇高，无所不盖，无所不包，所谓圆裹三世，无漏无余。</p>
<p><b><span style="color:teal">尔时。毗耶离城有长者子。名曰宝积。与五百长者子。俱持七宝盖来诣佛所。头面礼足。各以其盖共供养佛。佛之威神。令诸宝盖合成一盖。遍覆三千大千世界。而此世界广长之相。悉于中现。<span lang="EN-US"></span></span></b></p>
<p>佛性体不离用，用不离体，体用一如，是无与等。七宝盖合成一盖，遍覆三千大千世界，表示佛性无所不遍，即一真法界是也，宝积亦表法身大士。</p>
<p><b><span style="color:teal">又此三千大千世界。诸须弥山、雪山、目真邻陀山、摩诃目真邻陀山、香山、宝山、金山、黑山、铁围山、大铁围山、大海江河、川流泉源。及日月星辰、天宫龙宫、诸尊神宫。悉现于宝盖中。<span lang="EN-US"></span></span></b></p>
<p>一真法界，包罗万有，无欠无余。</p>
<p><b><span style="color:teal">又十方诸佛。诸佛说法。亦现于宝盖中。<span lang="EN-US"></span></span></b></p>
<p>法身说法也。</p>
<p><b><span style="color:teal">尔时。一切大众睹佛神力。叹未曾有。合掌礼佛。瞻仰尊颜。目不暂舍。于是长者子宝积。即于佛前以偈颂曰：‘目净修广如青莲。<span lang="EN-US"></span></span></b></p>
<p>肇曰：‘五情百骸，目最为长，瞻颜而作，故先赞目也。天竺有青莲花，其叶修而广，青白分明，有大人目相，故以为喻也。’</p>
<p><b><span style="color:teal">心净已度诸禅定。<span lang="EN-US"></span></span></b></p>
<p>圆觉净心，超越于诸禅定之上。</p>
<p><b><span style="color:teal">久积净业称无量。<span lang="EN-US"></span></span></b></p>
<p>起心动念，不离佛性，不可称量。</p>
<p><b><span style="color:teal">导众以寂故稽首。<span lang="EN-US"></span></span></b></p>
<p>开示众生，使同证此常寂光净土也。</p>
<p><b><span style="color:teal">既见大圣以神变。普现十方无量土。<span lang="EN-US"></span></span></b></p>
<p>常寂光净土，不可用脑筋度量。</p>
<p><b><span style="color:teal">其中诸佛演说法。于是一切悉见闻。<span lang="EN-US"></span></span></b></p>
<p>佛性遍于一切，故法身说法，一切悉皆见闻。</p>
<p><b><span style="color:teal">法王法力超群生。常以法财施一切。<span lang="EN-US"></span></span></b></p>
<p>法王以法为布施，使众生法喜充满。</p>
<p><b><span style="color:teal">能善分别诸法相。<span lang="EN-US"></span></span></b></p>
<p>明心见性之后，以平等无碍智慧，分别四乘殊相，随顺众生种性而超度之。</p>
<p><b><span style="color:teal">于第一义而不动。<span lang="EN-US"></span></span></b></p>
<p>虽分别诸相，而佛性如如不动。</p>
<p><b><span style="color:teal">已于诸法得自在。是故稽首此法王。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>佛性能转万法，自在无碍，故为万法之王，最尊最上，故名绝对。</p>
<p><b><span style="color:teal">说法不有亦不无。<span lang="EN-US"></span></span></b></p>
<p>佛性绝对，故离于有无二边，有无者，相对也，比较而得，既见性之后，则有无皆是佛法矣。</p>
<p><b><span style="color:teal">以因缘故诸法生。<span lang="EN-US"></span></span></b></p>
<p>佛性绝对者，故无因无缘，诸法乃相对者，故以因缘而生起，一切因缘，皆由一念无明攀缘而生。</p>
<p><b><span style="color:teal">无我无造无受者。<span lang="EN-US"></span></span></b></p>
<p>诸法皆从因缘凑合而生，故无有主宰者、创造者，亦无有我，因缘一散，皆归乌有。</p>
<p><b><span style="color:teal">善恶之业亦不亡。<span lang="EN-US"></span></span></b></p>
<p>一切因缘，皆由一念无明作主，随善恶业识流转轮回，须明心见性后，方能超出此因果轮回之外。</p>
<p><b><span style="color:teal">始在佛树力降魔。<span lang="EN-US"></span></span></b></p>
<p>为免业识轮回，故修行破无始无明，降伏心魔。</p>
<p><b><span style="color:teal">得甘露灭觉道成。<span lang="EN-US"></span></span></b></p>
<p>什曰：‘梵本云：寂灭甘露。寂灭甘露，即实相法也。’</p>
<p>冰曰：‘甘露灭者，以般若智慧，破无明窠臼，见佛性，证常寂光净土是也。’</p>
<p><b><span style="color:teal">已无心意无受行。<span lang="EN-US"></span></span></b></p>
<p>心意受行，皆变为佛性，不受后有。</p>
<p><b><span style="color:teal">而悉摧伏诸外道。<span lang="EN-US"></span></span></b></p>
<p>释迦是佛性作用，是绝对。外道是见闻觉知作用，是相对。如以石击卵，无不摧毁。</p>
<p><b><span style="color:teal">三转法轮于大千。<span lang="EN-US"></span></span></b></p>
<p>始于鹿苑转法轮。</p>
<p><b><span style="color:teal">其轮本来常清净。<span lang="EN-US"></span></span></b></p>
<p>佛性清净，故法轮清净。</p>
<p><b><span style="color:teal">天人得道此为证。<span lang="EN-US"></span></span></b></p>
<p>以心印心，慧命相续，得道者皆须以妙明真心为印证。</p>
<p><b><span style="color:teal">三宝于是现世间。<span lang="EN-US"></span></span></b></p>
<p>世间于是始有佛、法、僧三宝。</p>
<p><b><span style="color:teal">以斯妙法济群生。一受不退常寂然。<span lang="EN-US"></span></span></b></p>
<p>明心见性，一悟永悟，不受后有，既已成佛，不再变为众生。</p>
<p><b><span style="color:teal">度老病死大医王。当礼法海德无边。<span lang="EN-US"></span></span></b></p>
<p>以绝对之法药，治众生老病死等相对疾病。</p>
<p><b><span style="color:teal">毁誉不动如须弥。<span lang="EN-US"></span></span></b></p>
<p>佛性绝对平等，故非诽誉所能动，如须弥之屹立。</p>
<p><b><span style="color:teal">于善不善等以慈。<span lang="EN-US"></span></span></b></p>
<p>以绝对大悲心，使善恶归于平等不二。</p>
<p><b><span style="color:teal">心行平等如虚空。<span lang="EN-US"></span></span></b></p>
<p>佛心所行，无不平等，有如虚空。</p>
<p><b><span style="color:teal">孰闻人宝不敬承。<span lang="EN-US"></span></span></b></p>
<p>众生皆有佛性，即是人宝。</p>
<p><b><span style="color:teal">今奉世尊此微盖。于中现我三千界。诸天龙神所居宫。乾闼婆等及夜叉。悉见世间诸所有。十力哀现是化变。<span lang="EN-US"></span></span></b></p>
<p>一宝盖而能包罗大千万有，则一心亦能包罗大千万有也。十力即佛性绝对之力量，以同体大悲哀愍众生而示现也。</p>
<p><b><span style="color:teal">众睹希有皆叹佛。今我稽首三界尊。大圣法王众所归。净心观佛靡不欣。各见世尊在其前。<span lang="EN-US"></span></span></b></p>
<p>佛性无所不在。</p>
<p><b><span style="color:teal">斯则神力不共法。<span lang="EN-US"></span></span></b></p>
<p>此绝对佛性妙用，非二乘所能测也。</p>
<p><b><span style="color:teal">佛以一音演说法。众生随类各得解。皆谓世尊同其语。斯则神力不共法。<span lang="EN-US"></span></span></b></p>
<p>佛以一乘一音，随顺众生根性而演四乘。</p>
<p>十方佛土中，唯有一乘法，无二亦无三，除佛方便说。</p>
<p><b><span style="color:teal">佛以一音演说法。众生各各随所解。普得受行获其利。斯则神力不共法。<span lang="EN-US"></span></span></b></p>
<p>肇曰：‘佛以一音说一法，众生各随所好而受解，好施者闻施，好戒者闻戒，各异受异行，获其异利，上一音异适，此一法异受也。’</p>
<p><b><span style="color:teal">佛以一音演说法。或有恐畏或欢喜。或生厌离或断疑。斯则神力不共法。<span lang="EN-US"></span></span></b></p>
<p>佛说大乘法，破法执空执，上根闻之欢喜而断疑，下根闻之恐畏而厌离，故法华一会，退席者三千，盖非二乘所能领受也。</p>
<p><b><span style="color:teal">稽首十力大精进。<span lang="EN-US"></span></span></b></p>
<p>肇曰：‘此下一一称德而致敬。’</p>
<p><b><span style="color:teal">稽首已得无所畏。<span lang="EN-US"></span></span></b></p>
<p>能领受大乘理，深信不疑。</p>
<p><b><span style="color:teal">稽首住于不共法。<span lang="EN-US"></span></span></b></p>
<p>大乘菩萨十八不共法。</p>
<p><b><span style="color:teal">稽首一切大导师。稽首能断众结缚。<span lang="EN-US"></span></span></b></p>
<p>破无始无明，了生脱死。</p>
<p><b><span style="color:teal">稽首已到于彼岸。<span lang="EN-US"></span></span></b></p>
<p>无始无明既破，则达涅槃岸矣。</p>
<p><b><span style="color:teal">稽首能度诸世间。<span lang="EN-US"></span></span></b></p>
<p>已自度然后能度人。</p>
<p><b><span style="color:teal">稽首永离生死道。悉知众生来去相。<span lang="EN-US"></span></span></b></p>
<p>知众生往来六趣之原因，及其心之所行。</p>
<p><b><span style="color:teal">善于诸法得解脱。<span lang="EN-US"></span></span></b></p>
<p>随拈一法，皆是佛性。</p>
<p><b><span style="color:teal">不著世间如莲华。<span lang="EN-US"></span></span></b></p>
<p>如莲出污泥而不染。</p>
<p><b><span style="color:teal">常善入于空寂行。<span lang="EN-US"></span></span></b></p>
<p>山河大地，起心动念，皆摄归本源佛性。</p>
<p><b><span style="color:teal">达诸法相无挂碍。稽首如空无所依。’<span lang="EN-US"></span></span></b></p>
<p>一切法相，皆还元为佛性，为自己原因，故动静无碍，如鸟飞空中，自由自在，此悟后境界也。</p>
<p><b><span style="color:teal">尔时。长者子宝积说此偈已。白佛言：‘世尊。是五百长者子。皆已发阿耨多罗三藐三菩提心。愿闻得佛国土清净。<span lang="EN-US"></span></span></b></p>
<p>已发大乘心，愿闻明心见性，生常寂光净土法门。</p>
<p><b><span style="color:teal">唯愿世尊。说诸菩萨净土之行。’佛言：‘善哉。宝积。乃能为诸菩萨问于如来净土之行。谛听谛听。善思念之。当为汝说。’于是宝积及五百长者子。受教而听。佛言：‘宝积。众生之类。是菩萨佛土。<span lang="EN-US"></span></span></b></p>
<p>佛性绝对，本无净秽生佛之别，为众生未悟，故说佛土以引导之，及其既悟，乃知众生与佛不二，秽土与净土不二。</p>
<p><b><span style="color:teal">所以者何？菩萨随所化众生而取佛土。随所调伏众生而取佛土。<span lang="EN-US"></span></span></b></p>
<p>调伏指二乘人所修法门。</p>
<p><b><span style="color:teal">随诸众生应以何国入佛智慧而取佛土。随诸众生应以何国起菩萨根而取佛土。<span lang="EN-US"></span></span></b></p>
<p>指发大乘心人。</p>
<p><b><span style="color:teal">所以者何？菩萨取于净国。皆为饶益诸众生故。<span lang="EN-US"></span></span></b></p>
<p>众生根性不同，菩萨随其根性上下而引导之，使皆入于佛之知见，故言佛土净国者，为饶益众生耳。</p>
<p><b><span style="color:teal">譬如有人欲于空地造立宫室。随意无碍。若于虚空。终不能成。菩萨如是为成就众生故。愿取佛国。愿取佛国者。非于空也。<span lang="EN-US"></span></span></b></p>
<p>众生成佛，乃以其本源自性为根据，如筑室于地上，佛性真实不虚，众生发愿修行，不舍不懈，终得成就，若外道之落空，则如筑室于空中，终不能成。</p>
<p><b><span style="color:teal">宝积当知。直心是菩萨净土。菩萨成佛时。不谄众生来生其国。<span lang="EN-US"></span></span></b></p>
<p>即此直心，便是菩萨净土。沩山禅师云：‘夫道人之心，质直无伪，无背无面，无诈妄心，行一切时中，视听寻常，更常委曲，亦不闭眼塞耳，但情不附物即得（出传灯录）。’</p>
<p>佛性绝对，故无谄诈。不谄众生，即明心见性众生也。</p>
<p><b><span style="color:teal">深心是菩萨净土。菩萨成佛时。具足功德众生来生其国。<span lang="EN-US"></span></span></b></p>
<p>深心即佛性本源也。明心见性，返本还元，自性本来圆满，功德具足。</p>
<p><b><span style="color:teal">菩提心是菩萨净土。菩萨成佛时。大乘众生来生其国。<span lang="EN-US"></span></span></b></p>
<p>修大乘行，证常寂光净土。</p>
<p><b><span style="color:teal">布施是菩萨净土。菩萨成佛时。一切能舍众生来生其国。持戒是菩萨净土。菩萨成佛时。行十善道满愿众生来生其国。忍辱是菩萨净土。菩萨成佛时。三十二相庄严众生来生其国。精进是菩萨净土。菩萨成佛时。勤修一切功德众生来生其国。禅定是菩萨净土。菩萨成佛时。摄心不乱众生来生其国。智慧是菩萨净土。菩萨成佛时。正定众生来生其国。<span lang="EN-US"></span></span></b></p>
<p>修大乘六般罗蜜者，可以明心见性，生常寂光净土。</p>
<p><b><span style="color:teal">四无量心是菩萨净土。菩萨成佛时。成就慈悲喜舍众生来生其国。<span lang="EN-US"></span></span></b></p>
<p>明心见性后，具足四无量心生佛国。</p>
<p><b><span style="color:teal">四摄法是菩萨净土。菩萨成佛时。解脱所摄众生来生其国。<span lang="EN-US"></span></span></b></p>
<p>肇曰：‘以四等法摄众生，为四摄也。一者惠施，财法二施，随彼所须。二者爱语，以爱心故，和言随彼所适。三者利行，随彼所利，方便利之。四者同事，遇恶同恶而断其恶，遇善同善而进其善，故名同事也。’</p>
<p>明心见性后，四摄法皆变为佛性妙用，不为法缚。</p>
<p><b><span style="color:teal">方便是菩萨净土。菩萨成佛时。于一切法方便无碍众生来生其国。<span lang="EN-US"></span></span></b></p>
<p>明心见性之后，一切法皆还元为佛性，故无有碍。</p>
<p><b><span style="color:teal">三十七道品是菩萨净土。菩萨成佛时。念处正勤神足根力觉道众生来生其国。<span lang="EN-US"></span></span></b></p>
<p>明心见性后，三十七助道品皆是佛性妙用。</p>
<p><b><span style="color:teal">回向心是菩萨净土。菩萨成佛时。得一切具足功德国土。<span lang="EN-US"></span></span></b></p>
<p>明心见性后，功德圆满，不欠不余，一切杂行皆回向于本源佛性。</p>
<p><b><span style="color:teal">说除八难是菩萨净土。菩萨成佛时。国土无有三恶八难。<span lang="EN-US"></span></span></b></p>
<p>自性清净平等，故无三恶八难。三恶者，地狱、饿鬼、畜生。八难者，无想天、北俱卢洲、佛前佛后、世智辩聪、盲聋喑哑、地狱、饿鬼、畜生。</p>
<p><b><span style="color:teal">自守戒行、不讥彼阙是菩萨净土。菩萨成佛时。国土无有犯禁之名。<span lang="EN-US"></span></span></b></p>
<p>佛性平等，故无犯禁之名。</p>
<p><b><span style="color:teal">十善是菩萨净土。菩萨成佛时。命不中夭。<span lang="EN-US"></span></span></b></p>
<p>佛性无寿夭。</p>
<p><b><span style="color:teal">大富梵行。<span lang="EN-US"></span></span></b></p>
<p>佛性绝对，故其富无可比拟。</p>
<p><b><span style="color:teal">所言诚谛。<span lang="EN-US"></span></span></b></p>
<p>佛性乃最真实者。</p>
<p><b><span style="color:teal">常以软语。眷属不离善和诤讼。言必饶益。不嫉不恚。正见众生来生其国。<span lang="EN-US"></span></span></b></p>
<p>佛性中无嫉恚诤讼等事。</p>
<p><b><span style="color:teal">如是宝积。菩萨随其直心。则能发行。随其发行。则得深心。随其深心。则意调伏。随意调伏。则如说行。随如说行。则能回向。随其回向。则有方便。随其方便。则成就众生。随成就众生。则佛土净。<span lang="EN-US"></span></span></b></p>
<p>众生自直心发愿以至修行成道，而生常寂光净土。乃自度之行。</p>
<p><b><span style="color:teal">随佛土净。则说法净。随说法净。则智慧净。随智慧净。则其心净。随其心净。则一切功德净。<span lang="EN-US"></span></span></b></p>
<p>明心见性之后，一举一动，无非佛性，佛性清净，故说法等，以至一切功德皆清净也。乃度他之行。</p>
<p><b><span style="color:teal">是故宝积。若菩萨欲得净土。当净其心。随其心净。则佛土净。’<span lang="EN-US"></span></span></b></p>
<p>必先自度，后乃度他。</p>
<p><b><span style="color:teal">尔时。舍利弗承佛威神作是念：‘若菩萨心净。则佛土净者。我世尊本为菩萨时。意岂不净？而是佛土不净若此？’<span lang="EN-US"></span></span></b></p>
<p>舍利弗未明心见性，尚未自度，故疑此土不净，乃见闻觉知作用也。</p>
<p><b><span style="color:teal">佛知其念。即告之言：‘于意云何？日月岂不净耶？而盲者不见。’对曰：‘不也。世尊。是盲者过。非日月咎。’‘舍利弗。众生罪故。不见如来佛土严净。非如来咎。舍利弗。我此土净而汝不见。’<span lang="EN-US"></span></span></b></p>
<p>明心见性者，所见无非净土。未见性者，则有净秽之别，如盲者不见日月明净，非日月咎。舍利弗见土不净，乃灵性中之染缘。</p>
<p><b><span style="color:teal">尔时。螺髻梵王语舍利弗：‘勿作是念。谓此佛土以为不净。所以者何？我见释迦牟尼佛土清净。譬如自在天宫。’<span lang="EN-US"></span></span></b></p>
<p>螺髻梵王亦未明心见性，所见仍为见闻觉知作用，其所见清净者，乃灵性中之净缘耳，非佛性也。</p>
<p><b><span style="color:teal">舍利弗言：‘我见此土。丘陵、坑坎、荆棘、沙砾、土石、诸山。秽恶充满。’螺髻梵王言：‘仁者心有高下。不依佛慧。故见此土为不净耳。<span lang="EN-US"></span></span></b></p>
<p>此乃见闻觉知作用耳。</p>
<p><b><span style="color:teal">舍利弗。菩萨于一切众生。悉皆平等。深心清净。依佛智慧。则能见此佛土清净。’<span lang="EN-US"></span></span></b></p>
<p>若能明心见性，则佛性平等，无有秽净矣。</p>
<p><b><span style="color:teal">于是佛以足指按地。<span lang="EN-US"></span></span></b></p>
<p>表示佛性也，与拈花示众无别，后世祖师棒喝，以及敲禅床等动作，皆同其旨，若能于此悟入，则看见清净佛性，三千大千世界，皆是庄严佛土，如如不动矣。</p>
<p><b><span style="color:teal">即时三千大千世界。若干百千珍宝严饰。譬如宝庄严佛。无量功德宝庄严土。一切大众叹未曾有。而皆自见坐宝莲华。<span lang="EN-US"></span></span></b></p>
<p>见本来清净面目也。</p>
<p><b><span style="color:teal">佛告舍利弗：‘汝且观是佛土严净。’舍利弗言：‘唯然。世尊。本所不见。本所不闻。今佛国土严净悉现。’佛语舍利弗：‘我佛国土常净若此。为欲度斯下劣人故。示是众恶不净土耳。<span lang="EN-US"></span></span></b></p>
<p>众生自性，本自清净，为无始无明蔽障，故不净耳。</p>
<p><b><span style="color:teal">譬如诸天共宝器食。随其福德。饭色有异。如是。舍利弗。若人心净。便见此土功德庄严。’<span lang="EN-US"></span></span></b></p>
<p>若能明心见性，则无往而非净土。</p>
<p><b><span style="color:teal">当佛现此国土严净之时。宝积所将五百长者子皆得无生法忍。八万四千人皆发阿耨多罗三藐三菩提心。佛摄神足。于是世界还复如故。求声闻乘者三万二千诸天及人。知有为法皆悉无常。远尘离垢。得法眼净。八千比丘不受诸法。漏尽意解。<span lang="EN-US"></span></span></b></p>
<p>声闻二乘闻之得解悟，非证悟也。</p>
<p>疏曰：‘佛国品乃全经之纲要也，此经发挥佛性妙理，其佛乃法身佛，其大士乃法身大士，其土则常寂光净土，其国则佛国也。长者子宝积，以宝盖供佛，此宝盖即表示真如佛性之本体，亦即一真法界，故能包罗三千大千世界，大海山河，日月星辰，无不悉现盖中。盖喻绝对佛性，横遍十方，竖穷三际，无所不包也。明心见性之后，因绝对佛性能转万物，一切相对者，皆还元为绝对之一味一相，故秽土即是净土，地狱即是天宫，皆佛性妙用也。舍利弗未明心见性，凭其见闻觉知（脑筋）分别，谓国不净，而为螺髻梵王，则谓国土净如自在天宫，两者皆是脑筋作用，一为染缘，一为净缘，是灵性中之两方面，非佛性也。佛性无染无净，惟证兴证乃能知之。故释迦佛以足指按地，直接表示佛性，不假言说分别，而国土严净悉现，与拈花示众无别，此不立文字，直指人心之旨也。’序分竟。</p>
<p><span style="color:#333399">方便品第二<span lang="EN-US"></span></span></p>
<p><a name="a02"></a>什曰：‘此品序净名德者，非集经者之意，其方便辩才，世尊常所称叹，故集经者，承其所闻以序德耳。’</p>
<p>冰曰：‘净名示疾以诲导众生，乃方便法门之巧妙者也。’正宗分起。</p>
<p><b><span style="color:teal">尔时。毗耶离大城中有长者。名维摩诘。已曾供养无量诸佛。深植善本。得无生忍。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>已明心见性。</p>
<p><b><span style="color:teal">辩才无碍。游戏神通。<span lang="EN-US"></span></span></b></p>
<p>明心见性之后，六通具足，一切无碍，庞居士云：‘神通及妙用，运水与搬柴。’禅宗所谓神通，乃指明心见性之后，起心动念，穿衣吃饭，一切酬应，不离佛性，自在无碍，非世俗呼风唤雨之神通。</p>
<p><b><span style="color:teal">逮诸总持。获无所畏。<span lang="EN-US"></span></span></b></p>
<p>明心见性之后，佛性做主，能转万物，不为物转，一切皆由佛性作主，故名‘总持’。佛性坚固如金刚，故无所畏。</p>
<p><b><span style="color:teal">降魔劳怨。入深法门。<span lang="EN-US"></span></span></b></p>
<p>佛性平等，故佛魔不二、恩怨不二，入于不二法门。</p>
<p><b><span style="color:teal">善于智度。通达方便。大愿成就。<span lang="EN-US"></span></span></b></p>
<p>已入不二门，然后能以智慧方便，成就度生大愿。</p>
<p><b><span style="color:teal">明了众生心之所趣。又能分别诸根利钝。<span lang="EN-US"></span></span></b></p>
<p>明心见性后，能分别众生根性浅深，及其所能达到之四乘境界。</p>
<p><b><span style="color:teal">久于佛道。心已纯淑。决定大乘。诸有所作。能善思量。住佛威仪。心大如海。<span lang="EN-US"></span></span></b></p>
<p>已入绝对，故念念无不了知。</p>
<p><b><span style="color:teal">诸佛咨嗟。弟子、释、梵、世主所敬。欲度人故。以善方便居毗耶离。资财无量。摄诸贫民。奉戒清净。摄诸毁禁。以忍调行。摄诸恚怒。以大精进。摄诸懈怠。一心禅寂。摄诸乱意。以决定慧。摄诸无智。虽为白衣。奉持沙门清净律行。虽处居家。不著三界。<span lang="EN-US"></span></span></b></p>
<p>超越于三界轮回之外。</p>
<p><b><span style="color:teal">示有妻子。常修梵行。现有眷属。常乐远离。虽服宝饰。而以相好严身。虽复饮食。而以禅悦为味。若至博奕戏处。辄以度人。<span lang="EN-US"></span></span></b></p>
<p>随顺众生所好而引导之。</p>
<p><b><span style="color:teal">受诸异道。不毁正信。<span lang="EN-US"></span></span></b></p>
<p>研究外道道理，不为所移。</p>
<p><b><span style="color:teal">虽明世典。常乐佛法。<span lang="EN-US"></span></span></b></p>
<p>通达世间法，而不离佛法。</p>
<p>六祖坛经云：‘即须广学多闻，识自本心，达诸佛理。’</p>
<p><b><span style="color:teal">一切见敬。为供养中最。执持正法。摄诸长幼。一切治生谐偶。虽获俗利。不以喜悦。<span lang="EN-US"></span></span></b></p>
<p>疏山卖布，船主划渡，庞蕴编竹器，皆此类也。</p>
<p><b><span style="color:teal">游诸四衢。饶益众生。入治政法。救护一切。<span lang="EN-US"></span></span></b></p>
<p>唐之裴休，宋之张商英、杨无为、元之耶律楚材，皆明心见性，身亲政治，不离佛法。</p>
<p><b><span style="color:teal">入讲论处。导以大乘。入诸学堂。诱开童蒙。入诸淫舍。示欲之过。<span lang="EN-US"></span></span></b></p>
<p>什曰：‘外国有一女人身体金色，有长者子，名达慕多罗，以千两金要入竹林，同载而去，文殊师利于中道，变身为白衣，身著宝衣，衣甚严好，女人见之，贪心内发，文殊言：欲得衣者，当发菩提心，女曰：何等为菩提心？答曰：汝身是也，问曰：云何是？答曰：菩提性空，汝身亦空，以此故是，此女曾于迦叶佛所，宿植善本，修智慧，闻是说，即得无生法忍，得无生法忍已，将示欲之过，还与长者子入竹林，入竹林已，自身现死，膨胀臭烂，长者子见已，甚大怖畏，往诣佛所，佛为说法，亦得法忍，示欲之过，有如是利益也。’</p>
<p>冰曰：‘明心见性之人，无往而非净土，故一切处无碍，而能随缘以度众生。’</p>
<p><b><span style="color:teal">入诸酒肆。能立其志。<span lang="EN-US"></span></span></b></p>
<p>二祖出入茶坊酒肆，人或笑之，祖曰：‘我自调心，何关汝事？’</p>
<p><b><span style="color:teal">若在长者。长者中尊。为说胜法。若在居士。居士中尊。断其贪著。若在刹利。刹利中尊。教以忍辱。若在婆罗门。婆罗门中尊。除其我慢。若在大臣。大臣中尊。教以正法。若在王子。王子中尊。示以忠孝。若在内官。内官中尊。化正宫女。若在庶民。庶民中尊。令兴福力。若在梵天。梵天中尊。诲以胜慧。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>外道婆罗门修净行求生梵天，所有轮回，非究竟法，故以佛法诲之，使得胜慧。<span lang="EN-US"></span></p>
<p><b><span style="color:teal">若在帝释。帝释中尊。示现无常。<span lang="EN-US"></span></span></b></p>
<p>帝释爱念未断，故示以无常，引入正法。</p>
<p><b><span style="color:teal">若在护世。护世中尊。护诸众生。<span lang="EN-US"></span></span></b></p>
<p>什曰：‘护世，四天王也，诸恶鬼神，残食众生，护世四王护之，不令害也。今言尊者，道力所护，兼及十方。’</p>
<p><b><span style="color:teal">长者维摩诘。以如是等无量方便。饶益众生。<span lang="EN-US"></span></span></b></p>
<p>肇曰：‘法身圆应，其迹无端，故称无量，上略言之耳。’</p>
<p><b><span style="color:teal">其以方便。现身有疾。<span lang="EN-US"></span></span></b></p>
<p>以方便度生，故现身有疾，其实佛中无有疾患也。</p>
<p><b><span style="color:teal">以其疾故。国王、大臣、长者、居士、婆罗门等。及诸王子。并余官属。无数千人。皆往问疾。其往者。维摩诘因以身疾。广为说法：‘<span lang="EN-US"></span></span></b></p>
<p>肉身有疾患，佛与众生皆同，释迦佛晚年有背痛之病，至法身则无有疾患也。明心见性之后，生死尚不能牵拘，况疾病乎？古德病中偈云：‘老僧自有安闲法，八苦交煎总不妨。’</p>
<p><b><span style="color:teal">诸仁者。是身无常。<span lang="EN-US"></span></span></b></p>
<p>先从此身说起。</p>
<p><b><span style="color:teal">无强无力无坚。速朽之法。不可信也。为苦为恼。众病所集。诸仁者。如此身。明智者所不怙。<span lang="EN-US"></span></span></b></p>
<p>怙者，接怙也。</p>
<p><b><span style="color:teal">是身如聚沫。不可撮摩。是身如泡。不得久立。是身如焰。从渴爱生。是身如芭蕉。中无有坚。是身如幻。从颠倒起。是身如梦。为虚妄见。是身如影。从业缘现。<span lang="EN-US"></span></span></b></p>
<p>中阴身从业缘投胎。</p>
<p><b><span style="color:teal">是身如响。属诸因缘。是身如浮云。须臾变灭。是身如电。念念不住。是身无主。为如地。是身无我。为如火。是身无寿。为如风。是身无人。为如水。是身不实。四大为家。<span lang="EN-US"></span></span></b></p>
<p>此身乃四大五蕴合成，四大离散，则此身不存矣。</p>
<p><b><span style="color:teal">是身为空。离我我所。<span lang="EN-US"></span></span></b></p>
<p>此身既不实，则我及我所皆无所依怙矣。我者我执也，我所者法执也，修行者必先破此二执，圆觉经中佛开示修奢摩他行时，曾曰：‘我今此身，四大和合，所谓发毛爪齿、皮肉筋骨、髓脑垢色皆归于地，唾涕脓血、津液涎沫、痰泪精气、大小便利皆归于水，暖气归火，动转归风，四大各离，今者妄身当在何处？即知此身毕竟无体，和合为相，实同幻化，四缘假合，妄有六根，六根四大，中外合成，妄有缘气，于中积聚，似有缘相，假名为心。善男子，此虚妄心，若无六尘，则不能有，四大分解，无尘可得，于中缘尘各归散灭，毕竟无有缘心可见。’</p>
<p><b><span style="color:teal">是身无知。如草木瓦砾。<span lang="EN-US"></span></span></b></p>
<p>知觉亦是内外因缘和合而成，若离因缘，此身实无知觉。</p>
<p><b><span style="color:teal">是身无作。风力所转。是身不净。秽恶充满。是身为虚伪。虽假以澡浴衣食。必归磨灭。<span lang="EN-US"></span></span></b></p>
<p>人之最善切者，莫如身，有身然后有生老病死等苦，故先破身执，次破众苦。</p>
<p><b><span style="color:teal">是身为灾。百一病恼。是身如丘井。为老所逼。<span lang="EN-US"></span></span></b></p>
<p>什曰：‘丘井，丘墟枯井也。昔有人有罪于王，其人怖罪逃走，王令醉象逐之，其人怖急，自投枯井，半井得一腐草，以手执之，下有恶龙，吐毒向之，傍有五毒蛇，复欲加害，二鼠啮草，草复将断，大象临其上，复欲取之，其人危苦，极大恐怖，上有一树，树上时有蜜滴，落其口中，以著味故，而忘怖畏。丘井，生死也，醉象，无常也，毒龙，恶道也，五毒蛇，五阴也，腐草，命根也，黑白二鼠，白日黑月也，蜜滴，五欲乐也，得蜜滴而忘怖畏者，喻众生得五欲蜜滴，不畏苦也。’</p>
<p>为老所迫，是譬喻从前有个人得罪于王，犯了死罪，后来坐监牢，有一天管监的人酒醉，这犯罪坐牢的人，将监牢的门开了逃跑，这个王得闻消息，马上派大象追寻那个逃犯，路上遇了一个枯井，逃跑的罪人就跳在这个井中，井的上面有一条藤子垂在井中，象见了逃犯跳在井中，因象的身比井口径大得多，不能下去，就在井口把守，而井底下面有蝎子、蜈蚣、虺、蜂、蜮等东西，这条藤上面有白老鼠和黑老鼠各一只，在井上面咬这条藤，到这时候，逃犯想上出井外，就怕大象，落在井底，又怕五毒，欲拿住藤站立不动，又恐黑白老鼠咬断藤，但井上有株大树，大树有一巢蜜蜂，恰巧蜜蜂采酿蜜糖时，蜜糖一滴一滴滴在其口中，吞下就很香甜，这时候祗感觉得蜜糖甜，而忘却了井上的大象、井底的五毒和老鼠咬藤的一切。这些都是比喻，罪人好比我们众生有生死，大象好比无常来追我们，白老鼠比白天，黑老鼠比晚间，这条藤好比我们的生命，井底下五毒好比我们的五蕴，树上的蜜糖好比五欲，因我们贪五欲，无常、生命、五蕴、昼、夜通通被五欲所蒙蔽，以至忘记一切了。</p>
<p><b><span style="color:teal">是有无定。为要当死。是身如毒蛇、如怨贼、如空聚。阴界诸入所共合成。<span lang="EN-US"></span></span></b></p>
<p>什曰：‘昔有人得罪于王，王欲密杀，箧盛四毒蛇，使其守护，有五怨贼拔刀守之，善知识语之令走，其人即去，入空聚落，便于中止，知识复言：此处是恶贼所止，若住此者，须臾贼至，丧汝身命，失汝财宝，宜速舍离，可得安隐，其人从教，即便舍去，复见大水，缚筏而渡，渡已安隐，无复众患。王喻魔也，箧喻身也，四蛇，四大也，五怨贼，五阴也，空聚落，六入也，恶贼，六尘也，河，生死也。善知识教令走者，谓佛菩萨教众生离恶魔、弃四大、舍五阴，众生从教，虽舍远三患，而未出诸入聚落，未免怨贼，复教令乘八正筏，渡生死流，度生死流已，坦然无为，无复众患也。’</p>
<p><b><span style="color:teal">诸仁者。此可患厌。当乐佛身。所以者何？佛身者。即法身也。<span lang="EN-US"></span></span></b></p>
<p>肉身既如此可患可厌，则当如何？曰：‘修行明心见性，证无生忍，与诸佛同一法身，法身常乐我净，究竟圆满。’以上说肉身之可患，以下说法身之从来。</p>
<p><b><span style="color:teal">从无量功德智慧生。<span lang="EN-US"></span></span></b></p>
<p>修般若三昧，然后能明心见性，得法身。</p>
<p><b><span style="color:teal">从戒定慧解脱解脱知见生。<span lang="EN-US"></span></span></b></p>
<p>修戒定慧之学，得解脱知见，戒定慧平等，则得法身。</p>
<p><b><span style="color:teal">从慈悲喜舍生。<span lang="EN-US"></span></span></b></p>
<p>四无量心，皆法身妙用。</p>
<p><b><span style="color:teal">从布施、持戒、忍辱柔和、勤行精进、禅定解脱三昧、多闻智慧诸波罗蜜生。<span lang="EN-US"></span></span></b></p>
<p>修六波罗蜜，明心见性，然后得法身。</p>
<p><b><span style="color:teal">从方便生。<span lang="EN-US"></span></span></b></p>
<p>从各种大乘法门生。</p>
<p><b><span style="color:teal">从六通生。<span lang="EN-US"></span></span></b></p>
<p>明心见性六通具足，皆法身妙用。</p>
<p>得漏尽通六通具足。</p>
<p>一般人修行能解六通，认为得天眼通者，乃眼睛能见室外或异地之物，天耳通者，乃耳朵能闻百千里外之声音，他心通者，乃能知旁人心中思念之事，神足通者，乃能腾空飞行无碍，宿命通者，乃能知前生之事，漏尽通者，一念不起，思想灭尽，入于涅槃，凡此解释，皆外道魔见，非佛见也。维摩诘经得漏尽通，六通具足，漏尽通者，明心见性是也，明心见性之后，一切皆为佛性，无挂碍，不受后有，名为漏尽通，此之时是也。明心见性之后：眼根所见，无非真如佛性，故释迦拈花，而迦叶微笑，天眼通是也，耳根所闻，无非佛性，风声鸟语，皆是真如，香岩闻击竹而悟道，孚上座闻鼓角而明心，百丈被马祖一喝，三日耳聋，天耳通是也，三世诸佛，同一真心，悟道祖师，一唱一酬，一问一答，和盘托出，心心相印，旁人闻之，如聋如哑，惟证与证，其心相通，此他心通是也，佛性遍满虚空，充塞宇宙，明心见性之后，得意生身，自在无碍，神足通是也，又见性之后，高高山顶坐，深深海底行，过去现在未来，同一真心，不二不异，超出时间空间，不受后有，宿命通是也，华严经所谓‘一根既还源，六根尽解脱’，得漏尽通，则此六通皆具足也，一切不离佛性体用矣，古来祖师，得六通者甚多，幸毋以神话怪说诬之。</p>
<p><b><span style="color:teal">从三明生。<span lang="EN-US"></span></span></b></p>
<p>三明，即诸佛明、菩萨明、无明明，三明皆法身妙用。</p>
<p><b><span style="color:teal">从三十七道品生。<span lang="EN-US"></span></span></b></p>
<p>三十七道品，皆法身妙用。</p>
<p align="center" style="text-align:center"><span lang="EN-US"><img border="0" width="532" height="629" src="./1714.files/image002.gif" v:shapes="_x0000_i1028"></span></p>
<p><b><span style="color:teal">从止观生。<span lang="EN-US"></span></span></b></p>
<p>修三净观，明心见性而得法身。</p>
<p>三种净观法门，破无始无明，就是奢摩他、三摩钵提、禅那，奢摩他中国音叫做寂静，就是六根齐用破无始幻无明，三摩钵提中国音叫做摄念，就是一根统领五根破无始幻无明，禅那中国音叫做静虑，就是修大乘的六度第五度静虑，六根随便用一根破无始幻无明，破无始幻无明用功，用六根的随便那一根，我们南瞻部洲（即是这个地球）的人，以眼耳意三根为敏利，如用眼根，眼睛就不向外看，而向内看，其余五根也不攀缘外境，清清净净的看，向脑筋里面来看，看来看去，看到山穷水尽的时间，达到黑黑暗暗一无所有的无明境界，这时不可停止，再向前看，看得多，□的一声，无明就会破的，无明一破，豁然贯通，柳暗花明又一村，彻天彻地的看见佛性了，或者六根齐用，清清静静的将一切外缘放下，眼根反观观自性，耳根反听听自性，鼻根反闻闻自性，舌根反尝尝自性，身根反觉觉自性，意根反念念自性，这样用功得多，机缘成熟，□的一声，就会破无明见佛性的，又或者随用一根统摄五根，好比用一主帅，统领兵将来进攻敌人一样，譬如用意根来做主将，其余五根向无明窠臼来进攻，眼耳鼻舌身都到意根上去，放下万缘，清清静静的起一个纯净的思想，来向心里去研究，研来研去，研究得多，功夫纯熟，□的一声，无明就会破的，又或者我们没有时间静坐用功，就无庸收摄六根，眼由他看，耳由他听，意由他想，但是于其中要执持一个念头来照顾佛性，不论何时何地，片刻不忘，好似失去宝珠，必要将他寻获一样，如此观照，机缘一到，□的一声，也可以见佛性。</p>
<p>圆觉经里边说：‘善男子，此三法门，皆是圆觉亲近随顺，十方如来因此成佛，十方菩萨种种方便一切同异，皆依如是三种事业，若得圆证，即成圆觉。善男子，假使有人修于圣道，教化成就百千万亿阿罗汉、辟支佛果，不如有人闻此圆觉无碍法门，一刹那顷，随顺修习。’考查古今禅宗明心见性的人，历史事迹，通通照此三个法门修的。</p>
<p><b><span style="color:teal">从十力、四无所畏、十八不共法生。<span lang="EN-US"></span></span></b></p>
<p>皆佛性妙用。十力，佛有十种之能力，即知是处非处智、知三世业报智、知诸禅解脱三昧智、知诸根胜劣智、知种种解智、知种种界智、知一切至处道智、知天眼无碍智、知宿命无漏智、知永断习气智之十力也。</p>
<p>四无所畏，又名四无畏，化他之心不却，名无畏。四无所畏有佛与菩萨之二种，佛四无畏者：（一）一切智无所畏，（二）漏尽无所畏，（三）说障道无所畏，（四）说尽苦道无所畏。菩萨四无畏者：（一）总持不忘说法无畏，（二）尽知法药及知众生根欲性心说法无所畏，（三）善能问答说法无畏，（四）能断物疑说法无畏。四无碍智，自在说法之四种智辩也，如法无碍智、义无碍智、辞无碍智、乐说无碍智也。</p>
<p>十八不共法，佛有十八种之功德，不与二乘共同，故云不共法，又二乘菩萨所不具，故又云不具也，一诸佛身无失，二口无失，三念无失，四无异想，五无不定心，六无不知己舍心，七欲无减，八精进无减，九念无减，十慧无减，十一解脱无减，十二解脱知见无减，十三一切身业随智慧行，十四一切口业随智慧行，十五一切意业随智慧行，十六智慧知见过去世无阂无障，十七智慧知见未来世无阂无障，十八智慧知见现在世无阂无障。</p>
<p><b><span style="color:teal">从断一切不善法、集一切善法生。<span lang="EN-US"></span></span></b></p>
<p>舍小乘，修大乘，明心见性而得法身。</p>
<p><b><span style="color:teal">从真实生。<span lang="EN-US"></span></span></b></p>
<p>真实者，真如佛性也。即最究竟之本体法身从此而生。</p>
<p><b><span style="color:teal">从不放逸生。<span lang="EN-US"></span></span></b></p>
<p>法身绝对，故不放逸。</p>
<p><b><span style="color:teal">从如是无量清净法生如来身。<span lang="EN-US"></span></span></b></p>
<p>明心见性后得法身，法身平等清净，故一切法皆平等清净。</p>
<p><b><span style="color:teal">诸仁者。欲得佛身。断一切众生病者。<span lang="EN-US"></span></span></b></p>
<p>既得法身，则视肉身如大海一沤，可有可无，一切肉身病患，亦无关重要矣。</p>
<p><b><span style="color:teal">当发阿耨多罗三藐三菩提心。’如是。长者维摩诘为诸问疾者。如应说法。令无数千人。皆发阿耨多罗三藐三菩提心。<span lang="EN-US"></span></span></b></p>
<p>疏曰：‘方便品先述维摩法身之德，大乘人明心见性之后，得法身妙用，游戏三昧，居浊世如净土，出入酒肆淫舍，无非方便度生，疾病为人生之苦患，故现身有疾，借此以为众生说法，肉身有生老病死，而法身无生老病死，故欲免生老病死诸苦，惟有修大乘法明心见性，方能获究竟之解脱也。’此品仍以法身为旨归。</p>
<p><span style="color:#333399">弟子品第三<span lang="EN-US"></span></span></p>
<p>维摩<a name="a03"></a>是明心见性之法身大士，故佛遣弟子亲近之，使获进益，并显维摩法身功德。</p>
<p><b><span style="color:teal">尔时。长者维摩诘自念：‘寝疾于床。世尊大慈。宁不垂愍？’佛知其意。即告舍利弗：‘汝行诣维摩诘问疾。’<span lang="EN-US"></span></span></b></p>
<p>什曰：‘声闻法中，诸罗汉无漏智慧，胜菩萨世俗智慧。大乘法中，菩萨二事俱胜，今用声闻法明大小，故先命弟子。舍利弗于弟子中智慧第一，故先命之。知其不堪而命之者，欲令其显维摩诘才辩殊胜，发起众会也。复命余人者，欲令各称其美明兼应辩慧无方也。’</p>
<p><b><span style="color:teal">舍利弗白佛言：‘世尊。我不堪任诣彼问疾。所以者何？忆念我昔曾于林中。宴坐树下。时维摩诘来谓我言：“唯。舍利弗。不必是坐为宴坐也。夫宴坐者。不于三界现身意。是为宴坐。<span lang="EN-US"></span></span></b></p>
<p>声闻人宴坐修行，断六根，入灭尽定，然六根不能永断，乃暂时停止作用耳。出定之后，故我依然，不能超出三界轮回之外，故非究竟。</p>
<p>法身大士宴坐，动静一如，无时不在定中，超越于三界轮回之外。</p>
<p><b><span style="color:teal">不起灭定而现诸威仪。是为宴坐。<span lang="EN-US"></span></span></b></p>
<p>明心见性之人，不断六根，不入断灭，行住坐卧，无非佛性。</p>
<p><b><span style="color:teal">不舍道法而现凡夫事。是为宴坐。<span lang="EN-US"></span></span></b></p>
<p>明心见性之人，不必背喧就静，虽居闹市如山林，操凡事如佛事，凡圣情尽，一切无碍。</p>
<p><b><span style="color:teal">心不住内亦不在外。是为宴坐。<span lang="EN-US"></span></span></b></p>
<p>明心见性之人，起心动念不离佛性，佛性绝对，无有内外，不住二边，无所不在。</p>
<p><b><span style="color:teal">于诸见不动而修行三十七品。是为宴坐。<span lang="EN-US"></span></span></b></p>
<p>于法无所取舍，真妄不二，邪正不二，故诸妄见与三十七道品不二，不取不舍。</p>
<p><b><span style="color:teal">不断烦恼而入涅槃。是为宴坐。<span lang="EN-US"></span></span></b></p>
<p>烦恼与菩提不二，明心见性之后，烦恼即是佛性。</p>
<p><b><span style="color:teal">若能如是坐者。佛所印可。”<span lang="EN-US"></span></span></b></p>
<p>能如此宴坐，必是明心见性之旨，故佛必加以印证。</p>
<p><b><span style="color:teal">时我。世尊。闻说是语。默然而止。不能加报。故我不任诣彼问疾。’<span lang="EN-US"></span></span></b></p>
<p>声闻人境界及用功方法，与大乘菩萨不同，于此可见。</p>
<p><b><span style="color:teal">佛告大目犍连：‘汝行诣维摩诘问疾。’<span lang="EN-US"></span></span></b></p>
<p>什曰：‘目连，婆罗门姓也，名拘律陀。拘律陀，树神名也。以求神得故，因以为名。生便有大智慧，故名大目犍连，神足第一者也。’</p>
<p><b><span style="color:teal">目连白佛言：‘世尊。我不堪任诣彼问疾。所以者何？忆念我昔入毗耶离大城。于里巷中。为诸居士说法。时维摩诘来谓我言：“唯。大目连。为白衣居士说法。不当如仁者所说。夫说法者。当如法说。法无众生。离众生垢故。<span lang="EN-US"></span></span></b></p>
<p>佛性中无众生相，不能住众生相而说法，如说法者，应如真实说法，即发挥法身妙理是也。法身无垢，生佛平等，如此发挥，方是如法。目连所说，不外施戒七事，以及因果罪福等报，使听者起众生想，妄生众相，故非如实说法，如实说法者，应先破我、人、众生、寿者四相。</p>
<p><b><span style="color:teal">法无有我。离我垢故。<span lang="EN-US"></span></span></b></p>
<p>佛性中无我相，故不能住我相而说法。</p>
<p><b><span style="color:teal">法无寿命。离生死故。<span lang="EN-US"></span></span></b></p>
<p>佛性中无寿命生死，故不应住寿命相而说法。</p>
<p><b><span style="color:teal">法无有人。前后际断故。<span lang="EN-US"></span></span></b></p>
<p>佛性中无人相，故不应住人相而说法。</p>
<p><b><span style="color:teal">法常寂然。灭诸相故。<span lang="EN-US"></span></span></b></p>
<p>佛性如如不动，无有诸相，诸相者，乃见闻觉知作用也，非佛性也。</p>
<p>金刚经云：‘离一切诸相，即名诸佛。’圆觉经云：‘末世众生不了四相，虽经多劫勤苦修道，但名有为，终不能成一切圣果。’</p>
<p><b><span style="color:teal">法离于相。无所缘故。<span lang="EN-US"></span></span></b></p>
<p>佛性无缘起。</p>
<p><b><span style="color:teal">法无名字。言语断故。<span lang="EN-US"></span></span></b></p>
<p>佛性绝对，言语道断，心行处灭。名字有二种：（一）语言名。（二）思惟名。</p>
<p><b><span style="color:teal">法无有说。离觉观故。<span lang="EN-US"></span></span></b></p>
<p>佛性离见闻觉知，故不可说。</p>
<p><b><span style="color:teal">法无形相。如虚空故。<span lang="EN-US"></span></span></b></p>
<p>佛性无形相可见，可见者，皆见闻觉知。</p>
<p><b><span style="color:teal">法无戏论。毕竟空故。<span lang="EN-US"></span></span></b></p>
<p>佛性真实不虚，故无戏论。</p>
<p><b><span style="color:teal">法无我所。离我所故。<span lang="EN-US"></span></span></b></p>
<p>佛性中无我及我所。</p>
<p><b><span style="color:teal">法无分别。离诸识故。<span lang="EN-US"></span></span></b></p>
<p>明心见性之后，八识变为四智，一切皆是佛性，故无分别，分别亦是佛性。</p>
<p><b><span style="color:teal">法无有比。无相待故。<span lang="EN-US"></span></span></b></p>
<p>佛性绝对，绝对中不容相对之存在。</p>
<p><b><span style="color:teal">法不属因。不在缘故。<span lang="EN-US"></span></span></b></p>
<p>佛性中无因无缘，因缘皆变为佛性，因缘即是佛性。</p>
<p><b><span style="color:teal">法同法性。入诸法故。<span lang="EN-US"></span></span></b></p>
<p>佛性绝对不二，故诸法皆变为佛性，一即一切，一切即一。</p>
<p><b><span style="color:teal">法随于如。无所随故。<span lang="EN-US"></span></span></b></p>
<p>佛性绝对，能转万物，不随物转，‘如’者，如来也。经云：‘若能转物，即同如来。’</p>
<p><b><span style="color:teal">法住实际。诸边不动故。<span lang="EN-US"></span></span></b></p>
<p>佛性乃最究极之真实，永不变易，如如不动，超越三界诸边，三界者，时间也，诸边者，空间也，佛性绝对，无空间时间之存在，若存在于空间时间中者，则是相对矣。</p>
<p><b><span style="color:teal">法无动摇。不依六尘故。<span lang="EN-US"></span></span></b></p>
<p>根尘识界皆变为佛性平等不动。</p>
<p>圆觉经云：‘如是乃至八万四千陀罗尼门平等不动，当知觉性平等不动。善男子，觉性遍满清净不动，圆无际故，当知六根遍满法界，根遍满故，当知六尘遍满法界，尘遍满故，当故四大遍满法界，如是乃至陀罗尼门遍满法界。善男子，由彼妙觉性遍满故，根性尘性无坏无杂。’</p>
<p><b><span style="color:teal">法无去来。常不住故。<span lang="EN-US"></span></span></b></p>
<p>佛性超过三际，故无去来。金刚经云：‘如来者，无所从来，亦无所去。’</p>
<p><b><span style="color:teal">法顺空。随无相。应无作。<span lang="EN-US"></span></span></b></p>
<p>佛性绝对，故空有皆变为佛性，有相无相皆变为佛性，如如不动而动用无穷，故曰‘应无作’。</p>
<p><b><span style="color:teal">法离好丑。<span lang="EN-US"></span></span></b></p>
<p>佛性绝对，故好丑不二，若有好丑，则是相对。</p>
<p><b><span style="color:teal">法无增损。<span lang="EN-US"></span></span></b></p>
<p>佛性绝对，故增损不二，若有增损，则是相对。</p>
<p><b><span style="color:teal">法无生灭。<span lang="EN-US"></span></span></b></p>
<p>佛性绝对，故无生灭，若有生灭，则是相对。</p>
<p><b><span style="color:teal">法无所归。<span lang="EN-US"></span></span></b></p>
<p>佛性绝对，故无所归，若有所归，则是相对。</p>
<p><b><span style="color:teal">法过眼耳鼻舌身心。<span lang="EN-US"></span></span></b></p>
<p>佛性绝对，一味一相，故超过诸根作用。</p>
<p><b><span style="color:teal">法无高下。<span lang="EN-US"></span></span></b></p>
<p>佛性绝对，故无高下，若有高下，则是相对。</p>
<p><b><span style="color:teal">法常住不动。<span lang="EN-US"></span></span></b></p>
<p>佛性绝对，故常住不动，若有动摇，则是相对。</p>
<p><b><span style="color:teal">法离一切观行。<span lang="EN-US"></span></span></b></p>
<p>佛性绝对，故不假修持，若有修持，则是相对，未入绝对。</p>
<p><b><span style="color:teal">唯。大目连。法相如是。岂可说乎？<span lang="EN-US"></span></span></b></p>
<p>佛性绝对，非言说所能及，若言说能及，则是相对，非佛性也。</p>
<p><b><span style="color:teal">夫说法者。无说无示。<span lang="EN-US"></span></span></b></p>
<p>佛性绝对，故如实说法者，说同无说，示同无示。</p>
<p><b><span style="color:teal">其听法者。无闻无得。<span lang="EN-US"></span></span></b></p>
<p>闻实法而能悟入，则闻同无闻，得即无得。</p>
<p><b><span style="color:teal">譬如幻土为幻人说法。<span lang="EN-US"></span></span></b></p>
<p>以幻除幻，使入绝对。</p>
<p><b><span style="color:teal">当建是意而为说法。当了众生根有利钝。善于知见。无所挂碍。以大悲心赞于大乘。念报佛恩。不断三宝。然后说法。”维摩诘说是法时。八百居士发阿耨多罗三藐三菩提心。我无此辩。是故不任诣彼问疾。’<span lang="EN-US"></span></span></b></p>
<p><b><span style="color:teal">佛告大迦叶：‘汝行诣维摩诘问疾。’迦叶白佛言：‘世尊。我不堪任诣彼问疾。所以者何？忆念我昔于贫里而行乞。时维摩诘来谓我言：“唯。大迦叶。有慈悲心而不能普。舍豪富。从贫乞。<span lang="EN-US"></span></span></b></p>
<p>什曰：‘先佛出家，第一头陀者也。昔一时从山中出，形体垢腻，著粗弊衣，来诣佛所，诸比丘见之，起轻贱意，佛欲除诸比丘轻慢心故，赞言：善来迦叶，即分床坐。迦叶辞白：佛为大师，我为弟子，云何共坐？佛言：我禅定解脱，智慧三昧，大慈大悲，教化众生，汝亦如是，有何差别？诸比丘闻已，发希有心，咸兴恭敬，迦叶闻是已，常学佛行慈悲救苦贫人，有是慈悲，而舍富从贫，意将何在耶？将以贫人昔不植福，故致斯报，今不度者，来世益甚，亦以造富有名利之嫌故，又不观来世现受乐故，亦以富人慢恣，难开化故，亦以贫人觉苦，厌此心易得故，从舍之生，必由异见，故讥其不普，诲以平等也。’</p>
<p><b><span style="color:teal">迦叶。住平等法。应次行乞食。<span lang="EN-US"></span></span></b></p>
<p>佛性平等不二，故无贫富。</p>
<p><b><span style="color:teal">为不食故。应行乞食。<span lang="EN-US"></span></span></b></p>
<p>佛性虽不限不食，然应以平等心而行乞食，以度众生。</p>
<p><b><span style="color:teal">为坏和合相故。应取抟食。<span lang="EN-US"></span></span></b></p>
<p>什曰：‘和合相，即抟食。食有四种，一曰抟食，二曰愿食，如见沙囊命不绝，是愿食也，三曰业食，如地狱不食而活，由其罪业应久受苦痛也，四曰识食，无色众生识想相续也。坏和合相，即是实相，令其以是心行乞也。’</p>
<p><b><span style="color:teal">为不受故。应受彼食。<span lang="EN-US"></span></span></b></p>
<p>佛性不受，然为利益众生，故应受彼食，受同无受。</p>
<p><b><span style="color:teal">以空聚想。入于聚落。<span lang="EN-US"></span></span></b></p>
<p>佛性空聚，故入聚落如空聚。</p>
<p><b><span style="color:teal">所见色。与盲等。<span lang="EN-US"></span></span></b></p>
<p>一切形相皆是佛性，故见同无见也。</p>
<p><b><span style="color:teal">所闻声。与响等。<span lang="EN-US"></span></span></b></p>
<p>一切声音皆是佛性，故闻同无闻。</p>
<p><b><span style="color:teal">所嗅香。与风等。<span lang="EN-US"></span></span></b></p>
<p>一切香味皆是佛性，故嗅同无嗅。</p>
<p><b><span style="color:teal">所食味。不分别。<span lang="EN-US"></span></span></b></p>
<p>佛性绝对，唯有一味，故不必分别，无可分别。</p>
<p><b><span style="color:teal">受诸触。如智证。<span lang="EN-US"></span></span></b></p>
<p>诸触皆是佛性，故触同无触，即时消归佛性本体。</p>
<p><b><span style="color:teal">知诸法如幻相。无自性、无他性。本自不然。今则无灭。<span lang="EN-US"></span></span></b></p>
<p>诸法如幻，明心见性之后，皆消归佛性本体，无生无灭。</p>
<p><b><span style="color:teal">迦叶。若能不舍八邪入八解脱。<span lang="EN-US"></span></span></b></p>
<p>八识得八解脱。</p>
<p><b><span style="color:teal">以邪相入正法。<span lang="EN-US"></span></span></b></p>
<p>佛性绝对，故邪正不二，无所取舍。</p>
<p><b><span style="color:teal">以一食施一切。供养诸佛及众贤圣。然后可食。<span lang="EN-US"></span></span></b></p>
<p>以一味之法食，供养自性佛、自性众生。</p>
<p><b><span style="color:teal">如是食者。非有烦恼。非离烦恼。<span lang="EN-US"></span></span></b></p>
<p>烦恼即是佛性。</p>
<p><b><span style="color:teal">非入定意。非起定意。<span lang="EN-US"></span></span></b></p>
<p>佛性大定，无有出入，有出入者，则是相对。</p>
<p><b><span style="color:teal">非住世间。非住涅槃。<span lang="EN-US"></span></span></b></p>
<p>佛性绝对，世间与出世不二，生死与涅槃不二。</p>
<p><b><span style="color:teal">其有施者。无大福。无小福。<span lang="EN-US"></span></span></b></p>
<p>佛性绝对，故罪福平等，若有罪福大小，则是相对。</p>
<p><b><span style="color:teal">不为益。不为损。<span lang="EN-US"></span></span></b></p>
<p>佛性绝对，故损益不二，若有损益，则是相对。</p>
<p><b><span style="color:teal">是为正入佛道。不依声闻。<span lang="EN-US"></span></span></b></p>
<p>能如此，方是明心见性人，行履与小乘人不同。</p>
<p><b><span style="color:teal">迦叶。若如是食。为不空食人之施也。”<span lang="EN-US"></span></span></b></p>
<p>能如是方能度人。</p>
<p><b><span style="color:teal">时我。世尊。闻说是语。得未曾有。即于一切菩萨深起敬心。复作是念：“斯有家名。辩才智慧。乃能如是。其谁不发阿耨多罗三藐三菩提心？”我从是来。不复劝人以声闻、辟支佛行。是故不任诣彼问疾。’<span lang="EN-US"></span></span></b></p>
<p><b><span style="color:teal">佛告须菩提：‘汝行诣维摩诘问疾。’<span lang="EN-US"></span></span></b></p>
<p>什曰：‘秦言善业，解空第一，善业所以造居士及致失者，有以而往，亦有由而失，请以喻明之，譬善射之人，发无遗物，虽轻翼迅逝，不能翔其舍，犹维摩诘辩慧深入，言不失会，故五百应真莫敢闯其门，善业自谓智能深入，辩足应时，故直造不疑，此往之意也。然当其入观，则心顺法相，及其出定，则情随事转，致失招屈，良由此也。维摩以善业自谓深入，而乖于平等，故此章言切而旨深者也。诸声闻体非兼备，则各有偏能，谓之第一，故五百弟子皆称第一也。’</p>
<p><b><span style="color:teal">须菩提白佛言：‘世尊。我不堪任诣彼问疾。所以者何？忆念我昔入其舍从乞食。时维摩诘取我钵盛满饭。谓我言：“唯。须菩提。若能于食等者。诸法亦等。<span lang="EN-US"></span></span></b></p>
<p>佛性平等，故平常日用穿衣食饭，无不平等，乃至八万四千陀罗尼门，皆是绝对平等者。</p>
<p><b><span style="color:teal">诸法等者。于食亦等。如是行乞。乃可取食。<span lang="EN-US"></span></span></b></p>
<p>黄檗禅师云：‘终日吃饭，未曾咬著一粒米，终日穿衣，未曾挑著一根纱，终日行路，未曾踏著一寸地。’乃指绝对法身也，与维摩同旨。</p>
<p><b><span style="color:teal">若须菩提。不断淫怒痴亦不与俱。<span lang="EN-US"></span></span></b></p>
<p>佛性绝对，不为淫怒痴所转，而能转淫怒痴为佛性。</p>
<p><b><span style="color:teal">不坏于身而随一相。<span lang="EN-US"></span></span></b></p>
<p>佛性只有一味一相，故肉身与法身合一。</p>
<p><b><span style="color:teal">不灭痴爱。起于解脱。（藏本作‘明’脱）<span lang="EN-US"></span></span></b></p>
<p>佛性绝对，故痴爱变为佛性，不假断除，自然解脱。</p>
<p><b><span style="color:teal">以五逆相而得解脱。亦不解不缚。<span lang="EN-US"></span></span></b></p>
<p>佛性绝对，故五逆相亦变为佛性。无解者，亦无缚者（黄檗传心法要）。</p>
<p><b><span style="color:teal">不见四谛。非不见谛。<span lang="EN-US"></span></span></b></p>
<p>佛性绝对，四谛皆消归一味一相，故不见有四谛，见同无见也。</p>
<p><b><span style="color:teal">非得果。非不得果。<span lang="EN-US"></span></span></b></p>
<p>佛性绝对，本来现成，故无佛果可得，得同无得也。</p>
<p><b><span style="color:teal">非凡夫。非离凡夫法。<span lang="EN-US"></span></span></b></p>
<p>佛性绝对，故凡圣不二，住于圣位而不离凡夫法，度众生而实无众生可度。</p>
<p><b><span style="color:teal">非圣人。非不圣人。<span lang="EN-US"></span></span></b></p>
<p>凡圣情尽，体露真常。</p>
<p><b><span style="color:teal">虽成就一切法而离诸法相。乃可取食。<span lang="EN-US"></span></span></b></p>
<p>金刚经云：‘法尚应舍，何况非法。’</p>
<p><b><span style="color:teal">若须菩提不见佛、不闻法。彼外道六师：富兰那迦叶、末伽梨拘赊梨子、删阇夜毗罗胝子、阿耆多翅舍钦婆罗、迦罗鸠驮迦旃延、尼犍陀若提子等。是汝之师。因其出家。彼师所堕。汝亦随堕。乃可取食。<span lang="EN-US"></span></span></b></p>
<p>凡法皆相对也，与绝对本体无关，绝对本体中，并无所谓正法、邪法，若尚存邪正之见，则未明心见性，维摩以此勘验须菩提。</p>
<p><b><span style="color:teal">若须菩提入诸邪见。不到彼岸。住于八难。不得无难。同于烦恼。离清净法。汝得无诤三昧。一切众生亦得是定。<span lang="EN-US"></span></span></b></p>
<p>意谓汝与众生，同为具足凡夫，倘你自以为得无诤三昧，则众生亦皆已得此三昧矣。</p>
<p><b><span style="color:teal">其施汝者。不名福田。<span lang="EN-US"></span></span></b></p>
<p>因汝未见性，故施汝者，无福田之可言。</p>
<p><b><span style="color:teal">供养汝者。堕三恶道。<span lang="EN-US"></span></span></b></p>
<p>供养汝不但无益，反且招损。</p>
<p><b><span style="color:teal">为与众魔共一手。作诸劳侣。汝与众魔及诸尘劳。等无有异。<span lang="EN-US"></span></span></b></p>
<p>因为汝与众魔无异之故。</p>
<p><b><span style="color:teal">于一切众生而有怨心。谤诸佛。毁于法。不入众数。终不得灭度。<span lang="EN-US"></span></span></b></p>
<p>怨心未除，谤佛毁法，故不能入于四众之数，终不能成道。</p>
<p><b><span style="color:teal">汝若如是。乃可取食。”时我。世尊。闻此茫然。不识是何言。不知以何答。便置钵欲出其舍。维摩诘言：“唯。须菩提。取钵勿惧。于意云何？如来所作化人。若以是事诘。宁有惧不？”<span lang="EN-US"></span></span></b></p>
<p>未明心见性之人，凡圣之情未尽，故闻说正法则喜，邪法则惧，须菩提亦然，故维摩复止而告之曰：倘遇无情之化人，以此等语诘之，还如汝之恐惧否？</p>
<p><b><span style="color:teal">我言：“不也。”维摩诘言：“一切诸法如幻化相。汝今不应有所惧也。<span lang="EN-US"></span></span></b></p>
<p>诸法幻化而佛性如如不动，倘能见性则不应有所惧矣。</p>
<p><b><span style="color:teal">所以者何？一切言说。不离是相。<span lang="EN-US"></span></span></b></p>
<p>一切言说皆是相对者，不离幻化相，倘闻之而惧，是为所转，未见佛性。</p>
<p><b><span style="color:teal">至于智者。不著文字。故无所惧。何以故？文字性离。<span lang="EN-US"></span></span></b></p>
<p>佛性中无文字相，故见性智者闻人说善说恶，皆无所惧，不著文字，离于文字故也。</p>
<p><b><span style="color:teal">无有文字。是则解脱。<span lang="EN-US"></span></span></b></p>
<p>明心见性，离于文字，佛名解脱。</p>
<p><b><span style="color:teal">解脱相者。则诸法也。”<span lang="EN-US"></span></span></b></p>
<p>解脱之后，文字变为佛性，故诸法亦皆变为佛性。</p>
<p><b><span style="color:teal">维摩诘说是法时。二百天子得法眼净。故我不任诣彼问疾。’<span lang="EN-US"></span></span></b></p>
<p><b><span style="color:teal">佛告富楼那弥多罗尼子：‘汝行诣维摩诘问疾。’<span lang="EN-US"></span></span></b></p>
<p>什曰：‘富楼那，秦言满也，弥多罗尼，秦言善知识，即其母名也，其人于法师中，第一善说阿毗昙也。’</p>
<p><b><span style="color:teal">富楼那白佛言：‘世尊。我不堪任诣彼问疾。所以者何？忆念我昔于大林中。在一树下为诸新学比丘说法。<span lang="EN-US"></span></span></b></p>
<p>什曰：‘近毗耶离城有园林，林中有水，水名猕猴池，园林中有僧房，是毗耶离三精舍之一也，富楼那于中为新学说法。’</p>
<p><b><span style="color:teal">时维摩诘来谓我言：“唯。富楼那。先当入定。观此人心。然后说法。<span lang="EN-US"></span></span></b></p>
<p>明心见性之人，无时不在大定之中，能知众生种种根性，富楼那未见性，无法分别，故维摩劝其先自明心见性后，方可为人说法。</p>
<p><b><span style="color:teal">无以秽食置于宝器。<span lang="EN-US"></span></span></b></p>
<p>为大乘根说小乘二乘法，如以秽食置于宝器中。</p>
<p><b><span style="color:teal">当知是比丘心之所念。无以琉璃同彼水精。汝不能知众生根源。无得发起以小乘法。彼自无疮。勿伤之也。<span lang="EN-US"></span></span></b></p>
<p>佛性本体清净，无有疮疣，若行小乘有为之法，则反足伤之。</p>
<p><b><span style="color:teal">欲行大道。莫示小径。无以大海内于牛迹。无以日光等彼萤火。富楼那。此比丘久发大乘心。中忘此意。<span lang="EN-US"></span></span></b></p>
<p>无小乘之意念。</p>
<p><b><span style="color:teal">如何以小乘法而教导之？我观小乘智慧微浅。犹如盲人。不能分别一切众生根之利钝。”时维摩诘即入三昧。令此比丘自识宿命。曾于五百佛所。植众德本。回向阿耨多罗三藐三菩提。即时豁然。还得本心。<span lang="EN-US"></span></span></b></p>
<p>久植大乘根德者，得善知识指点，触著机缘，便可悟道，看见本来佛性。</p>
<p><b><span style="color:teal">于是诸比丘稽首。礼维摩诘足。时维摩诘因为说法。于阿耨多罗三藐三菩提。不复退转。我念：“声闻不观人根。不应说法。”是故不任诣彼问疾。’<span lang="EN-US"></span></span></b></p>
<p><b><span style="color:teal">佛告摩诃迦旃延：‘汝行诣维摩诘问疾。’<span lang="EN-US"></span></span></b></p>
<p>什曰：‘南天竺婆罗门姓也，善解契经者也。’</p>
<p><b><span style="color:teal">迦旃延白佛言：‘世尊。我不堪任诣彼问疾。所以者何？忆念昔者。佛为诸比丘略说法要。我即于后敷演其义。谓无常义、苦义、空义、无我义、寂灭义。<span lang="EN-US"></span></span></b></p>
<p>皆小乘法，不能超出生灭轮回之范围。</p>
<p><b><span style="color:teal">时维摩诘来谓我言：“唯。迦旃延。无以生灭心行。说实相法。<span lang="EN-US"></span></span></b></p>
<p>圆觉经云：‘以有思惟心，测度如来圆觉境界，如取萤火烧须弥山，终不能著。以轮回心生轮回见，入于如来大寂灭海，终不能至。’</p>
<p><b><span style="color:teal">迦旃延。诸法毕竟不生不灭。是无常义。<span lang="EN-US"></span></span></b></p>
<p>常与无常其性不二，明心见性者，说常说无常皆对，佛性不二也，未明心见性者，见无常便计常，见常便计无常，皆是脑筋妄想作用，故佛性不生不灭，才是无常之义。</p>
<p><b><span style="color:teal">五受阴洞达空无所起。是苦义。<span lang="EN-US"></span></span></b></p>
<p>未明心见性者，认五阴为实有、为苦因，已明心见性者，则见五阴皆变为佛性，苦亦是佛性。</p>
<p><b><span style="color:teal">诸法究竟无所有。是空义。<span lang="EN-US"></span></span></b></p>
<p>未明心见性者，但见空而不见不空，明心见性者，见诸法皆是佛性，佛性不属有无，乃真空义。</p>
<p><b><span style="color:teal">于我无我而不二。是无我义。<span lang="EN-US"></span></span></b></p>
<p>未明心见性者，见有我无我皆不对，已明心见性者，则我与无我皆是佛性，佛性中有无不二，乃真无我义。</p>
<p><b><span style="color:teal">法本不然。今则无灭。是寂灭义。”<span lang="EN-US"></span></span></b></p>
<p>然者，如火之能生起也，佛性本来无生，故无灭，是真寂灭义。</p>
<p><b><span style="color:teal">说是法时。彼诸比丘心得解脱。故我不任诣彼问疾。’<span lang="EN-US"></span></span></b></p>
<p><b><span style="color:teal">佛告阿那律：‘汝行诣维摩诘问疾。”<span lang="EN-US"></span></span></b></p>
<p>肇曰：‘阿那律，秦言如意，刹利种也，弟子中，天眼第一。’</p>
<p><b><span style="color:teal">阿那律白佛言：‘世尊。我不堪任诣彼问疾。所以者何？忆念我昔于一处经行。时有梵王。名曰严净。与万梵俱。放净光明。来诣我所。稽首作礼问我言：“几何阿那律天眼所见？”<span lang="EN-US"></span></span></b></p>
<p>肇曰：‘梵王闻阿那律天眼第一，故问所见远近。’</p>
<p>冰曰：‘梵王代表宇宙万象。’</p>
<p><b><span style="color:teal">我即答言：“仁者。吾见此释迦牟尼佛土。三千大千世界。如观掌中庵摩勒果。”<span lang="EN-US"></span></span></b></p>
<p>肇曰：‘庵摩勒果，形似槟榔，食之除风冷，时手执此果，故即以为喻也。’</p>
<p>冰曰：‘乃见闻觉知作用，非真天眼。’</p>
<p><b><span style="color:teal">时维摩诘来谓我言：“唯。阿那律。天眼所见。为作相耶？无作相耶？假使作相。则与外道五通等。若无作相。即是无为。不应有见。”<span lang="EN-US"></span></span></b></p>
<p>佛性无相，故无见，有见则非佛性也。经云：‘见无所见即真见。’</p>
<p><b><span style="color:teal">世尊。我时默然。彼诸梵闻其言。得未曾有。即为作礼而问曰：“世孰有真天眼者？”维摩诘言：“有佛世尊得真天眼。常在三昧。悉见诸佛国。不以二相。”<span lang="EN-US"></span></span></b></p>
<p>见一切皆是佛性，惟有一相，是真天眼。</p>
<p><b><span style="color:teal">于是严净梵王及其眷属、五百梵天。皆发阿耨多罗三藐三菩提心。礼维摩诘足已。忽然不见。故我不任诣彼问疾。’<span lang="EN-US"></span></span></b></p>
<p>楞严经云：‘一人发真归元，此十方空，皆悉销殒。’</p>
<p><b><span style="color:teal">佛告优波离：‘汝行诣维摩诘问疾。’<span lang="EN-US"></span></span></b></p>
<p>什曰：‘长存誓愿，世世常作持律，故于今持律第一也。’</p>
<p><b><span style="color:teal">优波离白佛言：‘世尊。我不堪任诣彼问疾。所以者何？忆念昔者。有二比丘犯律行。以为耻。不敢问佛。来问我言：“唯。优波离。我等犯律。诚以为耻。不敢问佛。愿解疑悔。得免斯咎。”我即为其如法解说。时维摩诘来谓我言：“唯。优波离。无重增此二比丘罪。当直除灭。勿扰其心。<span lang="EN-US"></span></span></b></p>
<p>佛性绝对，无有罪福，无有持戒及犯戒者，若能明心见性，则无量劫罪障，当下消陨，如汤沃雪，觅罪障了不可得，故曰‘当直除灭’，勿以罪福扰其心也。</p>
<p><b><span style="color:teal">所以者何？彼罪性不在内、不在外、不在中间。如佛所说：心垢故众生垢。心净故众生净。<span lang="EN-US"></span></span></b></p>
<p>未入绝对，故有罪福，已入绝对，则无罪福。</p>
<p><b><span style="color:teal">心亦不在内、不在外、不在中间。如其心然。罪垢亦然。<span lang="EN-US"></span></span></b></p>
<p>三处征心不得，罪垢亦然。</p>
<p><b><span style="color:teal">诸法亦然。不出于如。<span lang="EN-US"></span></span></b></p>
<p>一切皆是佛性，无能外者。‘如’者，佛性如如，本然是也。</p>
<p><b><span style="color:teal">如优波离。以心相得解脱时。宁有垢不？”<span lang="EN-US"></span></span></b></p>
<p>心既解脱，罪垢何存？</p>
<p><b><span style="color:teal">我言：“不也。”维摩诘言：“一切众生心相无垢。亦复如是。唯。优波离。妄想是垢。无妄想是净。<span lang="EN-US"></span></span></b></p>
<p>因有无明妄想，故有净垢。净垢是相对者，佛性绝对，故无净垢。</p>
<p><b><span style="color:teal">颠倒是垢。无颠倒是净。<span lang="EN-US"></span></span></b></p>
<p>颠倒是相对者，佛性绝对，故无颠倒。</p>
<p><b><span style="color:teal">取我是垢。不取我是净。<span lang="EN-US"></span></span></b></p>
<p>取舍是相对者，佛性绝对，故无取舍。</p>
<p><b><span style="color:teal">优波离。一切法生灭不住。如幻如电。<span lang="EN-US"></span></span></b></p>
<p>一切法皆是相对者，故有生有灭，变幻如电。</p>
<p><b><span style="color:teal">诸法不相待。乃至一念不住。<span lang="EN-US"></span></span></b></p>
<p>诸法起于一念无明，一念无明变幻莫测，故诸法亦变幻莫测，虚妄不实。</p>
<p><b><span style="color:teal">诸法皆妄见。如梦、如焰、如水中月、如镜中像。以妄想生。<span lang="EN-US"></span></span></b></p>
<p>无明本无体性，故诸法亦无体性，皆由无明妄想而生。</p>
<p><b><span style="color:teal">其知此者。是名奉律。其知此者。是名善解。”<span lang="EN-US"></span></span></b></p>
<p>能明白自性本来清净，方是真能奉律持戒之人，能知诸法相对，虚妄不实，皆由无始无明而生，无始无明一经打破，皆归消灭，罪福亦尔，方名善解，善解者，善解佛之真义也。</p>
<p><b><span style="color:teal">于是二比丘言：“上智哉。是优波离所不能及。持律之上而不能说。”<span lang="EN-US"></span></span></b></p>
<p>优波离虽名持律第一，尚未明心见性，故不能说此了义之法也。</p>
<p><b><span style="color:teal">我答言：“自舍如来。未有声闻及菩萨能制其乐说之辩。其智慧明达为若此也。”时二比丘疑悔即除。发阿耨多罗三藐三菩提心。作是愿言：“令一切众生皆得是辩。”故我不任诣彼问疾。’<span lang="EN-US"></span></span></b></p>
<p>证道歌云：‘有二比丘犯淫杀，波离萤光增罪结，维摩大士顿除疑，犹如赫日销霜雪。’</p>
<p><b><span style="color:teal">佛告罗侯罗：‘汝行诣维摩诘问疾。’<span lang="EN-US"></span></span></b></p>
<p>什曰：‘阿修罗食月时，名罗侯罗，罗侯罗，秦言覆障，谓障月明也。罗侯罗六年处母胎，母胎所障故，因以为名，声闻法中，密行第一。菩萨出家之日，诸相师言：若今夜不出家，明日七宝自至，为转轮圣王，王四天下。王即于其夜更增伎乐，以悦其心，于时，菩萨欲心内发，罗侯罗即时处胎。耶输陀罗其夜有身，于是净居诸天相与悲而言：菩萨为欲所缠，迷于女色，众生可愍，谁当度者？即时变诸妓女皆如死人，甚可怖畏，令菩萨心厌，即劝出家，车匿牵马，四天王接足，踰城而去。到菩提树下思惟，苦行六年已，夜成佛时，罗侯罗乃生。生已，佛乳母问言：悉达出家，于是六年，汝今何从有身？若六年怀妊，世所未闻，诸释闻之，相与议言：此是不祥，毁辱释门，必是私窃，欲依法杀之，耶输曰：愿见大王，尔乃就死，王于是隔幔与语，具与事诘问其所由，耶输如实自陈：我非私窃，是太子之胤耳，自太子出家，我尝愁毒，寝卧冷地，故此儿不时成就耳，语王言：自看此儿颜貌色相，为是孙子不？王即抱而观之，见其色相与太子相似，王乃流泪而言曰：真是吾孙子也。佛欲证明，化作梵志，来入王宫，见儿问言：汝名何等？答言：我名罗侯罗，梵志赞言：善哉，汝以业因缘故，处胎六年，所覆障故，应名此也，王问：何业因缘？答言：我知业因缘，不知何业。佛后还国，罗侯罗见佛身相庄严，敬心内发，愿欲出家，其母语言：此人出家，得成圣道，道非汝分，何用出家？罗侯罗言：若令一人得道，我要当得，使人剃发，发已垂尽，唯有顶上少许，复言：若发都尽，则与死人无异，决定汝心，无从后悔？答言：国位有珍宝无量妙乐，我能弃之，况惜少发耶？道心坚固，遂弃国出家，以舍利弗为和尚，罗侯罗因缘及出家事，以声闻法略说也。弟子中，密行第一。’</p>
<p><b><span style="color:teal">罗侯</span></b><b><span style="color:teal">罗</span><span style="color:teal">白佛言：‘世尊。我不堪任诣彼问疾。所以者何？忆念昔时。毗耶离诸长者子来诣我所。稽首作礼问我言：“唯。罗侯罗。汝佛之子。舍转轮王位。出家为道。其出家者。有何等利？”我即如法。为说出家功德之利。<span lang="EN-US"></span></span></b></p>
<p>有功德福利，皆小乘有为法也。梁武帝问达摩祖师：‘朕即位以来，造寺写经，度僧不可胜纪，有何功德？’祖曰：‘并无功德。’帝曰：‘何以无功德？’祖曰：‘此但人天小果，有漏之因，如影随形，虽有非实。’</p>
<p><b><span style="color:teal">时维摩诘来谓我言：“唯。罗侯罗。不应说出家功德之利。所以者何？无利无功德。是为出家。<span lang="EN-US"></span></span></b></p>
<p>佛性绝对，故无利无功德，利害功德，皆是相对者。</p>
<p><b><span style="color:teal">有为法者。可说有利有功德。夫出家者。为无为法。无为法中。无利无功德。<span lang="EN-US"></span></span></b></p>
<p>有为是相对，无为是绝对，出家求见佛性，乃无为非有为。</p>
<p><b><span style="color:teal">罗侯罗。出家者。无彼无此亦无中间。<span lang="EN-US"></span></span></b></p>
<p>彼此中间，皆是相对者。</p>
<p><b><span style="color:teal">离六十二见。处于涅槃。<span lang="EN-US"></span></span></b></p>
<p>六十二见是相对，涅槃是绝对。</p>
<p><b><span style="color:teal">智者所受。<span lang="EN-US"></span></span></b></p>
<p>绝对妙理唯智者能领受。</p>
<p><b><span style="color:teal">圣所行处。<span lang="EN-US"></span></span></b></p>
<p>明心见性，乃圣者方能到此境界。</p>
<p><b><span style="color:teal">降伏众魔。<span lang="EN-US"></span></span></b></p>
<p>破二乘及外道一切相对道理。</p>
<p><b><span style="color:teal">度五道。<span lang="EN-US"></span></span></b></p>
<p>将五阴变为佛性。</p>
<p><b><span style="color:teal">净五眼。<span lang="EN-US"></span></span></b></p>
<p>将五眼变为佛性。</p>
<p><b><span style="color:teal">得五力。立五根。<span lang="EN-US"></span></span></b></p>
<p>五力及五根，皆佛性妙用。</p>
<p><b><span style="color:teal">不恼于彼。<span lang="EN-US"></span></span></b></p>
<p>烦恼菩提不二。</p>
<p><b><span style="color:teal">离众杂恶。<span lang="EN-US"></span></span></b></p>
<p>杂恶亦变为佛性。</p>
<p><b><span style="color:teal">摧诸外道。<span lang="EN-US"></span></span></b></p>
<p>外道建立于相对之上，一遇佛性绝对之理，即被摧毁无遗。</p>
<p><b><span style="color:teal">超越假名。<span lang="EN-US"></span></span></b></p>
<p>一切假名，皆是相对者，佛性绝对，故超越假名。</p>
<p><b><span style="color:teal">出淤泥。无系著。<span lang="EN-US"></span></span></b></p>
<p>变淤泥为净土，无系无著。</p>
<p><b><span style="color:teal">无我所。无所受。<span lang="EN-US"></span></span></b></p>
<p>无能无所，不受薰染。</p>
<p><b><span style="color:teal">无扰乱。<span lang="EN-US"></span></span></b></p>
<p>如如不动。</p>
<p><b><span style="color:teal">内怀喜。<span lang="EN-US"></span></span></b></p>
<p>佛性无苦无乐，故是真喜。</p>
<p><b><span style="color:teal">护彼意。<span lang="EN-US"></span></span></b></p>
<p>使念念皆同佛性。</p>
<p><b><span style="color:teal">随禅定。<span lang="EN-US"></span></span></b></p>
<p>行住坐卧，皆在定中。</p>
<p><b><span style="color:teal">离众过。<span lang="EN-US"></span></span></b></p>
<p>佛性中无过患。</p>
<p><b><span style="color:teal">若能如是。是真出家。”<span lang="EN-US"></span></span></b></p>
<p>若能如是，则见性成佛矣。</p>
<p><b><span style="color:teal">于是维摩诘语诸长者子：“汝等于正法中。宜共出家。所以者何？佛世难值。”诸长者子言：“居士。我闻佛言：父母不听。不得出家。”维摩诘言：“然。汝等便发阿耨多罗三藐三菩提心。是即出家。是即具足。”<span lang="EN-US"></span></span></b></p>
<p>未能明心见性者，虽出家而实未出家，能明心见性或发阿耨多罗三藐三菩提心，即在家同于出家，因佛性本来是具足，非因出家而得、在家而失也。</p>
<p><b><span style="color:teal">尔时。三十二长者子皆发阿耨多罗三藐三菩提心。故我不任诣彼问疾。’<span lang="EN-US"></span></span></b></p>
<p><b><span style="color:teal">佛告阿难：‘汝行诣维摩诘问疾。’<span lang="EN-US"></span></span></b></p>
<p>肇曰：‘阿难，秦言欢喜，弟子中，总持第一。’</p>
<p><b><span style="color:teal">阿难白佛言：‘世尊。我不堪任诣彼问疾。所以者何？忆念昔时。世尊身小有疾。当用牛乳。我即持钵。诣大婆罗门家门下立。时维摩诘来谓我言：“唯。阿难。何为晨朝持钵住此？”<span lang="EN-US"></span></span></b></p>
<p>生曰：‘晨非乞食时，必有以也。’</p>
<p><b><span style="color:teal">我言：“居士。世尊身小有疾。当用牛乳。故来至此。”维摩诘言：“止止。阿难。莫作是言。如来身者。金刚之体。<span lang="EN-US"></span></span></b></p>
<p>法身无病，法身不坏，故名‘金刚’。</p>
<p><b><span style="color:teal">诸恶已断。<span lang="EN-US"></span></span></b></p>
<p>无始无明已破。</p>
<p><b><span style="color:teal">众善普会。<span lang="EN-US"></span></span></b></p>
<p>一切皆变为佛性。</p>
<p><b><span style="color:teal">当有何疾？当有何恼？<span lang="EN-US"></span></span></b></p>
<p>佛性中无疾无恼，疾恼皆变为佛性。</p>
<p><b><span style="color:teal">默往。阿难。勿谤如来。莫使异人闻此粗言。<span lang="EN-US"></span></span></b></p>
<p>未见性之言也。</p>
<p><b><span style="color:teal">无令大威德诸天及他方净土诸来菩萨。得闻斯语。阿难。转轮圣王以少福故。尚得无病。岂况如来无量福会普胜者哉？<span lang="EN-US"></span></span></b></p>
<p>什曰：‘有罗汉名薄拘罗，往昔为卖药师，语夏安居僧言：若有须药，就我取之，众竟无所须，唯一比丘小病，受一诃梨勒果，因是九十劫，生人天中，受无量快乐，但闻病名而身无微患，于此生年已九十，亦未曾有病，况佛积善无量，病何由生？问曰：善恶相对，报应宜同，五逆重罪，亿劫受苦，云何一果之善，受福无量耶？答曰：罪事重而力微，善事轻而势强，譬若恶蛇将取人食，先吐毒沫在地，人践其上，即时昏熟，不能起去，然后以气吸之，三宝中作功德，亦复如是，初作功德时，其事虽微，冥益已深，然后方便引入佛道，究竟涅槃，其福乃尽。’</p>
<p>冰曰：‘修小乘者，尚可得灭尽定清净之乐，除世间疾。况如来金刚法身，圆满无缺者哉。’</p>
<p><b><span style="color:teal">行矣。阿难。勿使我等受斯耻也。外道梵志若闻此语。当作是念：“何名为师？自疾不能救。而能救诸疾人。”可密速去。勿使人闻。<span lang="EN-US"></span></span></b></p>
<p>勿与外道以口实，因佛自称大医王，倘有疾不能救，安能救人。</p>
<p><b><span style="color:teal">当知。阿难。诸如来身即是法身。非思欲身。<span lang="EN-US"></span></span></b></p>
<p>法身无漏，思欲身有漏。</p>
<p><b><span style="color:teal">佛为世尊。过于三界。<span lang="EN-US"></span></span></b></p>
<p>超越时间空间。</p>
<p><b><span style="color:teal">佛身无漏。诸漏已尽。<span lang="EN-US"></span></span></b></p>
<p>一切相对皆变为绝对。</p>
<p><b><span style="color:teal">佛身无为。不堕诸数。<span lang="EN-US"></span></span></b></p>
<p>佛性绝对，一切相对皆不能立足。</p>
<p><b><span style="color:teal">如此之身。当有何疾？”<span lang="EN-US"></span></span></b></p>
<p>佛法身实无疾患可言。</p>
<p><b><span style="color:teal">时我。世尊。实怀惭愧。得无近佛而谬听耶？即闻空中声曰：“阿难。如居士言。但为佛出五浊恶世。现行斯法。度脱众生。<span lang="EN-US"></span></span></b></p>
<p>维摩所言乃自佛性发挥，一切诸佛皆以此法度脱众生，故不可疑。</p>
<p><b><span style="color:teal">行矣。阿难。取乳勿惭。”世尊。维摩诘智慧辩才。为若此也。是故不任诣彼问疾。’<span lang="EN-US"></span></span></b></p>
<p><b><span style="color:teal">如是五百大弟子。各各向佛说其本缘。称述维摩诘所言。皆曰：‘不任诣彼问疾。’<span lang="EN-US"></span></span></b></p>
<p>疏曰：‘此分阐明已明心见性者与未明心见性者境界之不同，维摩诘乃明心见性者，故所言不离法身，全自如来寂灭海中流出，究竟而无碍，以绝对道理，摧毁相对之道理，诸弟子未明心见性，故所言不离见闻觉知，全是脑筋妄想作用，不能究竟，故多沾滞，虚妄不实，故维摩诘以绝对之理诘之，如以石击卵，无不粉碎矣。’此品全用对照法描写，故显出二种境界之迥殊。</p>
<p><span style="color:#333399">菩萨品第四<span lang="EN-US"></span></span></p>
<p><b><span style="color:teal">于是佛告弥勒菩萨：‘汝行<a name="a04"></a>诣维摩诘问疾。’<span lang="EN-US"></span></span></b></p>
<p>什曰：‘弥勒既绍尊位，又当于此土而成佛，众情所宗，故先命之。弥勒、维摩大小之量，未可定也。或云维摩虽大，或有以而不成佛，或云弥勒虽大，将有为而故辞行，或此是分身弥勒非其正体，以此三缘，故有致屈之迹也。弥勒不堪，便应召命文殊，而兼命余人者，将以一虽不堪，众不可抑，故推众求能，广命之也，亦欲令各称所闻，以尽维摩之美也。’</p>
<p>肇曰：‘五百弟子皆已不任，故复命菩萨者，将备显净名难酬德也。’</p>
<p><b><span style="color:teal">弥勒白佛言：‘世尊。我不堪任诣彼问疾。所以者何？忆念我昔。为兜率天王及其眷属。<span lang="EN-US"></span></span></b></p>
<p>什曰：‘是人中说法也。此天以弥勒将上为天师，豫怀宗敬，故常来听法也。’</p>
<p><b><span style="color:teal">说不退转地之行。<span lang="EN-US"></span></span></b></p>
<p>什曰：‘即无生法忍也。维摩诘不先遣忍心，而先遣受记者，良由诸天见弥勒受记，故有补处之尊，遂系心成佛、希想受记，故先明无受记，受记必由心生，故寻生以求记，生坏则记亡，故推世以去生也。’</p>
<p><b><span style="color:teal">时维摩诘来谓我言：“弥勒。世尊授仁者记。一生当得阿耨多罗三藐三菩提。为用何生得受记乎？过去耶？未来耶？现在耶？若过去生。过去生已灭。若未来生。未来生未至。若现在生。现在生无住。<span lang="EN-US"></span></span></b></p>
<p>此问欲破时间空间之见也，佛性超过时间空间，无有三界，方名绝对，若有现在过去未来者，则尚在三界中，未入绝对也。故明心见性者，无证无修，亦无授记。</p>
<p><b><span style="color:teal">如佛所说：比丘。汝今即时亦生亦老亦灭。<span lang="EN-US"></span></span></b></p>
<p>生灭循环相对，当其生时，则已有灭之种子存其中，故生者灭者乃同时。</p>
<p><b><span style="color:teal">若以无生得受记者。无生即是正位。于正位中。亦无受记。亦无得阿耨多罗三藐三菩提。<span lang="EN-US"></span></span></b></p>
<p>若明心见性，无有生灭，本来成佛，无佛道可成，无记可授矣。</p>
<p><b><span style="color:teal">云何弥勒受一生记乎？<span lang="EN-US"></span></span></b></p>
<p>故知尚隔一层。</p>
<p><b><span style="color:teal">为从如生得受记耶？为从如灭得受记耶？若以如生得受记者。如无有生。若以如灭得受记者。如无有灭。<span lang="EN-US"></span></span></b></p>
<p>生灭是两头话，轮回变迁，安能受记耶？</p>
<p><b><span style="color:teal">一切众生皆如也。一切法亦如也。众圣贤亦如也。至于弥勒亦如也。<span lang="EN-US"></span></span></b></p>
<p>众生诸法，贤愚凡圣，皆本来成佛。</p>
<p><b><span style="color:teal">若弥勒得受记者。一切众生亦应受记。所以者何？夫如者。不二不异。<span lang="EN-US"></span></span></b></p>
<p>凡圣一如，佛性不二。<span lang="EN-US"></span></p>
<p><b><span style="color:teal">若弥勒得阿耨多罗三藐三菩提者。一切众生皆亦应得。所以者何？一切众生。即菩提相。<span lang="EN-US"></span></span></b></p>
<p>皆是佛性。</p>
<p><b><span style="color:teal">若弥勒得灭度者。一切众生亦当灭度。所以者何？诸佛知一切众生毕竟寂灭。即涅槃相。不复更灭。<span lang="EN-US"></span></span></b></p>
<p>金刚经云：‘灭度一切众生已，而无有一众生实灭度者’，因众生本来成佛。</p>
<p><b><span style="color:teal">是故弥勒。无以此法诱诸天子。实无发阿耨多罗三藐三菩提心者。亦无退者。<span lang="EN-US"></span></span></b></p>
<p>佛性不增不减，故无发心及退者。</p>
<p><b><span style="color:teal">弥勒。当令此诸天子。舍于分别菩提之见。<span lang="EN-US"></span></span></b></p>
<p>有修有证有授记，皆未明心见性，乃以思惟心测度佛性。</p>
<p><b><span style="color:teal">所以者何？菩提者。不可以身得。不可以心得。<span lang="EN-US"></span></span></b></p>
<p>佛性本来现成，无得无失，故不可以感觉思想测度之。</p>
<p><b><span style="color:teal">寂灭是菩提。灭诸相故。<span lang="EN-US"></span></span></b></p>
<p>佛性能转一切形相名字，使归如来大寂灭海。</p>
<p><b><span style="color:teal">不观是菩提。离诸缘故。<span lang="EN-US"></span></span></b></p>
<p>十二因缘已变为佛性，故无须观，亦无可观。僧问子湖神禅师曰：‘什么是一心三观？’师曰：‘我尚无一心，而说什么是三观。’</p>
<p><b><span style="color:teal">不行是菩提。无忆念故。<span lang="EN-US"></span></span></b></p>
<p>念念不离佛性，故念同无念，行同无行。</p>
<p><b><span style="color:teal">断是菩提。舍诸见故。<span lang="EN-US"></span></span></b></p>
<p>诸见皆变为佛性，见同无见，不断即断，故是真断。</p>
<p><b><span style="color:teal">离是菩提。离诸妄想故。<span lang="EN-US"></span></span></b></p>
<p>佛性不受薰染，故妄想自离，更无离者。</p>
<p><b><span style="color:teal">障是菩提。障诸愿故。<span lang="EN-US"></span></span></b></p>
<p>理事二障，皆变为佛性，故无障无愿。</p>
<p><b><span style="color:teal">不入是菩提。无贪著故。<span lang="EN-US"></span></span></b></p>
<p>贪著已变为佛性，故无受无入。</p>
<p><b><span style="color:teal">顺是菩提。顺于如故。<span lang="EN-US"></span></span></b></p>
<p>转万物为佛性。</p>
<p><b><span style="color:teal">住是菩提。住法性故。<span lang="EN-US"></span></span></b></p>
<p>念念但住于佛性，故住同无住。</p>
<p><b><span style="color:teal">至是菩提。至实际故。<span lang="EN-US"></span></span></b></p>
<p>进入绝对究竟本体。</p>
<p><b><span style="color:teal">不二是菩提。离意法故。<span lang="EN-US"></span></span></b></p>
<p>非思想所及，故绝对不二。</p>
<p><b><span style="color:teal">等是菩提。等虚空故。<span lang="EN-US"></span></span></b></p>
<p>佛性绝对平等，比若虚空，亦无虚空之量。</p>
<p><b><span style="color:teal">无为是菩提。无生住灭故。<span lang="EN-US"></span></span></b></p>
<p>生住灭皆变为佛性，故为同无为。</p>
<p><b><span style="color:teal">知是菩提。了众生心行故。<span lang="EN-US"></span></span></b></p>
<p>明心见性者，能知众生种种心性。</p>
<p><b><span style="color:teal">不会是菩提。诸入不会故。<span lang="EN-US"></span></span></b></p>
<p>内外六入皆变为佛性，故不会。</p>
<p><b><span style="color:teal">不合是菩提。离烦恼习故。<span lang="EN-US"></span></span></b></p>
<p>烦恼即菩提，故无须求背尘合觉，本自觉故。</p>
<p><b><span style="color:teal">无处是菩提。无形色故。<span lang="EN-US"></span></span></b></p>
<p>一切形色皆变为佛性，故色即是空，空即是色。</p>
<p><b><span style="color:teal">假名是菩提。名字空故。<span lang="EN-US"></span></span></b></p>
<p>名字皆变为佛性。</p>
<p><b><span style="color:teal">如化是菩提。无取舍故。<span lang="EN-US"></span></span></b></p>
<p>取舍是相对，佛性绝对，故无取舍。</p>
<p><b><span style="color:teal">无乱是菩提。常自静故。<span lang="EN-US"></span></span></b></p>
<p>动静皆是佛性，故无乱，穿衣食饭，一切酬应，皆在定中。</p>
<p><b><span style="color:teal">善寂是菩提。性清净故。<span lang="EN-US"></span></span></b></p>
<p>自性本来清净。</p>
<p><b><span style="color:teal">无取是菩提。离攀缘故。<span lang="EN-US"></span></span></b></p>
<p>佛性不受薰染，离于攀缘，故无取无舍。</p>
<p><b><span style="color:teal">无异是菩提。诸法等故。<span lang="EN-US"></span></span></b></p>
<p>佛性平等不二，一味一相，故无异无同。</p>
<p><b><span style="color:teal">无比是菩提。无可喻故。<span lang="EN-US"></span></span></b></p>
<p>佛性绝对，故无一物可比喻，可比喻者，即是相对。</p>
<p><b><span style="color:teal">微妙是菩提。诸法难知故。”<span lang="EN-US"></span></span></b></p>
<p>佛性非思想所及。</p>
<p><b><span style="color:teal">世尊。维摩诘说是法时。二百天子得无生法忍。故我不任诣彼问疾。’<span lang="EN-US"></span></span></b></p>
<p><b><span style="color:teal">佛告光严童子：‘汝行诣维摩诘问疾。’光严白佛言：‘世尊。我不堪任诣彼问疾。所以者何？忆念我昔。出毗耶离大城。时维摩诘方入城。我即为作礼而问言：“居士从何所来？”答我言：“吾从道场来。”<span lang="EN-US"></span></span></b></p>
<p>什曰：‘以光严心乐道场，故言从道场来，以发悟其心也。光严虽欲得道场，而未知所以得，得必由因，故为广说万行。万行是道场因，而言道场者，是因中说果也。复次，佛所坐处，于中成道，故名道场。善心道场，亦复如是。广积众善，故佛道得成，是以万善为一切智地，乃真道场也。’</p>
<p><b><span style="color:teal">我问：“道场者。何所是？”答曰：“真心是道场。无虚假故。<span lang="EN-US"></span></span></b></p>
<p>真心是绝对，虚假是相对。</p>
<p><b><span style="color:teal">发行是道场。能办事故。<span lang="EN-US"></span></span></b></p>
<p>修大乘行，能荷担如来大法。</p>
<p><b><span style="color:teal">深心是道场。增益功德故。<span lang="EN-US"></span></span></b></p>
<p>修大乘行，能明心见性，故功德无量。</p>
<p><b><span style="color:teal">菩提心是道场。无错谬故。<span lang="EN-US"></span></span></b></p>
<p>佛性绝对，故无错谬。</p>
<p><b><span style="color:teal">布施是道场。不望报故。<span lang="EN-US"></span></span></b></p>
<p>不住相布施，佛性本来平等，故无施者报施。</p>
<p><b><span style="color:teal">持戒是道场。得愿具故。<span lang="EN-US"></span></span></b></p>
<p>自性本源清净，故无持犯。</p>
<p><b><span style="color:teal">忍辱是道场。于诸众生心无碍故。<span lang="EN-US"></span></span></b></p>
<p>自性平等，故忍同无忍。</p>
<p><b><span style="color:teal">精进是道场。不懈退故。<span lang="EN-US"></span></span></b></p>
<p>自性不退转。</p>
<p><b><span style="color:teal">禅定是道场。心调柔故。<span lang="EN-US"></span></span></b></p>
<p>真心自在无碍。</p>
<p><b><span style="color:teal">智慧是道场。现见诸法故。<span lang="EN-US"></span></span></b></p>
<p>见诸法皆是佛性。</p>
<p><b><span style="color:teal">慈是道场。等众生故。<span lang="EN-US"></span></span></b></p>
<p>发同体大慈悲心，以度众生。</p>
<p><b><span style="color:teal">悲是道场。忍疲苦故。<span lang="EN-US"></span></span></b></p>
<p>不辞疲苦以度众生。</p>
<p><b><span style="color:teal">喜是道场。悦乐法故。<span lang="EN-US"></span></span></b></p>
<p>真性中无苦无乐，故是真悦。</p>
<p><b><span style="color:teal">舍是道场。憎爱断故。<span lang="EN-US"></span></span></b></p>
<p>无憎爱，故无不可舍。</p>
<p><b><span style="color:teal">神通是道场。成就六通故。<span lang="EN-US"></span></span></b></p>
<p>明心见性后，具足六通，六通皆佛性妙用。</p>
<p>六通者，一天眼通，见佛性，洞彻本地风光。二天耳通，能懂最上乘法，证与证者，言语互相了解，旁人不知。三他心通，悟与悟者，心得相同。四宿命通，无量劫生死种子，和盘托出。五神足通，佛性遍满虚空，无所不在，如旭日当空。六漏尽通，证无余涅槃，不受后有。</p>
<p><b><span style="color:teal">解脱是道场。能背舍故。<span lang="EN-US"></span></span></b></p>
<p>得八解脱，楞严经云：‘一根既返源，六根成解脱。’</p>
<p><b><span style="color:teal">方便是道场。教化众生故。<span lang="EN-US"></span></span></b></p>
<p>明心见性后，以种种方便，开示众生。</p>
<p><b><span style="color:teal">四摄是道场。摄众生故。<span lang="EN-US"></span></span></b></p>
<p>什曰：‘一、惠施，惠施有二种施，下人以财施，上人以法施。二、爱语，爱语复有二种，于下人则以软言将悦，于上人则以法语慰谕，皆以爱心作爱语也。三、利语，利语亦有二种，下人则为设方便，令得俗利，上人则为作方便，令得法利。四、同事，同事亦有二种，同恶人则诱以善法，同善人则令增善根，随类而入，事与彼同，故名同事也。’</p>
<p><b><span style="color:teal">多闻是道场。如闻行故。<span lang="EN-US"></span></span></b></p>
<p>六祖坛经云：‘即须广学多闻，识自本心，达诸佛理’，闻而能行。</p>
<p><b><span style="color:teal">伏心是道场。正观诸法故。<span lang="EN-US"></span></span></b></p>
<p>求伏心者，必用般若打破无始无明见佛性，是为正观。</p>
<p><b><span style="color:teal">三十七品是道场。舍有为法故。<span lang="EN-US"></span></span></b></p>
<p>舍小乘有为法，学大乘无为法。</p>
<p><b><span style="color:teal">谛是道场。不诳世间故。<span lang="EN-US"></span></span></b></p>
<p>什曰：‘小乘中说四谛，大乘中说一谛。今言谛，是则一谛，一谛，实相也。俗数法虚妄，谓言有而更无，谓言无而有更，是诳人也。见余谛，谓言必除我惑，而不免妄想，亦是诳也。今一谛无此众过，故不诳人也。从一谛乃至诸法无我，是诸法实相，即一谛中异句异味也。由此一谛，故佛道得成，一谛即是佛因，故名道场也。’</p>
<p>冰曰：‘涅槃经中有圣谛，大乘法也。明心见性后，圣谛变为佛性。’</p>
<p><b><span style="color:teal">缘起是道场。无明乃至老死皆无尽故。<span lang="EN-US"></span></span></b></p>
<p>十二因缘变为佛性。</p>
<p><b><span style="color:teal">诸烦恼是道场。知如实故。<span lang="EN-US"></span></span></b></p>
<p>烦恼亦变为佛性。</p>
<p><b><span style="color:teal">众生是道场。知无我故。<span lang="EN-US"></span></span></b></p>
<p>佛性无我、人、众生、寿者。</p>
<p><b><span style="color:teal">一切法是道场。知诸法空故。<span lang="EN-US"></span></span></b></p>
<p>诸法变为佛性，故色即是空，空即是色，第一义空名为佛性。</p>
<p><b><span style="color:teal">降魔是道场。不倾动故。<span lang="EN-US"></span></span></b></p>
<p>佛性绝对，故能克服一切相对之魔。</p>
<p><b><span style="color:teal">三界是道场。无所趣故。<span lang="EN-US"></span></span></b></p>
<p>佛性绝对，超越三界，故无趣向。</p>
<p><b><span style="color:teal">师子吼是道场。无所畏故。<span lang="EN-US"></span></span></b></p>
<p>说大乘法如师子吼，使百兽皆慑服。</p>
<p><b><span style="color:teal">力无畏不共法是道场。无诸过故。<span lang="EN-US"></span></span></b></p>
<p>佛性无过患，力无畏不共法皆变为佛性。</p>
<p><b><span style="color:teal">三明是道场。无余碍故。<span lang="EN-US"></span></span></b></p>
<p>三明即是佛性，故无余碍。</p>
<p><b><span style="color:teal">一念知一切法是道场。成就一切智故。<span lang="EN-US"></span></span></b></p>
<p>起心动念无非佛性，一切圆满。</p>
<p><b><span style="color:teal">如是。善男子。菩萨若应诸波罗蜜教化众生。诸有所作。举足下足。当知皆从道场来。住于佛法矣。”<span lang="EN-US"></span></span></b></p>
<p>明心见性之后，一举一动、一言一默，皆出自佛性，与佛无别。</p>
<p><b><span style="color:teal">说是法时。五百天人皆发阿耨多罗三藐三菩提心。故我不任诣彼问疾。’<span lang="EN-US"></span></span></b></p>
<p><b><span style="color:teal">佛告持世菩萨：‘汝行诣维摩诘问疾。’持世白佛言：‘世尊。我不堪任诣彼问疾。所以者何？忆念我昔住于静室。时魔波旬从万二千天女。状如帝释。鼓乐弦歌。来诣我所。与其眷属。稽首我足。合掌恭敬。于一面立。我意谓是帝释。<span lang="EN-US"></span></span></b></p>
<p>什曰：‘波旬，秦言杀者，常欲断人慧命，故名杀者，亦名恶中恶。恶有三种，一曰恶，二曰大恶，三曰恶中恶。若以恶加己，还以恶报，是名为恶。若人不侵己，无故加恶，是名大恶。若人来供养恭敬，不念报恩，而反害之，是名恶中恶。恶中恶，魔王最甚也。诸佛尝欲令诸众生安隐，而反坏乱，故言甚也。’肇曰：‘魔以持世宴静，欲乱其心，若现本形，恐不与言，故变为释相，时持世不以通观，故谓是帝释也。’</p>
<p><b><span style="color:teal">而语之言：“善来憍尸迦。虽福应有。不当自恣。<span lang="EN-US"></span></span></b></p>
<p>什曰：‘憍尸，姓也，字摩伽陀。’肇曰：‘憍尸迦，帝释姓也。’生曰：‘以供养而来，故善之也。从女弦歌，是自恣法也。福有而自恣者，复为罪之根也。’</p>
<p><b><span style="color:teal">当观五欲无常。以求善本。<span lang="EN-US"></span></span></b></p>
<p>观此语可见尚未明心见性，佛性不可求，五欲不须断，明心见性后变为佛性。</p>
<p><b><span style="color:teal">于身命财。而修坚法。”<span lang="EN-US"></span></span></b></p>
<p>佛性非修而得，此语未见性。</p>
<p><b><span style="color:teal">即语我言：“正士。受是万二千天女。可备扫洒。”我言：“憍尸迦。无以此非法之物。要我沙门释子。此非我宜。”<span lang="EN-US"></span></span></b></p>
<p>亦未见性语，明心见性人，转万有为佛性，无所不宜。</p>
<p><b><span style="color:teal">所言未讫。时维摩诘来谓我言：“非帝释也。是为魔来。娆固汝耳。”即语魔言：“是诸女等。可以与我。如我应受。”<span lang="EN-US"></span></span></b></p>
<p>明心见性者，能转万物为佛性，故无不可受。</p>
<p><b><span style="color:teal">魔即惊惧。<span lang="EN-US"></span></span></b></p>
<p>邪不敌正。</p>
<p><b><span style="color:teal">念：“维摩诘将无恼我。”欲隐形去而不能隐。尽其神力亦不得去。<span lang="EN-US"></span></span></b></p>
<p>佛眼之下，无能避者。</p>
<p><b><span style="color:teal">即闻空中声曰：“波旬。以女与之。乃可得去。”魔以畏故。俯仰而与。尔时。维摩诘语诸女言：“魔以汝等与我。今汝皆当发阿耨多罗三藐三菩提心。”<span lang="EN-US"></span></span></b></p>
<p>转众魔为佛性。</p>
<p><b><span style="color:teal">即随所应而为说法。令发道意。复言：“汝等已发道意。有法乐可以自娱。不应复乐五欲乐也。”<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">天女即问：“何谓法乐？”答言：“乐常信佛。乐欲听法。乐供养众。乐离五欲。乐观五阴如怨贼。乐观四大如毒蛇。乐观内入如空聚。乐随护道意。乐饶益众生。乐敬养师。乐广行施。乐坚持戒。乐忍辱柔和。乐勤集善根。乐禅定不乱。乐离垢明慧。乐广菩提心。乐降伏众魔。乐断诸烦恼。乐净佛国土。乐成就相好故。修诸功德。乐庄严道场。乐闻深法不畏。<span lang="EN-US"></span></span></b></p>
<p>乐大乘法而不畏惧。</p>
<p><b><span style="color:teal">乐三脱门。不乐非时。<span lang="EN-US"></span></span></b></p>
<p>明心见性，得空、无相、无作三解脱门。二乘误认无始无明境界为三解脱门。未至真涅槃时，而自谓已得涅槃，故曰‘非时’。</p>
<p><b><span style="color:teal">乐近同学。乐于非同学中。心无恚碍。<span lang="EN-US"></span></span></b></p>
<p>自觉大乘而不憎二乘人，故无恚碍，始能近而诱之。</p>
<p><b><span style="color:teal">乐将护恶知识。<span lang="EN-US"></span></span></b></p>
<p>对外道二乘恶知识，生慈悲心而度之。</p>
<p><b><span style="color:teal">乐亲近善知识。<span lang="EN-US"></span></span></b></p>
<p>亲近明眼善知识。</p>
<p><b><span style="color:teal">乐心喜清净。乐修无量道品之法。是为菩萨法乐。”于是波旬告诸女言：“我欲与汝俱还天宫。”诸女言：“以我等与此居士有法乐。我等甚乐。不复乐五欲乐也。”<span lang="EN-US"></span></span></b></p>
<p>不退转也。</p>
<p><b><span style="color:teal">魔言：“居士。可舍此女。一切所有施于彼者。是为菩萨。”维摩诘言：“我已舍矣。汝便将去。令一切众生得法愿具足。”<span lang="EN-US"></span></span></b></p>
<p>已自度，则须入魔宫度众生，始名菩萨道。</p>
<p><b><span style="color:teal">于是诸女问维摩诘：“我等云何止于魔宫？”维摩诘言：“诸姊。有法门名无尽灯。汝等当学。无尽灯者。譬如一灯燃百千灯。冥者皆明。明终不尽。如是诸姊。夫一菩萨开导百千众生。令发阿耨多罗三藐三菩提心。于其道意。亦不灭尽。随所说法。而自增益一切善法。是名无尽灯也。汝等虽住魔宫。以是无尽灯。令无数天子天女发阿耨多罗三藐三菩提心者。为报佛恩。亦大饶益一切众生。”<span lang="EN-US"></span></span></b></p>
<p>报恩经云：‘知恩者，发无上菩提心。报恩者，教一切众生发菩提心。’</p>
<p><b><span style="color:teal">尔时。天女头面礼维摩诘足。随魔还宫。忽然不现。<span lang="EN-US"></span></span></b></p>
<p>消归佛性本体。</p>
<p><b><span style="color:teal">世尊。维摩诘有如是自在神力、智慧辩才。故我不任诣彼问疾。”<span lang="EN-US"></span></span></b></p>
<p><b><span style="color:teal">佛告长者子善德：‘汝行诣维摩诘问疾。’善德白佛言：‘世尊。我不堪任诣彼问疾。所以者何？忆念我昔。自于父舍。设大施会。<span lang="EN-US"></span></span></b></p>
<p>冰曰：‘即无遮法会。’</p>
<p><b><span style="color:teal">供养一切沙门、婆罗门及诸外道、贫穷下贱孤独乞人。<span lang="EN-US"></span></span></b></p>
<p>什曰：‘佛法及外道，凡出家者皆名沙门，异学能大议论者，名外道也。乞人有三种：一、沙门，二、贵人，三、下贱，随其所求，皆名为乞人也。’</p>
<p><b><span style="color:teal">期满七日。时维摩诘来入会中。谓我言：“长者子。夫大施会。不当如汝所设。当为法施之会。何用是财施会为？”<span lang="EN-US"></span></span></b></p>
<p>以财为施，乃人天小果，若能以明心见性法门教人，方是法施。</p>
<p><b><span style="color:teal">我言：“居士。何谓法施之会？”答曰：“法施会者。无前无后。<span lang="EN-US"></span></span></b></p>
<p>超越时间空间，出三界之外。</p>
<p><b><span style="color:teal">一时供养一切众生。是名法施之会。”<span lang="EN-US"></span></span></b></p>
<p>明心见性时，悟入绝对本体，一即一切，一切即一，乃真功德。</p>
<p><b><span style="color:teal">曰：“何谓也？”“谓以菩提。起于慈心。<span lang="EN-US"></span></span></b></p>
<p>由绝对本体，发挥同体大悲之心，度众生。</p>
<p><b><span style="color:teal">以救众生。起大悲心。以持正法。起于喜心。<span lang="EN-US"></span></span></b></p>
<p>续佛慧命。</p>
<p><b><span style="color:teal">以摄智慧。行于舍心。<span lang="EN-US"></span></span></b></p>
<p>佛性无取舍，故以舍心摄众生智慧，使无失堕，慈悲喜舍，四无量心，乃发自佛性本体，摄归佛性本体。</p>
<p><b><span style="color:teal">以摄悭贪。起檀波罗蜜。<span lang="EN-US"></span></span></b></p>
<p>使众生悭贪之心变为佛性。</p>
<p><b><span style="color:teal">以化犯戒。起尸罗波罗蜜。<span lang="EN-US"></span></span></b></p>
<p>使众生明心见性，则无犯戒者。</p>
<p><b><span style="color:teal">以无我法。起羼提波罗蜜。<span lang="EN-US"></span></span></b></p>
<p>以忍辱破我执法执。</p>
<p><b><span style="color:teal">以离身心相。起毗梨耶波罗蜜。<span lang="EN-US"></span></span></b></p>
<p>以精进再破空执。</p>
<p><b><span style="color:teal">以菩提相。起禅波罗蜜。<span lang="EN-US"></span></span></b></p>
<p>以参禅而明心见性。</p>
<p><b><span style="color:teal">以一切智。起般若波罗蜜。<span lang="EN-US"></span></span></b></p>
<p>明心见性后，得一切智，故能度众生。</p>
<p><b><span style="color:teal">教化众生。而起于空。<span lang="EN-US"></span></span></b></p>
<p>‘空’者，第一义空，佛性也。由佛性发挥一切智，以度众生。</p>
<p><b><span style="color:teal">不舍有为法。而起无相。<span lang="EN-US"></span></span></b></p>
<p>使一切有为法，皆变为佛性，而变为度生工具。</p>
<p><b><span style="color:teal">示现受生。而起无作。<span lang="EN-US"></span></span></b></p>
<p>在生死中而无生死，入世度生，而常处涅槃。</p>
<p><b><span style="color:teal">护持正法。起方便力。<span lang="EN-US"></span></span></b></p>
<p>以佛乘为主体，而以二乘为度生方便。</p>
<p><b><span style="color:teal">以度众生。起四摄法。<span lang="EN-US"></span></span></b></p>
<p>四摄法：（一）布施摄，（二）爱语摄，（三）利行摄，（四）同事摄。</p>
<p><b><span style="color:teal">以敬事一切。起除慢法。于身命财。起三坚法。于六念中。起思念法。于六和敬。起质直心。<span lang="EN-US"></span></span></b></p>
<p>什曰：‘欲令众和，要由六法：一、以慈心起身业。二、以慈心起口业。三、以慈心起意业。四、若得食时，减钵中饭，供养上座一人、下座二人。五、持戒清净。六、漏尽智慧。若行此六法，则众常和顺，无有乖诤，昔有二众共行诤，佛因是说六和敬也。’</p>
<p><b><span style="color:teal">正行善法。起于净命。心净欢喜。起近贤圣。<span lang="EN-US"></span></span></b></p>
<p>自佛性本体发挥方便，对二乘果不厌弃。</p>
<p><b><span style="color:teal">不憎恶人。起调伏心。<span lang="EN-US"></span></span></b></p>
<p>不憎外道，而起诲诱之心。</p>
<p><b><span style="color:teal">以出家法。起于深心。<span lang="EN-US"></span></span></b></p>
<p>发大乘心。</p>
<p><b><span style="color:teal">以如说行。起于多闻。<span lang="EN-US"></span></span></b></p>
<p>使一切学说，皆消归佛如实之说。</p>
<p><b><span style="color:teal">以无诤法。起空闲处。<span lang="EN-US"></span></span></b></p>
<p>离言诠，故分纷竞。</p>
<p><b><span style="color:teal">趣向佛慧。起于宴坐。<span lang="EN-US"></span></span></b></p>
<p>行住坐卧，不离佛慧。</p>
<p><b><span style="color:teal">解众生缚。起修行地。<span lang="EN-US"></span></span></b></p>
<p>修行不但为自度，且为度人。</p>
<p><b><span style="color:teal">以具相好及净佛土。起福德业。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>明心见性，是真功德。</p>
<p><b><span style="color:teal">知一切众堂心念。如应说法。起于智业。<span lang="EN-US"></span></span></b></p>
<p>明心见性后，则能知众生种种根性，而随其程度，加以诲导。</p>
<p><b><span style="color:teal">知一切法。不取不舍。<span lang="EN-US"></span></span></b></p>
<p>佛性绝对，无取无舍。</p>
<p><b><span style="color:teal">入一相门。起于慧业。<span lang="EN-US"></span></span></b></p>
<p>一相门者，定也。以定为体，以慧为用。</p>
<p><b><span style="color:teal">断一切烦恼。<span lang="EN-US"></span></span></b></p>
<p>破我执。</p>
<p><b><span style="color:teal">一切障碍。<span lang="EN-US"></span></span></b></p>
<p>破法执。</p>
<p><b><span style="color:teal">一切不善法。<span lang="EN-US"></span></span></b></p>
<p>外道二乘见解。<span lang="EN-US"></span></p>
<p><b><span style="color:teal">起一切善业。<span lang="EN-US"></span></span></b></p>
<p>明心见性，进入绝对。</p>
<p><b><span style="color:teal">以得一切智慧、一切善法。起于一切助佛道法。<span lang="EN-US"></span></span></b></p>
<p>修大乘法，然后能明心见性，明心见性，则得一切智慧。</p>
<p><b><span style="color:teal">如是。善男子。是为法施之会。<span lang="EN-US"></span></span></b></p>
<p>明心见性，不住四相，是真法施。</p>
<p><b><span style="color:teal">若菩萨住是法施会者。为大施主。亦为一切世间福田。”<span lang="EN-US"></span></span></b></p>
<p>达磨祖师对梁武帝，问曰：‘如何是真功德？’祖曰：‘净智妙圆，体自空寂。’</p>
<p><b><span style="color:teal">世尊。维摩诘说是法时。婆罗门众中二百人皆发阿耨多罗三藐三菩提心。我时心得清净。叹未曾有。稽首礼维摩诘足。即解璎珞。价值百千。以上之。不肯取。我言：“居士。愿必纳受。随意所与。”维摩诘乃受璎珞。分作二分。持一分施此会中一最下乞人。持一分奉彼难胜如来。一切众会。皆见光明国土难胜如来。又见珠璎在彼佛上。变成四柱宝台。四面严饰。不相障蔽。<span lang="EN-US"></span></span></b></p>
<p>表示佛性平等，生佛平等，尊卑平等，一切皆变为绝对之佛性。</p>
<p><b><span style="color:teal">时维摩诘现神变已。又作是言：“若施主等心施一最下乞人。犹如如来福田之相。无所分别。等于大悲。不求果报。是则名曰具足法施。”<span lang="EN-US"></span></span></b></p>
<p>明心见性，一切皆由圆觉海中流出，不住于相，故无不具足。</p>
<p><b><span style="color:teal">城中一最下乞人。见是神力、闻其所说。皆发阿耨多罗三藐三菩提心。故我不任诣彼问疾。’<span lang="EN-US"></span></span></b></p>
<p><b><span style="color:teal">如是诸菩萨。各各向佛说其本缘。称述维摩诘所言。皆曰：‘不任诣彼问疾。’<span lang="EN-US"></span></span></b></p>
<p>疏曰：‘菩萨品中，诸大菩萨虽登十地，尚本证等觉、妙觉、圆觉，故仍有滞碍，涅槃经云：“十住菩萨闻见佛性，故不了了。”即此谓也。维摩诘法身说法，横说竖说，不离法身妙用，故无法酬对。’</p>
<p>维摩诘所说经注疏卷上 终</p>
<p><span style="color:#333399">维摩诘所说经注疏卷中<span lang="EN-US"></span></span></p>
<p><span style="color:#333399">文殊师利问疾品第五<span lang="EN-US"></span></span></p>
<p><b><span style="color:teal">尔时。佛告文殊师<a name="a05"></a>利：‘汝行诣维摩诘问疾。’<span lang="EN-US"></span></span></b></p>
<p>肇曰：‘文殊师利，秦言妙德，经云：“曾已成佛，名曰龙种尊也。”’</p>
<p><b><span style="color:teal">文殊师利白佛言：‘世尊。彼上人者。难为酬对。<span lang="EN-US"></span></span></b></p>
<p>佛性绝对，惟证与证，乃能唱酬。</p>
<p><b><span style="color:teal">深达实相。<span lang="EN-US"></span></span></b></p>
<p>已明心见性。</p>
<p><b><span style="color:teal">善说法要。辩才无滞。智慧无碍。一切菩萨法式悉知。诸佛秘藏。无不得入。<span lang="EN-US"></span></span></b></p>
<p>已达绝对境界，则一切相对皆不能存在，故无滞无碍，四乘境界皆能通达。</p>
<p><b><span style="color:teal">降伏众魔。游戏神通。<span lang="EN-US"></span></span></b></p>
<p>一切无碍。</p>
<p><b><span style="color:teal">其慧方便。皆已得度。<span lang="EN-US"></span></span></b></p>
<p>一切皆变为佛性，入无余涅槃。</p>
<p><b><span style="color:teal">虽然。当承佛圣旨。诣彼问疾。’<span lang="EN-US"></span></span></b></p>
<p>文殊亦明心见性大士，为表维摩之德，故自谦舜。</p>
<p><b><span style="color:teal">于是众中诸菩萨大弟子、释梵四天王咸作是念：‘今二大士。文殊师利、维摩诘共谈。必说妙法。’即时八千菩萨、五百声闻、百千天人皆欲随从。于是文殊师利与诸菩萨大弟子众及诸天人。恭敬围绕。入毗耶离大城。尔时。长者维摩诘心念：‘今文殊师利与大众俱来。’即以神力。空其室内。<span lang="EN-US"></span></span></b></p>
<p>将一切摄归佛性本体，真心体空。</p>
<p><b><span style="color:teal">除去所有及诸侍者。唯置一床。以疾而卧。文殊师利既入其舍。见其室空。无诸所有。独寝一床。时维摩诘言：‘善来文殊师利。不来相而来。不见相而见。’<span lang="EN-US"></span></span></b></p>
<p>维摩知文殊乃澈悟实相者，故先以佛性本体相呈，然后为酬答，佛性无去来，故不来而来，佛性无见，故不见而见。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">文殊师利言：‘如是居士。若来已更不来。若去已更不去。所以者何？来者无所从来。去者无所至。所可见者。更不可见。<span lang="EN-US"></span></span></b></p>
<p>金刚经云：‘如来者，无所从来，亦无所去。’佛性绝对，故超越三界，无所不在，故无去来，非肉眼所能见，故见同无见。</p>
<p><b><span style="color:teal">且置是事。居士是疾。宁可忍不？疗治有损。不至增乎？世尊殷勤。致问无量。居士是疾。何所因起？其生久如？当云何灭？’<span lang="EN-US"></span></span></b></p>
<p>先以相对发问，以验维摩，禅宗祖师谓之‘探竿影草’。</p>
<p><b><span style="color:teal">维摩诘言：‘从痴有爱。则我病生。<span lang="EN-US"></span></span></b></p>
<p>无明窠臼未破，故由痴起爱，而众生疾矣。</p>
<p><b><span style="color:teal">以一切众生病。是故我病。若一切众生得不病者。则我病灭。<span lang="EN-US"></span></span></b></p>
<p>众生未明心见性，一切由无明作主，故病。若明心见性，一切由佛性作主，则不病矣。</p>
<p><b><span style="color:teal">所以者何？菩萨为众生故入生死。有生死则有病。<span lang="EN-US"></span></span></b></p>
<p>菩萨为度众生，不入涅槃，生死是相对的，疾病亦是相对的，故有生死则有疾病。</p>
<p><b><span style="color:teal">若众生得离病者。则菩萨无复病。<span lang="EN-US"></span></span></b></p>
<p>离相对入绝对，已入绝对，则无生死，亦无病苦矣。</p>
<p><b><span style="color:teal">譬如长者。唯有一子。其子得病。父母亦病。若子病愈。父母亦愈。菩萨如是。于诸众生爱之若子。众生病。则菩萨病。众生病愈。菩萨亦愈。<span lang="EN-US"></span></span></b></p>
<p>同体大悲也，其实菩萨明心见性者，虽入生死而无生死，虽示疾病而无疾病，为度众生故，故示与众生同病。</p>
<p><b><span style="color:teal">又言是疾何所因起？菩萨疾者。以大悲起。’<span lang="EN-US"></span></span></b></p>
<p>为度众生耳。</p>
<p><b><span style="color:teal">文殊师利言：‘居士此室。何以空无侍者？’维摩诘言：‘诸佛国土。亦复皆空。’<span lang="EN-US"></span></span></b></p>
<p>佛性绝对平等，故无对待，一切相对者，皆不能存在，故曰‘空’。</p>
<p><b><span style="color:teal">又问：‘以何为空？’答曰：‘以空空。’<span lang="EN-US"></span></span></b></p>
<p>离见闻觉知作用，故空。</p>
<p><b><span style="color:teal">又问：‘空何用空？’<span lang="EN-US"></span></span></b></p>
<p>佛性本空，故何必再空？</p>
<p><b><span style="color:teal">答曰：‘以无分别空故空。’<span lang="EN-US"></span></span></b></p>
<p>离见闻觉知，故无分别。</p>
<p><b><span style="color:teal">又问：‘空可分别耶？’<span lang="EN-US"></span></span></b></p>
<p>问：自性能分别否？</p>
<p><b><span style="color:teal">答曰：‘分别亦空。’<span lang="EN-US"></span></span></b></p>
<p>明心见性后，分别亦是佛性。经云：‘能善分别诸法相，于第一义而不动。’</p>
<p><b><span style="color:teal">又问：‘空当于何求？’<span lang="EN-US"></span></span></b></p>
<p>问：佛性在何处？</p>
<p><b><span style="color:teal">答曰：‘当于六十二见中求。’<span lang="EN-US"></span></span></b></p>
<p>明心见性之后，六十二见皆是佛性。</p>
<p><b><span style="color:teal">又问：‘六十二见当于何求？’答曰：‘当于诸佛解脱中求。’<span lang="EN-US"></span></span></b></p>
<p>佛性与六十二见无异无别。</p>
<p><b><span style="color:teal">又问：‘诸佛解脱当于何求？’答曰：‘当于一切众生心行中求。<span lang="EN-US"></span></span></b></p>
<p>明心见性，唯在自修自证，不假外求。</p>
<p><b><span style="color:teal">又仁所问何无侍者。一切众魔及诸外道。皆吾侍也。<span lang="EN-US"></span></span></b></p>
<p>转五蕴六根一切万有为佛性。</p>
<p><b><span style="color:teal">所以者何？众魔者。乐生死。菩萨于生死而不舍。<span lang="EN-US"></span></span></b></p>
<p>明心见性之后，一切相对皆变为绝对，皆是佛性妙用。</p>
<p><b><span style="color:teal">外道者。乐诸见。菩萨于诸见而不动。’<span lang="EN-US"></span></span></b></p>
<p>随见闻觉知而轮转也，菩萨转见闻觉知为佛性，故如如不动，是真知真见。</p>
<p><b><span style="color:teal">文殊师利言：‘居士所疾。为何等相？’<span lang="EN-US"></span></span></b></p>
<p>明心见性之人，疾病亦是佛性，何相之有？文殊故作是语，俾维摩发挥绝对之理。</p>
<p><b><span style="color:teal">维摩诘言：‘我病无形。不可见。’<span lang="EN-US"></span></span></b></p>
<p>病即佛性，无形相可见。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">又问：‘此病身合耶？心合耶？”答曰：‘非身合。身相离故。亦非心合。心如幻故。’<span lang="EN-US"></span></span></b></p>
<p>身心皆假，与佛性本体无干。</p>
<p><b><span style="color:teal">又问：‘地大水大火大风大。于此四大。何大之病？’答曰：‘是病非地大。亦不离地大。水火风大。亦复如是。<span lang="EN-US"></span></span></b></p>
<p>未见性时，四大乃脑筋感觉而得之物，一旦见性，则四大即是佛性，故曰‘非地大，亦不离地大’。</p>
<p><b><span style="color:teal">而众生病从四大起。以其有病。是故我病。’<span lang="EN-US"></span></span></b></p>
<p>明心见性者，四大变为佛性，则无四大，无四大则无此身，无此身则无疾患，众生未见佛性，故认四大为身，有身故有病，菩萨为度众生，愿与众生同病，藉以诲诱而度脱之。</p>
<p><b><span style="color:teal">尔时。文殊师利问维摩诘言：‘菩萨应云何慰喻有疾菩萨？’<span lang="EN-US"></span></span></b></p>
<p>有疾菩萨者，尚未明心见性之菩萨也。会中多有未明心见性者，故文殊作是问，使维摩得以发挥绝对妙理，以益大众。</p>
<p><b><span style="color:teal">维摩诘言：‘说身无常。不说厌离于身。<span lang="EN-US"></span></span></b></p>
<p>明心见性之后，肉身即是如来本体，常与无常，其性不二，故无取舍，亦无厌离，能明此理，乃达常义，而说身无常者，为度众生耳。</p>
<p><b><span style="color:teal">说身有苦。不说乐于涅槃。<span lang="EN-US"></span></span></b></p>
<p>苦与涅槃，其性不二，见性之后，皆归平等，故不舍苦而取涅槃，苦乐乃相对者，佛性绝对，故无苦乐，本来解脱，故无涅槃，而说身有苦者，为度众生耳。</p>
<p><b><span style="color:teal">说身无我。而说教导众生。<span lang="EN-US"></span></span></b></p>
<p>为破众生之我执，故说无我，若能明心见性，则真我不生不灭，故涅槃经云：‘见无我而不见我。’</p>
<p><b><span style="color:teal">说身空寂。不说毕竟寂灭。<span lang="EN-US"></span></span></b></p>
<p>身虽空而佛性不空，本来无生故无灭，若说毕竟寂灭，则落于空矣。</p>
<p><b><span style="color:teal">说悔先罪。而不说入于过去。<span lang="EN-US"></span></span></b></p>
<p>明心见性时，无量劫罪福，皆归消陨，故菩萨教人悔过，超越三界，而不说三界之存在。</p>
<p><b><span style="color:teal">以己之疾。愍于彼疾。<span lang="EN-US"></span></span></b></p>
<p>不以法身无疾为幸，而愿众生皆能成佛，得无疾之法身。</p>
<p><b><span style="color:teal">当识宿世无数劫苦。当念饶益一切众生。<span lang="EN-US"></span></span></b></p>
<p>众生是相对者，故有三世轮回之苦，菩萨常思所以度脱之。</p>
<p><b><span style="color:teal">忆所修福。<span lang="EN-US"></span></span></b></p>
<p>忆勿放舍所修大乘明心见性法门。</p>
<p><b><span style="color:teal">念于净命。<span lang="EN-US"></span></span></b></p>
<p>念念不离佛性，即常乐我净。</p>
<p><b><span style="color:teal">勿生忧恼。<span lang="EN-US"></span></span></b></p>
<p>知烦恼即是菩提，则无忧恼。</p>
<p><b><span style="color:teal">常起精进。<span lang="EN-US"></span></span></b></p>
<p>知佛性永不退转，则常精进。</p>
<p><b><span style="color:teal">当作医王。疗治众病。<span lang="EN-US"></span></span></b></p>
<p>发度生大心。</p>
<p><b><span style="color:teal">菩萨应如是慰喻有疾菩萨。令其欢喜。’文殊师利言：‘居士。有疾菩萨云何调伏其心？’<span lang="EN-US"></span></span></b></p>
<p>欲藉此问，使维摩发挥大乘调心之法。</p>
<p><b><span style="color:teal">维摩诘言：‘有疾菩萨应作是念：<span lang="EN-US"></span></span></b></p>
<p>尚未明心见性之行者，应如是思念。</p>
<p><b><span style="color:teal">今我此病。皆从前世妄想颠倒诸烦恼生。无有实法。谁受病者？<span lang="EN-US"></span></span></b></p>
<p>众生所以不能见佛者，为有无始以来，无明遮障耳，无始无明，本无体性，一经打破，便归陨灭，本来佛性，不受薰染，故无受病者。</p>
<p><b><span style="color:teal">所以者何？四大合故。假名为身。四大为主。身亦无我。<span lang="EN-US"></span></span></b></p>
<p>此身乃四大合成，四大离散，则此身非有。</p>
<p><b><span style="color:teal">又此病起。皆由著我。是故于我不应生著。<span lang="EN-US"></span></span></b></p>
<p>我者，执一念无明以为我也。一切相对者，由一念无明而生，故应先破我执。</p>
<p><b><span style="color:teal">既知病本。即除我想及众生想。<span lang="EN-US"></span></span></b></p>
<p>知一念无明之非我，则无我相及众生相。</p>
<p><b><span style="color:teal">当起法想。<span lang="EN-US"></span></span></b></p>
<p>以法执破我执，然法执亦病也。</p>
<p><b><span style="color:teal">应作是念：但以众法合成此身。起唯法起。灭唯法灭。<span lang="EN-US"></span></span></b></p>
<p>五阴四大，内外合成，聚散无定，无有实性，亦无主宰，此十二因缘观也。</p>
<p><b><span style="color:teal">又此法者。各不相知。起时不言我起。灭时不言我灭。彼有疾菩萨为灭法想。当作是念：此法想者。亦是颠倒。颠倒者。即是大患。我应离之。<span lang="EN-US"></span></span></b></p>
<p>以法执破空执也，然空亦大病也。</p>
<p><b><span style="color:teal">云何为离？离我我所。<span lang="EN-US"></span></span></b></p>
<p>我及我所，乃一念无明之化身，一念无明为相对之起源，因有我故有我所。</p>
<p><b><span style="color:teal">云何离我我所？谓离二法。<span lang="EN-US"></span></span></b></p>
<p>二法者，相对法也。</p>
<p><b><span style="color:teal">云何离二法？谓不念内外诸法。行于平等。<span lang="EN-US"></span></span></b></p>
<p>一切心法色法，皆起于一念无明，皆是相对者，如有无、生死、善恶等等，故名‘二法’。一念无明归于无始无明时，则二法亡，而现空洞平等之相，乃发于空执也，非佛性之平等。</p>
<p><b><span style="color:teal">云何平等？谓我等涅槃等。所以者何？我及涅槃。此二皆空。<span lang="EN-US"></span></span></b></p>
<p>我是一念无明，涅槃是无始无明，我是一念无明是我执法执，而无始无明是空执，由一念无明入于无始无明，则一切皆空，状若平等矣。</p>
<p><b><span style="color:teal">以何为空？但以名字故空。如此二法。无决定性。<span lang="EN-US"></span></span></b></p>
<p>破我执法执入空执，乃是放弃一念无明，入于无始无明，无始无明仍有微细气习种子存伏，一受刺激，便又生出一念无明，一生一灭，循环返复，便是轮回根源，故曰‘无决定性’，一切相对者，皆是名字，空无实性，故曰‘空’。</p>
<p><b><span style="color:teal">得是平等。无有余病。唯有空病。空病亦空。<span lang="EN-US"></span></span></b></p>
<p>入无始无明平等境界之后，则无相对之病，而只有空病，空病乃最后最大最难破之病，若能打破无始无明，则空病除而佛性见矣。</p>
<p><b><span style="color:teal">是有疾菩萨以无所受而受诸受。<span lang="EN-US"></span></span></b></p>
<p>佛性无不受后有，若已打破无始无明，见本来自性，则一切法皆转为佛性，故虽受诸受而无有挂碍，同于无受。</p>
<p><b><span style="color:teal">未具佛法。亦不灭受而取证也。<span lang="EN-US"></span></span></b></p>
<p>若未明心见性，则亦不必断六根、断一念无明，以求证涅槃，良因断六根或断一念无明已后，虽行平等，而落于空执，不能得真正之涅槃。</p>
<p><b><span style="color:teal">设身有苦。念恶趣众生。起大悲心。<span lang="EN-US"></span></span></b></p>
<p>自己身受病苦，应念六道众生亦同此苦，而起同体大悲之心，以救渡之。</p>
<p><b><span style="color:teal">我既调伏。亦当调伏一切众生。<span lang="EN-US"></span></span></b></p>
<p>我能明心见性，超越苦海，亦望众生皆能明心见性，同登彼岸。</p>
<p><b><span style="color:teal">但除其病。而不除法。<span lang="EN-US"></span></span></b></p>
<p>诸法起于一念无明，一念无明不可破，若能破空执无始无明（病），则一切法皆变为绝对佛性妙用，故一念无明（法）不必除。</p>
<p><b><span style="color:teal">为断病本而教导之。<span lang="EN-US"></span></span></b></p>
<p>无始无明为病之根本，故应断之。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">何谓病本？谓有攀缘。<span lang="EN-US"></span></span></b></p>
<p>无始无明虽状若平等，而有无始以来之相对种子，存于其中，一受薰染刺激，即能发作，故名‘攀缘’。</p>
<p><b><span style="color:teal">从有攀缘。则为病本。<span lang="EN-US"></span></span></b></p>
<p>无始无明既受刺激，则一念无明生，而相对之二物起，故名‘病本’。</p>
<p><b><span style="color:teal">何所攀缘？谓之三界。<span lang="EN-US"></span></span></b></p>
<p>一念无明既生，即有时间空间，有过现未三界，而整个相对宇宙完成矣。</p>
<p><b><span style="color:teal">云何断攀缘？以无所得。若无所得。则无攀缘。<span lang="EN-US"></span></span></b></p>
<p>故欲断攀缘，须先明白凡系一念无明所生之心法、色法，皆是相对者，无决定性，无有可得，应加否定。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">何谓无所得？谓离二见。<span lang="EN-US"></span></span></b></p>
<p>二见是相对之根源，应加否定。</p>
<p><b><span style="color:teal">何谓二见？谓内见外见。是无所得。<span lang="EN-US"></span></span></b></p>
<p>心物二法，皆虚假不实，非最后之存在。</p>
<p><b><span style="color:teal">文殊师利。是为有疾菩萨调伏其心。<span lang="EN-US"></span></span></b></p>
<p>为明心见性之法。</p>
<p><b><span style="color:teal">为断老病死苦。<span lang="EN-US"></span></span></b></p>
<p>若明心见性，入于绝对，则超出老病死苦等相对之病。</p>
<p><b><span style="color:teal">是菩萨菩提。<span lang="EN-US"></span></span></b></p>
<p>此乃大乘菩萨所修。</p>
<p><b><span style="color:teal">若不如是。己所修治。为无慧利。<span lang="EN-US"></span></span></b></p>
<p>若非如此修法，则不能明心见性。</p>
<p><b><span style="color:teal">譬如胜怨。乃可为勇。如是兼除老病死者。菩萨之谓也。彼有疾菩萨应复作是念：如我此病非真非有。众生病亦非真非有。<span lang="EN-US"></span></span></b></p>
<p>一切病皆起于无始无明，无始无明如幻梦空花，本无体性，一经打破，便归乌有，故一切病亦非真非有。</p>
<p><b><span style="color:teal">作是观时。于诸众生。若起爱见大悲。即应舍离。<span lang="EN-US"></span></span></b></p>
<p>若于众生起爱见大悲，则未离四相，未见自性，应即舍离此见。</p>
<p><b><span style="color:teal">所以者何？菩萨断除客尘烦恼而起大悲。<span lang="EN-US"></span></span></b></p>
<p>爱见大悲，不离七情，是相对。此人（菩萨）已破无明，明心见性，然后起大悲心，则是绝对者。</p>
<p><b><span style="color:teal">爱见悲者。则于生死有疲厌心。若能离此。无有疲厌。在在所生。不为爱见之所覆也。<span lang="EN-US"></span></span></b></p>
<p>由爱见大悲出发，是相对者，故于生死有厌离之心，若由绝对佛性出发，则无生死，亦无厌离，故无疲厌，在在皆为绝对，无有偏见，大公无私。</p>
<p><b><span style="color:teal">所生无缚。能为众生说法解缚。<span lang="EN-US"></span></span></b></p>
<p>明心见性，则无所缚，而能为众生解缚。</p>
<p><b><span style="color:teal">如佛所说：若自有缚。能解彼缚。无有是处。<span lang="EN-US"></span></span></b></p>
<p>自己未脱生死，则不能度众生。一般未明心见性大德，登座说法，依文解义，使众生益增迷闷，就是因为自己未解缚之故。</p>
<p><b><span style="color:teal">若自无缚。能解彼缚。斯有是处。<span lang="EN-US"></span></span></b></p>
<p>自己已明心见性，然后能教导众生，于佛理无所滞碍。</p>
<p><b><span style="color:teal">是故菩萨不应起缚。何谓缚？何谓解？贪著禅味。是菩萨缚。<span lang="EN-US"></span></span></b></p>
<p>禅味者，法执、空执也。二执未除，不能见性。</p>
<p><b><span style="color:teal">以方便生。是菩萨解。<span lang="EN-US"></span></span></b></p>
<p>方便法门，譬以筏喻，既登彼岸，法便应舍，方不为法所缚。十八不共法，佛有十八种之功德，不与二乘共同，故云不共法，又二乘菩萨所不具，故又云不具也，一诸佛身无失，二口无失，三念无失，四无异想，五无不定心，六无不知己舍心，七欲无减，八精进无减，九念无减，十慧无减，十一解脱无减，十二解脱智见无减，十三一切身业随智慧行，十四一切口业随智慧行，十五一切意业随智慧行，十六智慧知见过去世无阂无障，十七智慧知见未来世无阂无障，十八智慧知见现在世无阂无障。为‘无不知己舍心’便是此意。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">又无方便慧缚。<span lang="EN-US"></span></span></b></p>
<p>如将法看成真实，不知其是方便法门，则名无方便慧，故为法缚。</p>
<p><b><span style="color:teal">有方便慧解。<span lang="EN-US"></span></span></b></p>
<p>懂得方便之理，则智慧正有用处，可解一切缚也。</p>
<p><b><span style="color:teal">无慧方便缚。<span lang="EN-US"></span></span></b></p>
<p>尚无智慧，只靠方便，方便反足为缚，如小乘落我执，中乘落法执，皆智慧根浅薄之故也。</p>
<p><b><span style="color:teal">有慧方便解。<span lang="EN-US"></span></span></b></p>
<p>慧根深厚，则法执可除，空执可破，如大乘菩萨所修是也。</p>
<p><b><span style="color:teal">何谓无方便慧缚？谓菩萨以爱见心。<span lang="EN-US"></span></span></b></p>
<p>由一念无明而发之爱见，乃相对者。</p>
<p><b><span style="color:teal">庄严佛土。<span lang="EN-US"></span></span></b></p>
<p>用脑筋想像去庄严佛土，非真佛土。</p>
<p><b><span style="color:teal">成就众生。<span lang="EN-US"></span></span></b></p>
<p>用脑筋思想去度众生，是相对的成就，不是绝对的成就。</p>
<p><b><span style="color:teal">于空、无相、无作法中而自调伏。是名无方便慧缚。<span lang="EN-US"></span></span></b></p>
<p>佛性本来圆满，无修无证，不必调伏，今欲于本来‘空、无相、无作’之三脱门中，而作不空、有相、有作之调伏，则为法所缚，不能解脱矣，故名无方便慧缚。</p>
<p><b><span style="color:teal">何谓有方便慧解？谓不以爱见心庄严佛土、成就众生。于空、无相、无作法中。以自调伏而不疲厌。是名有方便慧解。<span lang="EN-US"></span></span></b></p>
<p>能知佛性之无取无得，故不生爱见，不以爱见自度度人，我与众生本自解脱，故不疲厌，名有方便慧解。</p>
<p><b><span style="color:teal">何谓无慧方便缚？谓菩萨住贪欲嗔恚邪见等诸烦恼而殖众德本。是名无慧方便缚。<span lang="EN-US"></span></span></b></p>
<p>二乘住于贪欲等见而求涅槃，终不能得涅槃。</p>
<p><b><span style="color:teal">何谓有慧方便解？谓离诸贪欲嗔恚邪见等诸烦恼而殖众德本。回向阿耨多罗三藐三菩提。是名有慧方便解。<span lang="EN-US"></span></span></b></p>
<p>佛性本来清净，贪欲等见本离，故菩萨于此回向正等正觉，明心见性，万德圆满。</p>
<p><b><span style="color:teal">文殊师利。彼有疾菩萨应如是观诸法。又复观身无常、苦空非我。是名为慧。<span lang="EN-US"></span></span></b></p>
<p>观身空，则我执除，观法空，则法执除，是名为慧。</p>
<p><b><span style="color:teal">虽身有疾。常在生死饶益一切而不厌倦。是名方便。<span lang="EN-US"></span></span></b></p>
<p>身虽有疾，而法身无疾，入生死而无碍，故饶益众生而不厌倦。</p>
<p><b><span style="color:teal">又复观身。身不离病。病不离身。是病是身。非新非故。是名为慧。<span lang="EN-US"></span></span></b></p>
<p>所以有病者，为有身耳，若观身本空，则病亦非有，故曰‘非新非故’。</p>
<p><b><span style="color:teal">设身有疾而不永灭。是名方便。<span lang="EN-US"></span></span></b></p>
<p>肉体虽有疾，而法身永不坏灭。</p>
<p><b><span style="color:teal">文殊师利。有疾菩萨应如是调伏其心。不住其中。亦复不住不调伏心。<span lang="EN-US"></span></span></b></p>
<p>以方便法调伏其心，二乘也。不以方便调伏其心，愚人也。二俱舍离，方能无缚。</p>
<p><b><span style="color:teal">所以者何？若住不调伏心。是愚人法。<span lang="EN-US"></span></span></b></p>
<p>住于不调伏心，任其放逸，愚人也，亦名任病，亦名‘自我’。</p>
<p><b><span style="color:teal">若住调伏心。是声闻法。<span lang="EN-US"></span></span></b></p>
<p>认调伏心为实法，为小乘法也，亦名作病，亦名‘法执’。</p>
<p><b><span style="color:teal">是故菩萨不当住于调伏、不调伏心。离此二法。是菩萨行。<span lang="EN-US"></span></span></b></p>
<p>菩萨离此二病，方能无缚。</p>
<p><b><span style="color:teal">在于生死。不为污行。住于涅槃。不永灭度。是菩萨行。<span lang="EN-US"></span></span></b></p>
<p>若菩萨为度众生故，行于六道中而不污损，入于涅槃而不灭度。</p>
<p><b><span style="color:teal">非凡夫行。<span lang="EN-US"></span></span></b></p>
<p>凡夫入生死便为生死所缚。</p>
<p><b><span style="color:teal">非贤圣行。<span lang="EN-US"></span></span></b></p>
<p>小乘果贤圣入涅槃，便为涅槃所缚。</p>
<p><b><span style="color:teal">是菩萨行。<span lang="EN-US"></span></span></b></p>
<p>菩萨不为生死涅槃所缚，无有挂碍。</p>
<p><b><span style="color:teal">非垢行。<span lang="EN-US"></span></span></b></p>
<p>垢行是相对的，出自脑筋感觉，是阿赖耶识中之染缘。</p>
<p><b><span style="color:teal">非净行。<span lang="EN-US"></span></span></b></p>
<p>净行亦是相对的，出自脑筋感觉，是阿赖耶识中之净缘。</p>
<p><b><span style="color:teal">是菩萨行。<span lang="EN-US"></span></span></b></p>
<p>明心见性，自性本来圆满完全，离于净垢，净垢是相对的，佛性是绝对的，两不相干。</p>
<p><b><span style="color:teal">虽过魔行而现降伏众魔。是菩萨行。<span lang="EN-US"></span></span></b></p>
<p>一切相对行，皆是魔行，佛性绝对，本超过一切魔行，无须降伏，然菩萨为度众生故，而现降伏众魔。</p>
<p><b><span style="color:teal">求一切智。无非时求。是菩萨行。<span lang="EN-US"></span></span></b></p>
<p>打破无始无明，始得一切智。其余断六根求证、断一念无明求证，未得谓得，皆非时求。</p>
<p><b><span style="color:teal">虽观诸法不生而不入正位。是菩萨行。<span lang="EN-US"></span></span></b></p>
<p>虽观诸法不生而不入涅槃，超过地位阶级。</p>
<p><b><span style="color:teal">虽观十二缘起而入诸邪见。是菩萨行。<span lang="EN-US"></span></span></b></p>
<p>虽观十二因缘而不破邪见，明心见性之后，邪见皆变为佛性矣。</p>
<p><b><span style="color:teal">虽摄一切众生而不爱著。是菩萨行。<span lang="EN-US"></span></span></b></p>
<p>由佛性本体发出度众生之愿行，故非爱著。</p>
<p><b><span style="color:teal">虽乐远离而不依身心尽。是菩萨行。<span lang="EN-US"></span></span></b></p>
<p>虽乐涅槃而不断六根及一念无明，不使身心入于断灭。</p>
<p><b><span style="color:teal">虽行三界而不坏法性。是菩萨行。<span lang="EN-US"></span></span></b></p>
<p>虽在三界时间之中而佛性不受薰染。</p>
<p><b><span style="color:teal">虽行于空而殖众德本。是菩萨行。<span lang="EN-US"></span></span></b></p>
<p>虽行于空而不为空缚，故能殖众德本。</p>
<p><b><span style="color:teal">虽行无相而度众生。是菩萨行。<span lang="EN-US"></span></span></b></p>
<p>虽行无相解脱境界而不舍度生之行。</p>
<p><b><span style="color:teal">虽行无作而现受身。是菩萨行。<span lang="EN-US"></span></span></b></p>
<p>虽行于无作解脱境界而现五蕴身，受同无受。</p>
<p><b><span style="color:teal">虽行无起而起一切善行。是菩萨行。<span lang="EN-US"></span></span></b></p>
<p>佛性无起，故起一切善行而无碍。</p>
<p><b><span style="color:teal">虽行六波罗蜜而遍知众生心心数法。是菩萨行。<span lang="EN-US"></span></span></b></p>
<p>菩萨自己虽修六度而能知众生种种根性，导以三乘之法。</p>
<p><b><span style="color:teal">虽行六通而不尽漏。是菩萨行。<span lang="EN-US"></span></span></b></p>
<p>虽具六通而不舍有漏之身。</p>
<p><b><span style="color:teal">虽行四无量心而不贪著生于梵世。是菩萨行。<span lang="EN-US"></span></span></b></p>
<p>虽行慈悲喜舍而不愿生于梵天，愿在世间度众生。</p>
<p><b><span style="color:teal">虽行禅定解脱三昧而不随禅生。是菩萨行。<span lang="EN-US"></span></span></b></p>
<p>虽行四禅、四空定八解脱及空、无相、无作三解脱门而不随禅生天。</p>
<p><b><span style="color:teal">虽行四念处而不毕竟永离身受心法。是菩萨行。<span lang="EN-US"></span></span></b></p>
<p>四念处，即观身不净、观受是苦、观心无常、观法无我是也。</p>
<p>肇曰：‘小乘观身受心法，离而取证，菩萨虽观此四，不永离而取证也。’</p>
<p><b><span style="color:teal">虽行四正勤而不舍身心精进。是菩萨行。<span lang="EN-US"></span></span></b></p>
<p>四正勤，即已生恶令永断、未生恶令不生、未生善令生、已生善令增长。</p>
<p>肇曰：‘小乘法，四正勤也，功就则舍入无为，菩萨虽同其行，而不同其舍也。’</p>
<p><b><span style="color:teal">虽行四如意足而得自在神通。是菩萨行。<span lang="EN-US"></span></span></b></p>
<p>虽行小乘欲、念、进、慧四如意足而得明心见性大自在。</p>
<p><b><span style="color:teal">虽行五根而分别众生诸根利钝。是菩萨行。<span lang="EN-US"></span></span></b></p>
<p>虽行信、进、念、定、慧五根而能分别众生诸根利钝，随宜诲诱之。</p>
<p><b><span style="color:teal">虽行五力而乐求佛十力。是菩萨行。<span lang="EN-US"></span></span></b></p>
<p>虽行信、进、念、定、慧五力而乐行佛之十力。</p>
<p>十力者，佛有十种能力，即知是处非处智、知三世业报智、知诸禅解脱三昧智、知诸根胜劣智、知种种解智、知种种界智、知一切至处道智、知天眼无碍智、知宿命无漏智、知永断习气智是也。</p>
<p><b><span style="color:teal">虽行七觉分而分别佛之智慧。是菩萨行。<span lang="EN-US"></span></span></b></p>
<p>七觉分，即念、择法、精进、喜、轻安、定、舍是也。</p>
<p>虽行有为法而不离绝对佛性。</p>
<p><b><span style="color:teal">虽行八正道而乐行无量佛道。是菩萨行。<span lang="EN-US"></span></span></b></p>
<p>八正道，即正见、正思惟、正语、正业、正命、正精进、正念、正定，皆声闻法也，然不离绝对佛性。</p>
<p><b><span style="color:teal">虽行止观助道之法而不毕竟堕于寂灭。是菩萨行。<span lang="EN-US"></span></span></b></p>
<p>止观及三十七助道品皆声闻行也，菩萨虽行此行而不如二乘人之堕于寂灭。</p>
<p><b><span style="color:teal">虽行诸法不生不灭而以相好庄严其身。是菩萨行。<span lang="EN-US"></span></span></b></p>
<p>虽知法身无生无灭而不舍此有漏之躯，以相好庄严肉身也。</p>
<p><b><span style="color:teal">虽现声闻、辟支佛威仪而不舍佛法。是菩萨行。<span lang="EN-US"></span></span></b></p>
<p>虽威仪同于二乘而修一佛乘之法。</p>
<p><b><span style="color:teal">虽随诸法究竟净相而随所应为现其身。是菩萨行。<span lang="EN-US"></span></span></b></p>
<p>虽不离真如净相本体而能随应现身，发挥妙用。</p>
<p><b><span style="color:teal">虽观诸佛国土永寂如空而现种种清净佛土。是菩萨行。<span lang="EN-US"></span></span></b></p>
<p>常寂光净土永寂如空而能使秽土及十方世界皆变为清净佛土。</p>
<p><b><span style="color:teal">虽得佛道、转于法轮、入于涅槃而不舍于菩萨之道。是菩萨行。’<span lang="EN-US"></span></span></b></p>
<p>虽明心见性而不入涅槃，以救众生。</p>
<p><b><span style="color:teal">说是语时。文殊师利所将大众。其中八千天子皆发阿耨多罗三藐三菩提心。<span lang="EN-US"></span></span></b></p>
<p>疏曰：‘问疾品乃托疾以说法，诸菩萨中，文殊师利德行最为第一，亦是法身大士，故堪与维摩诘酬对，文殊所发诸问，皆极肯要，盖欲藉此使维摩诘得发挥绝对妙理，使同行之八千菩萨、五百声闻、百千天人，于问答中，得启示开悟也。维摩知文殊来，先空其室，乃先以佛性真空本体相呈也。其次乃阐明佛性本体无病，因众生病故病，众生不病则病灭。又次阐明调心之法，最为重要，乃佛家修行之体系也，其法先以法执破我执，我执既破，落于法执，又以空执破法执，法执既破，又落于空执，再破空执，便见佛性。见性之后，念恶趣众生，起大悲心，欲以此调伏之法，调伏一切众生，使各除病也。’</p>
<p><a name="a06"></a><span style="color:#333399">不思议品第六<span lang="EN-US"></span></span></p>
<p>不思议者，佛性绝对，非思想感觉所及也。此品发挥绝对与相对之界限。</p>
<p><b><span style="color:teal">尔时。舍利弗见此室中无有床座。作是念：‘斯诸菩萨大弟子众。当于何坐？”<span lang="EN-US"></span></span></b></p>
<p>佛性绝对，行住坐卧，皆不离佛性，无二无别，于佛性中求坐相不可得，况床座乎？舍利弗未明心见性，故有此想。</p>
<p><b><span style="color:teal">长者维摩诘知其意。语舍利弗言：‘云何？仁者。为法来耶？为床座耶？’舍利弗言：‘我为法来。非为床座。’维摩诘言：‘唯。舍利弗。夫求法者。不贪躯命。何况床座？<span lang="EN-US"></span></span></b></p>
<p>佛性绝对，觅法不可得，何况躯命？躯命尚舍，何况床座？故有求者，皆有为之法，不能明心见性。</p>
<p><b><span style="color:teal">夫求法者。非有色受想行识之求。<span lang="EN-US"></span></span></b></p>
<p>五蕴本空，无可求，亦不须断除，五蕴即一念无明化身，明心见性之后，变为佛性。</p>
<p><b><span style="color:teal">非有界入之求。<span lang="EN-US"></span></span></b></p>
<p>十八界十二入本空，无可求，亦不须断除，皆是一念无明化身，明心见性之后，变为佛性。</p>
<p><b><span style="color:teal">非有欲、色、无色之求。<span lang="EN-US"></span></span></b></p>
<p>欲界、色界、无色界本空，无可求，亦无须断除，皆是一念无明化身，明心见性之后，变为佛性。</p>
<p><b><span style="color:teal">唯。舍利弗。夫求法者。不著佛求、不著法求、不著众求。<span lang="EN-US"></span></span></b></p>
<p>佛性绝对，本来圆满，非求而得，诸法相对者，本来空寂，故应舍去，由是观之，无有可求，有求皆相对也。</p>
<p><b><span style="color:teal">夫求法者。无见苦求、无断集求、无造尽证修道之求。<span lang="EN-US"></span></span></b></p>
<p>苦集灭道，有修有证，皆有求也，有求皆病。</p>
<p><b><span style="color:teal">所以者何？法无戏论。<span lang="EN-US"></span></span></b></p>
<p>凡不究竟之相对道理，皆名戏论。</p>
<p><b><span style="color:teal">若言我当见苦、断集、证灭、修道。是则戏论。非求法也。<span lang="EN-US"></span></span></b></p>
<p>修四谛不能脱离相对境界，故非求真法者。</p>
<p><b><span style="color:teal">唯。舍利弗。法名寂灭。若行生灭。是求生灭。非求法也。<span lang="EN-US"></span></span></b></p>
<p>佛性本来无生故无灭，小乘求断灭众苦，则有生有灭，乃相对之生灭法，非能见不生不灭之佛性也。</p>
<p><b><span style="color:teal">法名无染。若染于法。乃至涅槃。是则染著。非求法也。<span lang="EN-US"></span></span></b></p>
<p>佛性绝对，本来无垢，故无所谓净，亦不受薰染，若受薰染，则有垢有净，便是相对，不是绝对，故佛性中不著一字，乃至涅槃二字，亦是染著，何则？脑筋作用，言我涅槃也，故非绝对佛性中所有。</p>
<p><b><span style="color:teal">法无行处。若行于法。是则行处。非求法也。<span lang="EN-US"></span></span></b></p>
<p>佛性绝对，超越空间三界，故无行处，若有行处，便在空间时间范围之内，是相对的、有限的，不是绝对的了。</p>
<p><b><span style="color:teal">法无取舍。若取舍法。是则取舍。非求法也。<span lang="EN-US"></span></span></b></p>
<p>取舍是相对者，因有取，才有舍，皆思想感觉作用，佛性绝对，不能取亦不能舍，本来圆满完全。</p>
<p><b><span style="color:teal">法无处所。若著处所。是则著处。非求法也。<span lang="EN-US"></span></span></b></p>
<p>佛性超过空间时间，故无上下内外中边，亦无过现未三世，乃无所不在，无所不遍，故名绝对。</p>
<p><b><span style="color:teal">法名无相。若随相识。是则求相。非求法也。<span lang="EN-US"></span></span></b></p>
<p>相是相对者，乃脑筋感觉作用，无有一定标准，故非绝对。</p>
<p><b><span style="color:teal">法不可住。若住于法。是则住法。非求法也。<span lang="EN-US"></span></span></b></p>
<p>佛性如如不动，住与不住，乃相对者。</p>
<p><b><span style="color:teal">法不可见闻觉知。若行见闻觉知。是则见闻觉知。非求法也。<span lang="EN-US"></span></span></b></p>
<p>见闻觉知，就是一念无明作用，乃相对者。</p>
<p><b><span style="color:teal">法名无为。若行有为。是求有为。非求法也。<span lang="EN-US"></span></span></b></p>
<p>佛性空、无相、无作，故名无为，若行有为便是相对，非绝对者。</p>
<p><b><span style="color:teal">是故舍利弗。若求法者。于一切法应无所求。’<span lang="EN-US"></span></span></b></p>
<p>佛性乃绝对之全完，非求而得，故应无所求。</p>
<p><b><span style="color:teal">说是语时。五百天子于诸法中。得法眼净。<span lang="EN-US"></span></span></b></p>
<p>法眼净者，明白绝对之理，不为一切相对所缚也。</p>
<p><b><span style="color:teal">尔时。长者维摩诘问文殊师利：‘仁者游于无量千万亿阿僧祇国。<span lang="EN-US"></span></span></b></p>
<p>法身净土也。</p>
<p><b><span style="color:teal">何等佛土？有好上妙功德。成就师子之座。’<span lang="EN-US"></span></span></b></p>
<p>什曰：‘自知而问者，欲令众会取信也。借座彼国，其义有二：一者欲现诸佛严净功德，致殊胜之座，令始行菩萨，深其志愿也。二者欲因往返之迹，使化流一国也。’师子之座即绝对本体。</p>
<p><b><span style="color:teal">文殊师利言：‘居士。东方度三十六恒河沙国。<span lang="EN-US"></span></span></b></p>
<p>超过三界时间。</p>
<p><b><span style="color:teal">有世界名须弥相。<span lang="EN-US"></span></span></b></p>
<p>法界实相。</p>
<p><b><span style="color:teal">其佛号须弥灯王。今现在。彼佛身长八万四千由旬。<span lang="EN-US"></span></span></b></p>
<p>超过空间。</p>
<p><b><span style="color:teal">其师子座。高八万四千由旬。严饰第一。’<span lang="EN-US"></span></span></b></p>
<p>超过八万四千陀罗尼门。肇曰：‘由旬，天竺里数名也。上由旬六十里，中由旬五十里，下由旬四十里也。’</p>
<p><b><span style="color:teal">于是长者维摩诘现神通力。即时彼佛遣三万二千师子之座。高广严净。来入维摩诘室。诸菩萨大弟子、释梵四天王等。昔所未见。其室广博。悉皆包容三万二千师子座。无所妨碍。于毗耶离城及阎浮提四天下。亦不迫迮。悉见如故。<span lang="EN-US"></span></span></b></p>
<p>佛性无所不包，变秽土为净土。</p>
<p><b><span style="color:teal">尔时。维摩诘语文殊师利：‘就师子座。与诸菩萨上人俱座。当自立身。如彼座像。’<span lang="EN-US"></span></span></b></p>
<p>入于绝对本体，与本体合而为一。</p>
<p><b><span style="color:teal">其得神通菩萨。<span lang="EN-US"></span></span></b></p>
<p>已明心见性，得六通者。</p>
<p><b><span style="color:teal">即自变形为四万二千由旬。坐师子座。<span lang="EN-US"></span></span></b></p>
<p>得法身妙用。</p>
<p><b><span style="color:teal">诸新发意菩萨及大弟子。皆不能升。<span lang="EN-US"></span></span></b></p>
<p>未明心见性，故未得法身妙用。</p>
<p><b><span style="color:teal">尔时。维摩诘语舍利弗：‘就师子座。’舍利弗言：‘居士。此座高广。吾不能升。’<span lang="EN-US"></span></span></b></p>
<p>小乘人未能达于绝对。</p>
<p><b><span style="color:teal">维摩诘言：‘唯。舍利弗。为须弥灯王如来作礼。乃可得坐。’<span lang="EN-US"></span></span></b></p>
<p>参绝对本体。</p>
<p><b><span style="color:teal">于是新发意菩萨及大弟子。即为须弥灯王如来作礼。便得坐师子座。舍利弗言：‘居士。未曾有也。如是小室。乃容受此高广之座。于毗耶离城无所妨碍。又于阎浮提聚落城邑及四天下诸天龙王鬼神宫殿。亦不迫迮。’维摩诘言：‘唯。舍利弗。诸佛菩萨有解脱。名不可思议。<span lang="EN-US"></span></span></b></p>
<p>舍利弗仍未明佛性无所不包、无所不遍之真正体用，故以为异，维摩为说解脱不可思议法门。不可思议者，不可用脑筋测度，即绝对本体是也。六祖云：‘诸三乘人不能测佛智者，患在度量也，饶伊尽思共推，转加悬远。’</p>
<p><b><span style="color:teal">若菩萨住是解脱者。<span lang="EN-US"></span></span></b></p>
<p>明心见性，得大自在。</p>
<p><b><span style="color:teal">以须弥之高广。内芥子中。无所增减。须弥山王本相如故。而四天王忉利诸天。不觉不知己之所入。唯应度者。乃见须弥入芥子中。是名不可思议解脱法门。<span lang="EN-US"></span></span></b></p>
<p>明心见性后，得八解六通，四大皆变为佛性体用。</p>
<p>‘须弥’者，代表地大也，小至芥子，大至须弥，皆是佛性本体，无二无别，惟明心见性者知之，大与小平等，乃否定空间体积。</p>
<p><b><span style="color:teal">又以四大海水入一毛孔。不娆鱼鳖鼋鼍水性之属。而彼大海本相如故。诸龙鬼神阿修罗等。不觉不知己之所入。于此众生亦无所娆。<span lang="EN-US"></span></span></b></p>
<p>水大亦是佛性体用。庞居士问马祖：‘不与万法为侣者，是什么人？’马祖曰：‘待汝一口吸尽西江水，即向汝道。’与此同旨，其法身也。</p>
<p><b><span style="color:teal">又舍利弗。住不可思议解脱菩萨。断取三千大千世界。如陶家轮。著右掌中。掷过恒沙世界之外。其中众生。不觉不知己之所往。又复还置本处。都不使人有往来想。而此世界本相如故。<span lang="EN-US"></span></span></b></p>
<p>往来平等，乃否定往来，往来皆不离佛性，金刚经云：‘如来者，无所从来，亦无所去’，佛性如如不动也。</p>
<p><b><span style="color:teal">又舍利弗。或有众生乐久住世而可度者。菩萨即演七日以为一劫。令彼众生谓之一劫。或有众生不乐久住而可度者。菩萨即促一劫以为七日。令彼众生谓之七日。<span lang="EN-US"></span></span></b></p>
<p>否定时间也，一千六百八十万年为一劫，一劫与七日无别，皆不离佛性，其别者，乃众生脑筋作用耳，佛性超过时间，本无别也。</p>
<p><b><span style="color:teal">又舍利弗。住不可思议解脱菩萨。以一切佛土严饰之事。集在一国。示于众生。<span lang="EN-US"></span></span></b></p>
<p>一切即一，一即一切，相对变为绝对。</p>
<p>华严经云：‘佛身充满于法界，普现一切众生前。’</p>
<p><b><span style="color:teal">又菩萨以一切佛土众生。置之右掌。飞到十方。遍示一切。而不动本处。<span lang="EN-US"></span></span></b></p>
<p>一切现象虽变幻无常，而不离佛性，佛性始终如如不动，动与静之对立统一，故否定动静。</p>
<p><b><span style="color:teal">又舍利弗。十方众生供养诸佛之具。菩萨于一毛孔皆令得见。又十方国土所有日月星宿。于一毛孔普使见之。<span lang="EN-US"></span></span></b></p>
<p>否定空间也，明心见性之后，尘尘‘空间’、刹刹‘时间’无非佛性，无能逃于法眼者。</p>
<p><b><span style="color:teal">又舍利弗。十方世界所有诸风。菩萨悉能吸著口中而身无损。外诸树木亦不摧折。<span lang="EN-US"></span></span></b></p>
<p>风大不离佛性，即法身妙用。</p>
<p><b><span style="color:teal">又十方世界劫尽烧时。以一切火内于腹中。火事如故而不为害。<span lang="EN-US"></span></span></b></p>
<p>火大不离佛性，世界坏，佛性不坏，疏山问大随曰：‘劫火洞燃，大千俱坏，未审这个坏不坏？’大随曰：‘坏。’，疏山问：‘怎么会坏？’大随曰：‘随他去。’疏山不肯，后又问一大德曰：‘劫火洞燃，大千俱坏，未审这个坏不坏？’大德曰：‘不坏。’疏山问：‘怎么不坏？’大德云：‘随他去。’疏山言下大悟。</p>
<p><b><span style="color:teal">又于下方过恒河沙等诸佛世界。取一佛土。举著上方过恒河沙无数世界。如持针锋。举一枣叶而无所娆。<span lang="EN-US"></span></span></b></p>
<p>地大不离佛性，此土与彼土无异无别。</p>
<p><b><span style="color:teal">又舍利弗。住不可思议解脱菩萨。能以神通现作佛身。或现辟支佛身、或现声闻身、或现帝释身、或现梵王身、或现世主身、或现转轮圣王身。<span lang="EN-US"></span></span></b></p>
<p>化身应身，皆不离法身，无别无二。</p>
<p>华严经云：‘十方三世佛，同共一法身。’</p>
<p><b><span style="color:teal">又十方世界所有众声。上中下音。皆能变之。令作佛声。演出无常苦空无我之音。及十方诸佛所说种种之法。皆于其中。普令得闻。<span lang="EN-US"></span></span></b></p>
<p>声音变为佛性，马祖云：‘我此一喝，百千三昧无量妙义俱全。’</p>
<p><b><span style="color:teal">舍利弗。我今略说菩萨不可思议解脱之力。若广说者。穷劫不尽。’<span lang="EN-US"></span></span></b></p>
<p>佛性绝对妙义，本不可说，今略为譬喻，若欲广说，则虽穷劫亦不可尽也。</p>
<p><b><span style="color:teal">是时。大迦叶闻说菩萨不可思议解脱法门。叹未曾有。谓舍利弗：‘譬如有人于盲者前。现众色像。非彼所见。一切声闻。闻是不可思议解脱法门。不能解了。为若此也。<span lang="EN-US"></span></span></b></p>
<p>小乘人闻此发挥绝对妙论，不能领会，如盲者之于相也。</p>
<p><b><span style="color:teal">智者闻是。其谁不发阿耨多罗三藐三菩提心？我等何为永绝其根？于此大乘已如败种。<span lang="EN-US"></span></span></b></p>
<p>智者闻大乘则欢喜赞叹，而发大乘心，故小乘者应回小向大，方有明心见性希望，不致如焦芽败种之无用也。</p>
<p><b><span style="color:teal">一切声闻。闻是不可思议解脱法门。皆应号泣。声震三千大千世界。<span lang="EN-US"></span></span></b></p>
<p>感极而泣，三千大千世界无不感动。</p>
<p><b><span style="color:teal">一切菩萨应大欣庆。顶受此法。若有菩萨信解不可思议解脱法门者。一切魔众。无如之何。’<span lang="EN-US"></span></span></b></p>
<p>内能破无始无明，外能破外道邪说。</p>
<p><b><span style="color:teal">大迦叶说是语时。三万二千天子皆发阿耨多罗三藐三菩提心。<span lang="EN-US"></span></span></b></p>
<p><b><span style="color:teal">尔时。维摩诘语大迦叶：‘仁者。十方无量阿僧祇世界中作魔王者。多是住不可思议解脱菩萨。以方便力故。教化众生。现作魔王。<span lang="EN-US"></span></span></b></p>
<p>佛性中无佛无魔，魔王乃相对界之雄，为众生所信仰或畏惧，故菩萨现作魔王，以试众生之慧力，魔益强则众生之反抗力亦益增，卒能克魔而成佛，故魔为助众生成佛之力量，倘无魔则众生将萎靡不振，不能产生否定之力量。</p>
<p><b><span style="color:teal">又迦叶。十方无量菩萨。或有人从乞手足耳鼻、头目髓脑、血肉皮骨、聚落城邑、妻子奴婢、象马车乘、金银琉璃、砗磲玛瑙、珊瑚琥珀、真珠珂贝、衣服饮食。如此乞者。多是住不可思议解脱菩萨。以方便力而往试之。令其坚固。<span lang="EN-US"></span></span></b></p>
<p>布施乃否定力之源泉，故欲令舍其所不忍舍，然后能作坚决之否定，否定‘我执’‘法执’及‘空执’，以达于绝对完全之国土。</p>
<p><b><span style="color:teal">所以者何？住不可思议解脱菩萨。有威德力。故行逼迫。示诸众生如是难事。凡夫下劣。无有力势。不能如是逼迫菩萨。<span lang="EN-US"></span></span></b></p>
<p>欲使众生增加其否定之力，故变为魔王逼迫之，凡夫则不能也。</p>
<p><b><span style="color:teal">譬如龙象蹴踏。非驴所堪。是名住不可思议解脱菩萨智慧方便之门。’<span lang="EN-US"></span></span></b></p>
<p>菩萨乃于困难艰苦中磨炼出来，环境益苦，则道力益坚。</p>
<p>疏曰：‘不思议者，绝对本体，不可以思惟感觉而达到，惟有用智慧方便打破相对之根源（无始无明），然后能达到也。故此解脱法门，名为不思议，绝对中无相对，故一切相对皆应否定，于是否定四大、否定空间、否定时间、否定来去、否定一多、否定动静、否定世界、否定变化身、否定声音<span lang="EN-US">......最后否定此种种相对之根源（无始无明），于是否定终止，肯定开始，相对终止，绝对开始，一切相对皆还源为绝对，此时四大是绝对，空间、时间亦是绝对，来去、一多、动静、世界、三身、声音等，皆是绝对，皆是佛性本体之妙用，故芥子与须弥不二、毛孔与大海不二、七日与一劫不二、动与静不二、变化身与法身不异，一切已超越相对之局限，而入于绝对不二之土，一切皆还源为绝对，自己便是自己的原因，故不为以外其他原因之所转，如如不动，无欠无余，故一切其他原因皆归消灭，入于此一绝对之原因矣。菩萨既证绝对，为度众生故，仍入相对界中，现作魔王，以教化众生，用种种逼迫，以增加众生之智慧，并加强其否定之力量，成就解脱，普使进入绝对清净平等之国土，故名不可思议解脱菩萨智慧方便之门。’此品属于方法论。</span></p>
<p><a name="a07"></a><span style="color:#333399">观众生品第七<span lang="EN-US"></span></span></p>
<p>乃属于人生观方面。</p>
<p><b><span style="color:teal">尔时。文殊师利问维摩诘言：‘菩萨云何观于众生？’维摩诘言：‘譬如幻师见所幻人。菩萨观众生为若此。<span lang="EN-US"></span></span></b></p>
<p>明心见性菩萨，自己造得主，故如幻师。众生在一念无明支配之下，变幻无主，故如幻人。</p>
<p><b><span style="color:teal">如智者见水中月。<span lang="EN-US"></span></span></b></p>
<p>知其非真月，乃相对之月。</p>
<p><b><span style="color:teal">如镜中见其面像。<span lang="EN-US"></span></span></b></p>
<p>知其非真面，乃相对之面。</p>
<p><b><span style="color:teal">如热时焰。<span lang="EN-US"></span></span></b></p>
<p>燃烧时有焰，烧尽则焰灭。</p>
<p><b><span style="color:teal">如呼声响。<span lang="EN-US"></span></span></b></p>
<p>呼时有声，呼停声灭。</p>
<p><b><span style="color:teal">如空中云。<span lang="EN-US"></span></span></b></p>
<p>来去无定。</p>
<p><b><span style="color:teal">如水聚沫。如水上泡。<span lang="EN-US"></span></span></b></p>
<p>聚现无定，旋生旋灭。</p>
<p><b><span style="color:teal">如芭蕉坚。<span lang="EN-US"></span></span></b></p>
<p>芭蕉不坚。</p>
<p><b><span style="color:teal">如电久住。<span lang="EN-US"></span></span></b></p>
<p>电无法久住。</p>
<p><b><span style="color:teal">如第五大。如第六阴。如第七情。如十三入。如十九界。</span></b></p>
<p>皆有名无实者，如第五大，根本无此大。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">菩萨观众生为若此。<span lang="EN-US"></span></span></b></p>
<p>众生：其身乃四大合成，其智识乃五蕴合成，其人生乃十二因缘之过程，生惟法生，灭惟法灭，诸法既空，人生亦空，故如水月镜像，因像而现，如幻化人。</p>
<p><b><span style="color:teal">如无色界色。如燋谷芽。<span lang="EN-US"></span></span></b></p>
<p>无色界中，根本无色之可言，故知有名无实，众生亦然。</p>
<p><b><span style="color:teal">如须陀洹身见。<span lang="EN-US"></span></span></b></p>
<p>须陀洹无身见，故知有名无实。</p>
<p><b><span style="color:teal">如阿那含入胎。<span lang="EN-US"></span></span></b></p>
<p>阿那含不入胎，故知有名无实。</p>
<p><b><span style="color:teal">如阿罗汉三毒。<span lang="EN-US"></span></span></b></p>
<p>阿罗汉已断三毒，故知无中生有，众生亦然。</p>
<p><b><span style="color:teal">如得忍菩萨贪恚毁禁。<span lang="EN-US"></span></span></b></p>
<p>得无生忍菩萨，已绝贪恚，故知非实。</p>
<p><b><span style="color:teal">如佛烦恼习。<span lang="EN-US"></span></span></b></p>
<p>佛无烦恼习，故知非实有。</p>
<p><b><span style="color:teal">如盲者见色。<span lang="EN-US"></span></span></b></p>
<p>盲者决不见色，故知非实。</p>
<p><b><span style="color:teal">如入灭尽定出入息。<span lang="EN-US"></span></span></b></p>
<p>入灭尽定，则无出入息，故知非实。</p>
<p><b><span style="color:teal">如空中鸟迹。<span lang="EN-US"></span></span></b></p>
<p>鸟过空中，不留迹象，谓空中有鸟迹，乃决非实在之事。</p>
<p><b><span style="color:teal">如石女儿。<span lang="EN-US"></span></span></b></p>
<p>石女不生儿，故知非实。</p>
<p><b><span style="color:teal">如化人烦恼。<span lang="EN-US"></span></span></b></p>
<p>化人无烦恼，故知非实。</p>
<p><b><span style="color:teal">如梦所见已寤。<span lang="EN-US"></span></span></b></p>
<p>梦寤，其所见皆灭，故知非实。</p>
<p><b><span style="color:teal">如灭度者受身。<span lang="EN-US"></span></span></b></p>
<p>已证涅槃则不受身，故知非实。</p>
<p><b><span style="color:teal">如无烟之火。<span lang="EN-US"></span></span></b></p>
<p>火必有烟，无烟之火非实。</p>
<p><b><span style="color:teal">菩萨观众生为若此。’<span lang="EN-US"></span></span></b></p>
<p><b><span style="color:teal">文殊师利言：‘若菩萨作是观者。云何行慈？’<span lang="EN-US"></span></span></b></p>
<p>既将众生看成虚假幻化，则何能对之发慈悲救度之心乎？</p>
<p>肇曰：‘慈以众生为缘，若无众生，慈心何寄乎？将明真慈无缘而不离缘，成上无相真慈义也。’</p>
<p><b><span style="color:teal">维摩诘言：‘菩萨作是观已。自念：我当为众生说如斯法。是即真实慈也。<span lang="EN-US"></span></span></b></p>
<p>真实慈者，由绝对佛性本体发挥出来者。佛性绝对，故慈悲亦是绝对，绝对本体无缘起，故此真实慈是无缘慈，非缘于爱见而生也。世俗之慈乃由同情心或爱见而起，是相对的，故非真实慈，真实慈是绝对的，与佛性同体，故非攀缘，是不受他物影响，而本来存在者，故是真实慈。至若孔子之‘仁’，耶稣之‘爱’，皆有所攀缘，以众生为对象，乃相对者，故非真实慈。</p>
<p><b><span style="color:teal">行寂灭慈。无所生故。<span lang="EN-US"></span></span></b></p>
<p>真实慈与佛性同体，佛性绝对，无生无灭，故真实慈亦无生无灭，金刚经所谓‘不住相布施’是也。</p>
<p><b><span style="color:teal">行不热慈。无烦恼故。<span lang="EN-US"></span></span></b></p>
<p>世俗热心慈善事业者，乃出于爱见也，爱见未离，仍有烦恼，故其热心不能持久，或仅‘五分钟’热度，便归冷淡，故行真实慈者，不热不冷，永不厌怠，亦非烦恼所能阻止也。</p>
<p><b><span style="color:teal">行等之慈。等三世故。<span lang="EN-US"></span></span></b></p>
<p>真实慈与绝对佛性无二，故能超越三世，绝对平等，因为超越时间，故任何时代皆能适应，出自爱见之慈，则不能如此，譬如基督教之爱、人道主义者之爱，皆是相对者，故其慈悲乃对人，而不能对一切众生皆平等看待也。</p>
<p><b><span style="color:teal">行无诤慈。无所起故。<span lang="EN-US"></span></span></b></p>
<p>无诤者，无名字也。绝对佛性中，名字妄想不起，故行真实慈者，不住名字相，不为博美名而行慈善。</p>
<p><b><span style="color:teal">行不二慈。内外不合故。<span lang="EN-US"></span></span></b></p>
<p>佛性绝对不二，非心法也非色法，乃自主自行，不是被动者，故名‘不二慈’。譬如世俗行善事者，不是为因果祸福所动，便是想使自己心中喜悦，此乃被动，非不二慈。</p>
<p><b><span style="color:teal">行不坏慈。毕竟尽故。<span lang="EN-US"></span></span></b></p>
<p>佛性绝对，无有成坏，诸漏已尽，本来圆满，故金刚经云：‘灭度一切众生已，而无有一众生实灭度者。’</p>
<p><b><span style="color:teal">行坚固慈。心无毁故。<span lang="EN-US"></span></span></b></p>
<p>佛性坚固如金刚，能毁他物而不为物毁，真实慈亦如是。</p>
<p><b><span style="color:teal">行清净慈。诸法性净故。<span lang="EN-US"></span></span></b></p>
<p>梵网经云：‘我本元自性清净。’六祖坛经云：‘何其自性本自清净。’皆指绝对佛性也，真实慈亦如是。</p>
<p><b><span style="color:teal">行无边慈。如虚空故。<span lang="EN-US"></span></span></b></p>
<p>佛性无所不在，故真实慈无所不遍，普现一切众生前，如同虚空。</p>
<p><b><span style="color:teal">行阿罗汉慈。破结贼故。<span lang="EN-US"></span></span></b></p>
<p>阿罗汉，华语杀结使贼，此乃自度之慈，六祖坛经所谓‘自心烦恼无边誓愿断’是也。</p>
<p><b><span style="color:teal">行菩萨慈。安众生故。<span lang="EN-US"></span></span></b></p>
<p>六祖坛经所谓‘自心众生无边誓愿度’是也。</p>
<p><b><span style="color:teal">行如来慈。得如相故。<span lang="EN-US"></span></span></b></p>
<p>佛性如如不动，金刚经云：‘如来者，无所从来，亦无所去’，本来圆满现成是也，真实慈亦然。</p>
<p><b><span style="color:teal">行佛之慈。觉众生故。<span lang="EN-US"></span></span></b></p>
<p>引导众生入于佛之知见，此无限之慈悲也，其余世俗所行慈善事业，皆有限之慈悲。</p>
<p><b><span style="color:teal">行自然慈。无因得故。<span lang="EN-US"></span></span></b></p>
<p>自然者，佛性本然也。无有生因，亦无所得，以此度一切沉迷于有因有得之相对众生，使入绝对国土。</p>
<p><b><span style="color:teal">行菩提慈。等一味故。<span lang="EN-US"></span></span></b></p>
<p>绝对菩提心，惟有一味一相，真实慈亦然。</p>
<p><b><span style="color:teal">行无等慈。断诸爱故。<span lang="EN-US"></span></span></b></p>
<p>佛性平等，无有爱见，真实慈亦然。</p>
<p><b><span style="color:teal">行大悲慈。导以大乘故。<span lang="EN-US"></span></span></b></p>
<p>修大乘者，方能明心见性，不受后有，故名‘大悲’。</p>
<p><b><span style="color:teal">行无厌慈。观空无我故。<span lang="EN-US"></span></span></b></p>
<p>小乘未断我执，故有疲厌，我执已破，则无疲厌。</p>
<p><b><span style="color:teal">行法施慈。无遗惜故。<span lang="EN-US"></span></span></b></p>
<p>大乘六度第一，以法布施，使众生藉法执以破我执。</p>
<p><b><span style="color:teal">行持戒慈。化毁禁故。<span lang="EN-US"></span></span></b></p>
<p>能保护正法者，名为持戒，见涅槃经，不但自己持戒，且化导众生持戒。</p>
<p><b><span style="color:teal">行忍辱慈。护彼我故。<span lang="EN-US"></span></span></b></p>
<p>能忍辱以德报怨，则不但自护，且能化彼。</p>
<p><b><span style="color:teal">行精进慈。荷负众生故。<span lang="EN-US"></span></span></b></p>
<p>不但自己精进，且能荷负众生，一同精进，是真实慈。</p>
<p><b><span style="color:teal">行禅定慈。不受味故。<span lang="EN-US"></span></span></b></p>
<p>小乘贪著禅味，大乘不贪著禅味，行住坐卧，皆在定中。</p>
<p><b><span style="color:teal">行智慧慈。无不知时故。<span lang="EN-US"></span></span></b></p>
<p>不知时者，未得谓得是也，小乘错认断六根为见佛性，中乘错认断一念无明为见佛性，皆不知时也。</p>
<p>什曰：‘行未满而求果，名不知时也。’</p>
<p>大乘破无始无明空执，然后明心见性，故无以上错误。</p>
<p><b><span style="color:teal">行方便慈。一切示现故。<span lang="EN-US"></span></span></b></p>
<p>能以方便善巧譬喻，使众生明白不知时之错误，悟入绝对，名方便慈。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">行无隐慈。直心清净故。<span lang="EN-US"></span></span></b></p>
<p>沩山灵祐禅师上堂云：‘夫道人之心，质直无伪，无背无面，无诈妄心，一切时中，视听寻常，更无委曲，亦不闭眼塞耳，但情不附物即得，从上诸圣，祗说浊边过患，若无如许多恶觉情见想习之事，譬如秋水澄渟，清净无为，澹泞无碍，唤他作道人，亦名无事人。’又黄山谷参晦堂禅师问：‘我无隐乎汝’意旨，晦堂曰：‘闻木樨香否？’山谷曰：‘闻。’晦堂曰：‘吾无隐乎汝。’山谷有省。佛性绝对，清净无隐，慈亦如是。</p>
<p><b><span style="color:teal">行深心慈。无杂行故。<span lang="EN-US"></span></span></b></p>
<p>心经所谓‘行深般若波罗蜜多’是也，乃以智慧打破无始无明之禅法，至若小乘断六根，中乘断妄想，不能见性，皆杂行也。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">行无诳慈。不虚假故。<span lang="EN-US"></span></span></b></p>
<p>般若波罗蜜多，乃真实不虚之法门，金刚经所谓‘如来是真语者、实语者、如语者、不诳语者、不异语者’是也。</p>
<p>六祖云：‘吾若言有法与人，即为诳汝。’乃谓绝对佛性本来具足，非修习而得也。</p>
<p><b><span style="color:teal">行安乐慈。令得佛乐故。<span lang="EN-US"></span></span></b></p>
<p>明心见性，自在无碍，远离颠倒梦想，故名‘安乐慈’。</p>
<p><b><span style="color:teal">菩萨之慈为若此也。’<span lang="EN-US"></span></span></b></p>
<p><b><span style="color:teal">文殊师利又问：‘何谓为悲？’答曰：‘菩萨所作功德。皆与一切众生共之。’<span lang="EN-US"></span></span></b></p>
<p>绝对真如本体，不能分割，众生与诸佛相同，诸佛法身，即众生未来之法身，所谓共体大悲是也。</p>
<p><b><span style="color:teal">‘何谓为喜？’答曰：‘有所饶益。欢喜无悔。’<span lang="EN-US"></span></span></b></p>
<p>绝对之喜，法身本具，故无所悔，众生得之，乃其应得本得，非吾所与，无吝无悔。</p>
<p><b><span style="color:teal">‘何谓为舍？’答曰：‘所作福祐。无所希望。’<span lang="EN-US"></span></span></b></p>
<p>绝对佛性，本来圆成，舍同无舍，得亦无得，福同无福，是为真福，无得故无失，无希望，故能达于绝对。</p>
<p><b><span style="color:teal">文殊师利又问：‘生死有畏。菩萨当何所依？’<span lang="EN-US"></span></span></b></p>
<p>生死乃众生所同畏，菩萨依何道理而不畏生死？</p>
<p><b><span style="color:teal">维摩诘言：‘菩萨于生死畏中。当依如来功德之力。’<span lang="EN-US"></span></span></b></p>
<p>如来绝对本体中，无生无死，悟入圆觉时，返观父母所生之身，如大海一沤，圆觉经云：‘此菩萨及末世众生，修习此心得成就者，于此无修，亦无成就，圆觉普照，寂灭无二，于中百千万亿阿僧祇不可说恒河沙诸佛世界，犹如空华，乱起乱灭，不即不离，无缚无脱，始知众生本来成佛，生死涅槃，犹如昨梦。善男子，如昨梦故，当知生死及与涅槃，无起无灭无来无去，其所证者，无得无失无取无舍，其能证者，无作无止无任无灭，于此证中，无能无所，毕竟无证亦无证者，一切法性平等不坏。’照以上描绘之证后情况观之，生死果何所畏？</p>
<p><b><span style="color:teal">文殊师利又问：‘菩萨欲依如来功德之力。当于何住？’答曰：‘菩萨欲依如来功德力者。当住度脱一切众生。’<span lang="EN-US"></span></span></b></p>
<p>发大乘心修大乘法，明心见性，自度度他，故名大乘心。</p>
<p><b><span style="color:teal">又问：‘欲度众生。当何所除？’答曰：‘欲度众生。除其烦恼。’<span lang="EN-US"></span></span></b></p>
<p>烦恼即一切相对者，有相对故有矛盾冲突，有矛盾冲突故有烦恼，故除烦恼者，即否定相对，破无明是也。</p>
<p><b><span style="color:teal">又问：‘欲除烦恼。当何所行？’答曰：‘当行正念。’<span lang="EN-US"></span></span></b></p>
<p>正念者，打破无始无明之禅法也。无始无明为相对之根源，故应破之，方能达于绝对不生不灭本体。</p>
<p><b><span style="color:teal">又问：‘云何行于正念？’答曰：‘当行不生不灭。’<span lang="EN-US"></span></span></b></p>
<p>即佛性也。</p>
<p><b><span style="color:teal">又问：‘何法不生？何法不灭？’答曰：‘不善不生。善法不灭。’<span lang="EN-US"></span></span></b></p>
<p>此乃复从末以溯源也，善与不善，是相对者，以善法否定不善法，达于白净识，然后否定白净识，则入于不生不灭。</p>
<p><b><span style="color:teal">又问：‘善、不善孰为本？’答曰：‘身为本。’<span lang="EN-US"></span></span></b></p>
<p>身谓五蕴也。</p>
<p><b><span style="color:teal">又问：‘身孰为本？’答曰：‘欲贪为本。’<span lang="EN-US"></span></span></b></p>
<p>欲贪为受生之本。</p>
<p><b><span style="color:teal">又问：‘欲贪孰为本？’答曰：‘虚妄分别为本。’<span lang="EN-US"></span></span></b></p>
<p>一切相对，如生死、善恶、好丑等，皆由分别比较而生，分别已生之后，才有贪欲，譬如倘不分别生死，则无有贪生怕死者。</p>
<p><b><span style="color:teal">又问：‘虚妄分别孰为本？’答曰：‘颠倒想为本。’<span lang="EN-US"></span></span></b></p>
<p>即一念无明是也，此为相对之根源。</p>
<p><b><span style="color:teal">又问：‘颠倒想孰为本？’答曰：‘无住为本。’<span lang="EN-US"></span></span></b></p>
<p>无住，即无始无明是也，乃一念无明所自出者，无始无明表面虽无相对，而有极微细之相对种子隐伏其中，一受薰染刺激，即生出一念无明，此乃相对之最后根源。</p>
<p><b><span style="color:teal">又问：‘无住孰为本？’答曰：‘无住则无本。<span lang="EN-US"></span></span></b></p>
<p>无始无明本无实体，如梦空华，一经打破，便归消灭，一切相对亦随之消灭，故曰‘无本’。</p>
<p><b><span style="color:teal">文殊师利。从无住本。立一切法。’<span lang="EN-US"></span></span></b></p>
<p>虚妄不实之世界人生，以无始无明为体，生出一念无明，圆成整个相对宇宙，此与老子‘由无生有，由有归无’之体系相同。从‘无住本’能生一切法，有生便有灭，则非绝对佛性可知也。绝对佛性乃本来不生，故不灭，空、无相、无作，故无所建立者，有所建立者，即是生灭法耳。罗什误认无住本为佛性，与本无同，僧肇辈承其说，故将老子之‘无’当做和佛性同样，是指最后绝对本体，实为大错，天台宗继承罗什僧肇之义，所以天台宗结果是变为生灭法，华严宗亦是受此影响而陷于同一错误，把真如绝对本体，看成有缘起受薰染的，误尽天下苍生，不可不辩也。</p>
<p><b><span style="color:teal">时维摩诘室有一天女。见诸天人闻所说法。便现其身。即以天华散诸菩萨大弟子上。<span lang="EN-US"></span></span></b></p>
<p>天女、天花代表一念无明，此喻明心见性后，一念无明变为佛性，故天女同于法身大士之化身。</p>
<p><b><span style="color:teal">华至诸菩萨。即皆堕落。至大弟子。便著不堕。<span lang="EN-US"></span></span></b></p>
<p>菩萨已明相对之虚妄，知一念无明之不可破、不必破，故不为一念无明所转，诸大弟子尚未能转也，故有滞碍。</p>
<p><b><span style="color:teal">一切弟子神力去华。不能令去。<span lang="EN-US"></span></span></b></p>
<p>大弟子欲破一念无明，而一念无明乃不可破者。</p>
<p><b><span style="color:teal">尔时。天问舍利弗：‘何故去华？’答曰：‘此华不如法。是以去之。’<span lang="EN-US"></span></span></b></p>
<p>譬谓一念无明能生相对烦恼，故欲除之。</p>
<p><b><span style="color:teal">天曰：‘勿谓此华为不如法。所以者何？是华无所分别。<span lang="EN-US"></span></span></b></p>
<p>一念无明其实不消破，明心见性之后，一念无明变为佛性，无所分别。</p>
<p><b><span style="color:teal">仁者自生分别想耳。<span lang="EN-US"></span></span></b></p>
<p>认一念无明为实，故落于法执。</p>
<p><b><span style="color:teal">若于佛法出家。有所分别。为不如法。若无所分别。是则如法。<span lang="EN-US"></span></span></b></p>
<p>有所分别，乃一念无明见闻觉知作用也。</p>
<p>无所分别，则绝对佛性作用，入于绝对之后，一切皆还元为绝对，皆是清净本体、自己原因，此时无分别是佛性，分别亦是佛性，皆自己原因也。</p>
<p><b><span style="color:teal">观诸菩萨华不著者。已断一切分别想故。<span lang="EN-US"></span></span></b></p>
<p>一念无明还元为佛性，则念同无念，不是将念头停止。</p>
<p><b><span style="color:teal">譬如人畏时。非人得其便。<span lang="EN-US"></span></span></b></p>
<p>什曰：‘如一罗刹，变形为马，有一士夫，乘之不疑，中道马问士夫：马为好不？士夫拔刀示之，问言：此刀好不？知其心正无畏，竟不敢加害，若不如是，非人得其便也。’佛性绝对无畏，故一切相对皆不得入。</p>
<p><b><span style="color:teal">如是弟子畏生死故。色声香味触得其便也。<span lang="EN-US"></span></span></b></p>
<p>绝对佛性中，一切相对者皆不能立足，故无生死可畏，若畏生死，则未入绝对，色声香味触所生之相对法，皆得其便而支配之，使不能自主，则浮沉苦海矣。</p>
<p><b><span style="color:teal">已离畏者。一切五欲无能为也。<span lang="EN-US"></span></span></b></p>
<p>已入绝对，则相对之五欲不奈汝何，一切色相等法，皆无法侵入，一入去便为绝对所熔化，变为绝对，古人以洪炉比绝对，以一点雪比相对，一点雪入洪炉中，无有不被熔化者。</p>
<p><b><span style="color:teal">结习未尽。华著身耳。结习尽者。华不著也。’<span lang="EN-US"></span></span></b></p>
<p>结习未尽者，无始无明未破也，则未入绝对，故为相对所转，而不能转相对为绝对，若无始无明已破，则无始虚妄习气已尽，进入绝对，故能转相对而不为相对所转也。经云：‘若能转物，即同如来。’物者，一切相对也，如来者，绝对佛性是也。</p>
<p><b><span style="color:teal">舍利弗言：‘天止此室。其已久如？’答曰：‘我止此室。如耆年解脱。’<span lang="EN-US"></span></span></b></p>
<p>明心见性后，一念无明变为绝对佛性，为绝对本体之妙用，故曰‘如耆年解脱’。此时法身（佛性）是体，应身（六根）报身（见闻觉知）是用，体用一如，无别无二，故名一体三身。</p>
<p>室者，比喻法身。天女，比喻报身（即一念无明）。</p>
<p><b><span style="color:teal">舍利弗言：‘止此久耶？’天曰：‘耆年解脱。亦何如久？’<span lang="EN-US"></span></span></b></p>
<p>耆年解脱，即明心见性，已超过时间，则无所谓久暂也。</p>
<p><b><span style="color:teal">舍利弗默然不答。天曰：‘如何耆旧。大智而默？’答曰：‘解脱者无所言说。故吾于是不知所云。’天曰：‘言说文字。皆解脱相。<span lang="EN-US"></span></span></b></p>
<p>小乘以默然无言为解脱之体，是未入绝对，以无始无明为体也。若真解脱者已入绝对，体用具足，则默然无言是体、是解脱相，而言说文字则是用，亦是解脱相，动静一如矣。</p>
<p><b><span style="color:teal">所以者何？解脱者。不内、不外、不在两间。文字亦不内、不外、不在两间。是故舍利弗。无离文字说解脱也。<span lang="EN-US"></span></span></b></p>
<p>明心见性之后，言说文字皆还元为绝对，是绝对本体自己原因，超过空间，故不在内外两间，若离文字说解脱，便是有内有外，有‘解脱与不解脱’之别，则仍在相对范围之内，未入绝对，非真解脱也。</p>
<p><b><span style="color:teal">所以者何？一切诸法是解脱相。’<span lang="EN-US"></span></span></b></p>
<p>一切相对皆还元为绝对，无二无别，故相对即绝对，色即是空之谓也。</p>
<p><b><span style="color:teal">舍利弗言：‘不复以离淫怒痴为解脱乎？’天曰：‘佛为增上慢人说：离淫怒痴为解脱耳。若无增上慢者。佛说：淫怒痴性。即是解脱。’<span lang="EN-US"></span></span></b></p>
<p>佛为未明心见性者说离淫怒痴，若已明心见性，则淫怒痴还元为佛性，亦是解脱相也。</p>
<p><b><span style="color:teal">舍利弗言：‘善哉善哉。天女。汝何所得？以何为证？辩乃如是。’天曰：‘我无得无证。故辩如是。<span lang="EN-US"></span></span></b></p>
<p>小乘果有得有证，所谓非时证也。而大乘明心见性，乃无得无证，万德本来圆成，故辩才无碍。</p>
<p><b><span style="color:teal">所以者何？若有得有证者。则于佛法为增上慢。’<span lang="EN-US"></span></span></b></p>
<p>有得则有失，有证则有不证，仍在相对范围中，未证而谓己为已证，则是增上慢矣。</p>
<p><b><span style="color:teal">舍利弗问天：‘汝于三乘为何志求？’<span lang="EN-US"></span></span></b></p>
<p>天所发挥，皆绝对道理，已超过三乘范围，而舍利弗乃小乘人，故未领其旨，尚问其以三乘为何志求。</p>
<p><b><span style="color:teal">天曰：‘以声闻法化众生故。我为声闻。以因缘法化众生故。我为辟支佛。以大悲法化众生故。我为大乘。<span lang="EN-US"></span></span></b></p>
<p>已明心见性进入绝对，则无三乘之别，然为度生故，仍随其根性大小而化之。</p>
<p><b><span style="color:teal">舍利弗。如人入瞻卜林。唯嗅瞻卜。不嗅余香。<span lang="EN-US"></span></span></b></p>
<p>绝对国土，唯有一味，故如入瞻卜林不嗅余香，若有二味，则是相对矣。</p>
<p><b><span style="color:teal">如是若入此室。但闻佛功德之香。不乐闻声闻、辟支佛功德香也。<span lang="EN-US"></span></span></b></p>
<p>此室比喻绝对佛性，一切相对皆不能立足，声闻辟支佛皆相对者，故非此室所容。</p>
<p><b><span style="color:teal">舍利弗。其有释梵四天王、诸天龙鬼神等。入此室者。闻斯上人讲说正法。皆乐佛功德之香。发心而出。舍利弗。吾止此室十有二年。初不闻说声闻辟支佛法。但闻菩萨大慈大悲不可思议诸佛之法。<span lang="EN-US"></span></span></b></p>
<p>凡闻大乘绝对之理者，皆愿回小向大，此劝舍利弗改修大乘也。十有二年，譬喻十二因缘，大乘人修禅法，乃用一念无明统六根，以打破无始无明而见佛性，见性后，一念无明变为佛性。</p>
<p><b><span style="color:teal">舍利弗。此室常现八未曾有难得之法。何等为八？此室常以金色光照。昼夜无异。不以日月所照为明。是为一未曾有难得之法。<span lang="EN-US"></span></span></b></p>
<p>室喻法身，绝对法身，光明遍照一切。</p>
<p><b><span style="color:teal">此室入者。不为诸垢之所恼也。是为二未曾有难得之法。<span lang="EN-US"></span></span></b></p>
<p>法身绝对，离诸相对，无垢无净，无菩提亦无烦恼。</p>
<p><b><span style="color:teal">此室常有释梵四天王他方菩萨。来会不绝。是为三未曾有难得之法。<span lang="EN-US"></span></span></b></p>
<p>梵天菩萨明心见性后，同证此法身，续佛慧命，永无断绝，故曰来会不绝。</p>
<p><b><span style="color:teal">此室常说六波罗蜜不退转法。是为四未曾有难得之法。<span lang="EN-US"></span></span></b></p>
<p>唯修大乘者，可得法身。</p>
<p><b><span style="color:teal">此室常作天人第一之乐。弦出无量法化之声。是为五未曾有难得之法。<span lang="EN-US"></span></span></b></p>
<p>发挥绝对妙理，为第一义之乐。</p>
<p><b><span style="color:teal">此室有四大藏。众宝积满。周穷济乏。求得无尽。是为六未曾有难得之法。<span lang="EN-US"></span></span></b></p>
<p>四大藏者，常乐我净是也。取之不尽，用之不竭，故名绝对。</p>
<p><b><span style="color:teal">此室释迦牟尼佛、阿弥陀佛、阿<span lang="EN-US"><img border="0" width="16" height="16" src="./1714.files/image001.gif" v:shapes="_x0000_i1029" align="absmiddle">佛、宝德、宝炎、宝月、宝严、难胜、师子响、一切利成。如是等十方无量诸佛。是上人念时。即皆为来。广说诸佛秘要法藏。说已还去。是为七未曾有难得之法。</span></span></b></p>
<p>华严经云：‘十方三世佛，同共一法身。’证道歌云：‘非但我今独达了，河沙诸佛体皆同。’‘诸佛法身入我性，我性同共如来合。’</p>
<p><b><span style="color:teal">此室一切诸天严饰宫殿诸佛净土。皆于中现。是为八未曾有难得之法。<span lang="EN-US"></span></span></b></p>
<p>法身净土，无所不包也。</p>
<p><b><span style="color:teal">舍利弗。此室常现八未曾有难得之法。谁有见斯不思议事而复乐于声闻法乎？’<span lang="EN-US"></span></span></b></p>
<p>绝对妙法，不可思议，闻而契悟，则不复乐于二乘之法矣。</p>
<p><b><span style="color:teal">舍利弗言：‘汝何以不转女身？’天曰：‘我从十二年来。求女人相了不可得。当何所转？<span lang="EN-US"></span></span></b></p>
<p>一念无明本是相对，见性之后变为绝对，绝对中无男女相，故不必转也。</p>
<p><b><span style="color:teal">譬如幻师化作幻女。若有人问：何以不转女身？是人为正问不？’舍利弗言：‘不也。幻无定相。当何所转？’天曰：‘一切诸法。亦复如是。无有定相。云何乃问不转女身？’<span lang="EN-US"></span></span></b></p>
<p><b><span lang="EN-US" style="color:teal"></span></b></p>
<p>一念无明变幻无定，诸法出于一念无明，故无定相、善恶好丑，男女平等，未始有准，故不必转。</p>
<p><b><span style="color:teal">即时天女以神通力。变舍利弗令如天女。天自化身如舍利弗。而问言：‘何以不转女身？’舍利弗以天女像而答言：‘我今不知何转而变为女身？’<span lang="EN-US"></span></span></b></p>
<p>舍利弗为一念无明所转而不自知。</p>
<p><b><span style="color:teal">天曰：‘舍利弗。若能转此女身。则一切女人亦当能转。<span lang="EN-US"></span></span></b></p>
<p>能转一念无明为佛性，则得法身矣。舍利弗未见性，故不能转，一切女人喻未见性者之为一念无明所支配也。</p>
<p><b><span style="color:teal">如舍利弗非女而现女身。一切女人。亦复如是。虽现女身而非女也。是故佛说：一切诸法非男非女。’<span lang="EN-US"></span></span></b></p>
<p>男身女身，因一念无明而现，变幻无实，一切法亦然。</p>
<p><b><span style="color:teal">即时天女还摄神力。舍利弗身还复如故。天问舍利弗：‘女身色相。今何所在？’舍利弗言：‘女身色相。无在无不在。’<span lang="EN-US"></span></span></b></p>
<p>女身色相因一念无明而现，亦因一念无明而灭，故无在又无不在。</p>
<p><b><span style="color:teal">天曰：‘一切诸法。亦复如是。无在无不在。夫无在无不在者。佛所说也。’<span lang="EN-US"></span></span></b></p>
<p>一切诸法，出自一念无明，皆相对者，生灭无常，无在又无不在，乃佛所说也，故佛欲人破此法执，勿为法所缚。</p>
<p><b><span style="color:teal">舍利弗问天：‘汝于此没。当生何所？’<span lang="EN-US"></span></span></b></p>
<p>此乃追诘一念无明生处。</p>
<p><b><span style="color:teal">天曰：‘佛化所生。吾如彼生。’<span lang="EN-US"></span></span></b></p>
<p>一念无明已变为佛性妙用，故佛性所在，一念无明亦在。</p>
<p><b><span style="color:teal">曰：‘佛化所生。非没生也。’<span lang="EN-US"></span></span></b></p>
<p>佛性本来现成，非没而后生。</p>
<p><b><span style="color:teal">天曰：‘众生犹然。无没生也。’<span lang="EN-US"></span></span></b></p>
<p>众生佛性，亦本来现成，无生无灭，非没而复生者。</p>
<p><b><span style="color:teal">舍利弗问天：‘汝久如当得阿耨多罗三藐三菩提？’天曰：‘如舍利弗还为凡夫。我乃当成阿耨多罗三藐三菩提。’舍利弗言：‘我作凡夫。无有是处。’天曰：‘我得阿耨多罗三藐三菩提。亦无是处。所以者何？菩提无住处。是故无有得者。’<span lang="EN-US"></span></span></b></p>
<p>有得有失，乃相对者，如圣者可以变为凡夫，凡夫可以变为圣者是也。至若绝对佛性，无得无失，本来现成，若言有得，则未入绝对可知也，故金刚经云：‘若有法如来得阿耨多罗三藐三菩提者，然灯佛即不与我授记。’</p>
<p><b><span style="color:teal">舍利弗言：‘今诸佛得阿耨多罗三藐三菩提。已得当得。如恒沙河。皆谓何乎？’天曰：‘皆以世俗文字数故。说有三世。非谓菩提有去来今。’<span lang="EN-US"></span></span></b></p>
<p>绝对佛性本体中，无所谓佛，无所谓过去、现在、未来三世，亦无所谓阿耨多罗三藐三菩提也。释迦为引导众生，故以世俗文字数而说有三世及阿耨多罗三藐三菩提，倘明心见性，则知此等名字数皆归消灭，一切皆是绝对。</p>
<p><b><span style="color:teal">天曰：‘舍利弗。汝得阿罗汉道耶？’曰：‘无所得故而得。’天曰：‘诸佛菩萨。亦复如是。无所得故而得。’<span lang="EN-US"></span></span></b></p>
<p>舍利弗至此，始明无得之旨，天女所启发也。</p>
<p><b><span style="color:teal">尔时。维摩诘语舍利弗：‘是天女已曾供养九十二亿诸佛。已能游戏菩萨神通。所愿具足。得无生忍。住不退转。以本愿故。随意能现。教化众生。’<span lang="EN-US"></span></span></b></p>
<p>明心见性得法身，一念无明为法身妙用，能游戏神通，以教化众生也。</p>
<p>疏曰：‘观众生品者，明心见性后，度生处世之态度也。悟后之人，佛性作主，一切皆由佛性发挥，就佛性立场以观众生，则众生如同幻化，然众生虽虚幻不实，而众生之佛性，则不增不减，故菩萨以其同体大悲而发救度之宏愿，菩萨之大慈大悲，乃自佛性上发挥，是绝对者，与世俗做慈善事业及耶稣之博爱、儒家之仁义不相同，博爱仁义，皆是相对者，出自爱见，行于时空，无有标准，所谓‘人天小果’是也。至若菩萨之慈悲喜舍四无量行，皆是绝对者，不住于相而行，故能平等，故无疲怠，导归于无余涅槃，则生死是两头话，何足畏耶？菩萨依如来慈悲之力，由住度脱一切众生，而归于无住，乃由烦恼、生灭、善不善、欲贪等相对法，追而究之，则此种种相对者，皆以颠倒想一念无明为根本，一念无明则以无住之无始无明为根本，至此无始无明境界，则一切相对已消灭，然尚有极微细之相对种子隐伏，故非真正之绝对也。于是复借天女之口，以伸明绝对之义。天女者，本为一念无明，见性之后，则变为佛性矣。佛性离于相对，故无分别，其分别亦佛性也，故无得而得也。’</p>
<p><a name="a08"></a><span style="color:#333399">佛道品第八<span lang="EN-US"></span></span></p>
<p>佛性能转万物，使一切相对皆变为绝对也。</p>
<p><b><span style="color:teal">尔时。文殊师利问维摩诘言：‘菩萨云何通达佛道？’<span lang="EN-US"></span></span></b></p>
<p>通达佛道者，明心见性之后，无有挂碍，行于非道而不受薰染变易，所谓能转万物而不为物转是也。</p>
<p><b><span style="color:teal">维摩诘言：‘若菩萨行于非道。是为通达佛道。’<span lang="EN-US"></span></span></b></p>
<p>什曰：‘非道有三种：一者恶趣果报。二者恶趣行业。三者世俗善业及善业果报也。凡夫非其本实而处之，皆名非道。处非而不失其本，故能因非道以弘道，因非道以弘道，则斯通达矣。譬如良医，触物为药，故医术斯行，遇病斯治。’</p>
<p><b><span style="color:teal">又问：‘云何菩萨行于非道？’答曰：‘若菩萨行五无间而无恼恚。<span lang="EN-US"></span></span></b></p>
<p>无间者，犯五逆罪入地狱，受无间断之苦也。明心见性者，虽行五无间而心无恼恚，不为所转也。黄檗传心法要云：‘能转五逆为佛性，则罪福二不矣。’</p>
<p><b><span style="color:teal">至于地狱。无诸罪垢。<span lang="EN-US"></span></span></b></p>
<p>明心见性者，处地狱如天宫，佛性不受污染也，能转地狱为天宫，则地狱天宫不二矣。</p>
<p><b><span style="color:teal">至于畜生。无有无明憍慢等过。<span lang="EN-US"></span></span></b></p>
<p>虽于畜生道而无无明等过，不受轮回，能转畜生无明等为佛性，则生佛不二矣。</p>
<p><b><span style="color:teal">至于饿鬼。而具足功德。<span lang="EN-US"></span></span></b></p>
<p>虽行于饿鬼道而佛性依然不变，功德圆满，不增不减。</p>
<p><b><span style="color:teal">行色无色界道。不以为胜。<span lang="EN-US"></span></span></b></p>
<p>就是行于色无色界，小乘人所认为最高境界者，明心见性之人，视之与地狱等，不以为胜，因其仍属相对，而非绝对也。</p>
<p><b><span style="color:teal">示行贪欲。离诸染著。示行嗔恚。于诸众生无有恚碍。示行愚痴。而以智慧调伏其心。<span lang="EN-US"></span></span></b></p>
<p>虽行于三毒，而转三毒为三聚净戒，能转则烦恼菩提不二矣。</p>
<p><b><span style="color:teal">示行悭贪。而舍内外所有。不惜身命。示行毁禁。而安住净戒。乃至小罪犹怀大惧。<span lang="EN-US"></span></span></b></p>
<p>虽示悭贪，而能舍一切相对者。身命亦相对者，故能舍之，能转悭贪为布施也。</p>
<p>又如南泉杀猫、归宗斩蛇，虽示毁禁而安住净戒，能转毁禁为净戒，则持犯不二矣。</p>
<p><b><span style="color:teal">示行嗔恚。而常慈忍。示行懈怠。而勤修功德。示行乱意。而常念定。示行愚痴。而通达世间出世间慧。<span lang="EN-US"></span></span></b></p>
<p>肇曰：‘示行六蔽，而不乖六度也。’</p>
<p>冰曰：‘能转六蔽为佛性也，则世间与出世间不二矣。’</p>
<p><b><span style="color:teal">示行谄伪。而善方便随诸经义。<span lang="EN-US"></span></span></b></p>
<p>用善巧譬喻，以发挥大乘经义，虽迹近谄伪，而不离佛性，转谄伪为佛性。</p>
<p><b><span style="color:teal">示行憍慢。而于众生犹如桥梁。<span lang="EN-US"></span></span></b></p>
<p>虽示憍慢，然为增加众生忍辱之行，使得渡过彼岸，故如桥梁。</p>
<p><b><span style="color:teal">示行诸烦恼。而心常清净。<span lang="EN-US"></span></span></b></p>
<p>昔汾阳善昭禅师，虽以呵骂为佛事，而心常清净，用以接引后学也。</p>
<p><b><span style="color:teal">示入于魔。而顺佛智慧。不随他教。<span lang="EN-US"></span></span></b></p>
<p>譬如我们现在用西洋哲学来发挥佛理，目的在引一般研究西洋哲学者到佛法园地中来，故所言乃顺佛智慧，不随他教。</p>
<p><b><span style="color:teal">示入声闻。而为众生说未闻法。<span lang="EN-US"></span></span></b></p>
<p>虽有时若行小乘法，而实欲使众生闻大乘法也。</p>
<p><b><span style="color:teal">示入辟支佛。而成就大悲。教化众生。<span lang="EN-US"></span></span></b></p>
<p>虽有时若行中乘法，而实欲使众生成就大乘法也。</p>
<p><b><span style="color:teal">示入贫穷。而有宝手功德无尽。<span lang="EN-US"></span></span></b></p>
<p>宝手功德无尽者，明心见性之后，利机应物，功德无尽也。荷泽证道歌云：‘穷释子，口称贫，实是身贫道不贫，贫则身常披缕褐，道则心藏无价珍。无价珍，用无尽，利物应机终不吝，三身四智体中圆，八解六通心地印。上士一决一切了，中下多闻多不信，但自怀中解垢衣，谁能向外夸精进。’</p>
<p><b><span style="color:teal">示入形残。而具诸相好以自庄严。<span lang="EN-US"></span></span></b></p>
<p>外形虽残，而佛性则相好庄严，圆满无缺。</p>
<p><b><span style="color:teal">示入下贱。而生佛种性中。具诸功德。<span lang="EN-US"></span></span></b></p>
<p>虽示生于下贱阶级，而佛性则平等，无有增减尊卑，佛之提倡阶级平等，乃自佛性平等之立场上发挥出来者。</p>
<p><b><span style="color:teal">示入羸劣丑陋。而得那罗延身。一切众生之所乐见。<span lang="EN-US"></span></span></b></p>
<p>那罗延，天力士名也，志力勇猛。明心见性菩萨貌若羸劣，而志力之勇猛有如那罗延力士。</p>
<p><b><span style="color:teal">示入老病。而永断病根。超越死畏。<span lang="EN-US"></span></span></b></p>
<p>肉体虽有老病，而法身不老不病，故不畏生死。</p>
<p><b><span style="color:teal">示有资生。而恒观无常。实无所贪。<span lang="EN-US"></span></span></b></p>
<p>虽有资生之具，而实无所贪恋。</p>
<p><b><span style="color:teal">示有妻妾婇女。而常远离五欲淤泥。<span lang="EN-US"></span></span></b></p>
<p>法身大士不为色欲所转。</p>
<p><b><span style="color:teal">现于讷钝。而成就辩才。总持无失。<span lang="EN-US"></span></span></b></p>
<p>貌似讷钝，而所言不离佛性。</p>
<p><b><span style="color:teal">示入邪济。而以正济度诸众生。<span lang="EN-US"></span></span></b></p>
<p>有时混迹外道，而以正法度众生。</p>
<p><b><span style="color:teal">现遍入诸道。而断其因缘。<span lang="EN-US"></span></span></b></p>
<p>遍入异道中，以断因缘邪执而救度之。</p>
<p><b><span style="color:teal">现于涅槃。而不断生死。<span lang="EN-US"></span></span></b></p>
<p>虽现涅槃，而入生死中以度众生。</p>
<p><b><span style="color:teal">文殊师利。菩萨能如是行于非道。是为通达佛道。’<span lang="EN-US"></span></span></b></p>
<p>以上所举皆为非道，而菩萨行之无碍，故名通达佛道，未明心见性者不能也。</p>
<p><b><span style="color:teal">于是维摩诘问文殊师利：‘何等为如来种？’<span lang="EN-US"></span></span></b></p>
<p>什曰：‘自相遇以来，维摩独说，似是辩慧之功，偏有所归，今令彼说，欲显其德音也。亦云推美以为供养。’</p>
<p><b><span style="color:teal">文殊师利言：‘有身为种。<span lang="EN-US"></span></span></b></p>
<p>谓明心见性之后，身见变为佛性，此肉身即具足法、报、应一体三身也。</p>
<p>肇曰：‘有身，身见也。夫心无定所，随物而变，在邪而邪，在正而正，邪正虽殊，其种不异也。何则？变邪而正、改恶而善，岂别有异邪之正、异恶之善，超然无因，忽尔自得乎？然则正由邪起，善因恶生，故曰：众结烦恼为如来种也。’如此解释，则是将邪念改为正念，恶事改为善事，便可明心见性，便是如来种，其实邪正善恶皆是相对者，有善则有恶，有正则有邪，改来改去，无有了期，故正念即是邪念，善事等于恶事，非佛性也。佛性体中，无邪无正无善无恶，一切不二，邪固应破，正亦应破，皆出一念无明作用，一念无明不必断，只消把无始无明打破，则佛性现前，善恶不二，才是究竟方法，僧肇之见，误人不浅，天台华严，皆被贻误，成为不澈底之有为法。</p>
<p><b><span style="color:teal">无明有爱为种。<span lang="EN-US"></span></span></b></p>
<p>明心见性之后，无明有爱皆还元为绝对，皆是绝对本体之自己原因。</p>
<p><b><span style="color:teal">贪恚痴为种。四颠倒为种。五盖为种。<span lang="EN-US"></span></span></b></p>
<p>明心见性之后，三毒、四颠倒、五盖皆变为佛性。</p>
<p><b><span style="color:teal">六入为种。<span lang="EN-US"></span></span></b></p>
<p>六入变为佛性。</p>
<p><b><span style="color:teal">七识处为种。<span lang="EN-US"></span></span></b></p>
<p>七识处亦变为佛性。</p>
<p><b><span style="color:teal">八邪法为种。九恼处为种。十不善道为种。<span lang="EN-US"></span></span></b></p>
<p>八邪法、九恼处、十不善道皆变为佛性。</p>
<p><b><span style="color:teal">以要言之。六十二见及一切烦恼。皆是佛种。’<span lang="EN-US"></span></span></b></p>
<p>六十二见及一切烦恼皆变为佛性，以上所举各种邪法，皆相对者，出自一念无明，一念无明不可破，明心见性后，变为佛性，故一切邪法亦变为佛性。</p>
<p><b><span style="color:teal">曰：‘何谓也？’答曰：‘若见无为入正位者。不能复发阿耨多罗三藐三菩提心。<span lang="EN-US"></span></span></b></p>
<p>见无为入正位者，即小乘断六根，证罗汉果，中乘断一念无明，证辟支佛果是也。虽入正位，其实是堕于无所有空执，变为定性声闻缘觉，故不能复发阿耨多罗三藐三菩提心。</p>
<p><b><span style="color:teal">譬如高原陆地不生莲华。卑泾淤泥乃生此华。如是见无为法入正位者。终不复能生于佛法。烦恼泥中。乃有众生起佛法耳。<span lang="EN-US"></span></span></b></p>
<p>二乘堕空执，如高原不生莲华，一念无明虽为邪法根源，然可利用，以打破空执（破无始无明）而见佛性，如淤泥能生莲花，故菩萨不断烦恼而入涅槃，故断烦恼者，则住于清净空执境界，不能前进，只是相对之涅槃，而非绝对之涅槃也。</p>
<p><b><span style="color:teal">又如植种于空。终不得生。粪壤之地。乃能滋茂。如是入无为正位者。不生佛法。起于我见。如须弥山。犹能发于阿耨多罗三藐三菩提心。生佛法矣。<span lang="EN-US"></span></span></b></p>
<p>楞伽经云：‘宁取人见如须弥山，不起无所有增上慢空见。’乃指二乘入无为正位，不能发大乘心之害也，故佛斥为焦芽败种，禅宗祖师斥为‘死水中作活计’‘堕入黑山鬼窟’‘无明窠臼’，皆指此也。</p>
<p><b><span style="color:teal">是故当知。一切烦恼为如来种。譬如不下巨海。不能得无价宝珠。如是不入烦恼大海。则不能得一切智宝。’<span lang="EN-US"></span></span></b></p>
<p>二乘断六根及一念无明，安住正位，耽无为禅味之乐，故不能前进，大乘利用此烦恼之一念无明，打破根源无始无明，而见佛性，如入烦恼海中，以获一切智宝也。</p>
<p><b><span style="color:teal">尔时。大迦叶叹言：‘善哉善哉。文殊师利。快说此语。诚如所言。尘劳之俦为如来种。<span lang="EN-US"></span></span></b></p>
<p>一切相对者，皆可还元为绝对。</p>
<p><b><span style="color:teal">我等今者。不复堪任发阿耨多罗三藐三菩提心。乃至五无间罪。犹能发意生于佛法。而今我等永不能发。譬如根败之士。其于五欲不能复利。如是声闻诸结断者。于佛法中无所复益。永不志愿。<span lang="EN-US"></span></span></b></p>
<p>迦叶为激发小乘中乘人，使回小向大，故重伸文殊之语。</p>
<p><b><span style="color:teal">是故文殊师利。凡夫于佛法有反复。而声闻无也。所以者何？凡夫闻佛法。能起无上道心。不断三宝。正使声闻终身闻佛法力无畏等。永不能发无上道意。’<span lang="EN-US"></span></span></b></p>
<p>凡夫非定性，故于佛法有反复，能往前升进，而声闻断六根，其性已定，则无反复，不能起大乘心，断绝三宝。</p>
<p><b><span style="color:teal">尔时。会中有菩萨。名普现色身。问维摩诘言：‘居士。父母妻子、亲戚眷属、吏民知识悉为是谁？奴婢僮仆、象马车乘皆何所在？’<span lang="EN-US"></span></span></b></p>
<p>世俗眷属，皆虚妄非真，惟法身眷属，乃真实不虚者。</p>
<p><b><span style="color:teal">于是维摩诘以偈答曰：‘智度菩萨母。方便以为父。<span lang="EN-US"></span></span></b></p>
<p>大乘菩萨，以智慧为母而自度，以方便为父而度他。</p>
<p><b><span style="color:teal">一切众导师。无不由是生。<span lang="EN-US"></span></span></b></p>
<p>一切导师皆以自度度他为目的。</p>
<p><b><span style="color:teal">法喜以为妻。慈悲心为女。善心诚实男。<span lang="EN-US"></span></span></b></p>
<p>此皆法身妙用，明心见性，此之眷属也。</p>
<p><b><span style="color:teal">毕竟空寂舍。<span lang="EN-US"></span></span></b></p>
<p>以佛性为屋舍。</p>
<p><b><span style="color:teal">弟子众尘劳。<span lang="EN-US"></span></span></b></p>
<p>八万四千尘劳皆我弟子，听我驱遣。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">随意之所转。<span lang="EN-US"></span></span></b></p>
<p>佛性能转万物而无碍。</p>
<p><b><span style="color:teal">道品善知识。由是成正觉。<span lang="EN-US"></span></span></b></p>
<p>以三十七助道品为善知识而亲近之。</p>
<p><b><span style="color:teal">诸度法等侣。<span lang="EN-US"></span></span></b></p>
<p>六度诸法以为伴侣。</p>
<p><b><span style="color:teal">四摄众妓女。<span lang="EN-US"></span></span></b></p>
<p>以四摄众以为妓女而自娱。</p>
<p><b><span style="color:teal">歌咏诵法言。以此为音乐。<span lang="EN-US"></span></span></b></p>
<p>以诵经为音乐。</p>
<p><b><span style="color:teal">总持之园苑。<span lang="EN-US"></span></span></b></p>
<p>什曰：‘总持广纳，为众妙之林，奇玩娱心，犹如园苑也。’</p>
<p><b><span style="color:teal">无漏法林树。<span lang="EN-US"></span></span></b></p>
<p>以无漏为树林，则普荫群生矣。</p>
<p><b><span style="color:teal">觉意净妙华。<span lang="EN-US"></span></span></b></p>
<p>以觉意为华，则净妙美好，永无凋谢矣。</p>
<p><b><span style="color:teal">解脱智慧果。<span lang="EN-US"></span></span></b></p>
<p>以解脱智慧为果，则永无失堕矣。</p>
<p><b><span style="color:teal">八解之浴池。定水湛然满。<span lang="EN-US"></span></span></b></p>
<p>以八解脱为池，以正定为水。</p>
<p><b><span style="color:teal">布以七净华。<span lang="EN-US"></span></span></b></p>
<p>什曰：‘一戒净，始终净也。身口所作，无有微恶，意不起垢，亦不取相，亦不愿受生，施人无畏，不限众生。二心净，三乘制烦恼心、断结心，乃至三乘漏尽心，名为心净。三见净，见法真性，不起妄想，是名见净。四度疑净，若见未深，当时虽了，后或生疑，若见深疑断，名度疑净。五分别道净，若能见是道宜行、非道宜舍，是名分别道净。六行断知见净，行谓苦难、苦易、乐难、乐易四行也，断谓断诸结也，学地中尽未能自知所行所断，既得无学尽智、无生智，悉自知见所行所断，通达分明，是名行断知见净。七涅槃净也。’</p>
<p><b><span style="color:teal">浴此无垢人。<span lang="EN-US"></span></span></b></p>
<p>明心见性，乃无垢之人。</p>
<p><b><span style="color:teal">象马五通驰。<span lang="EN-US"></span></span></b></p>
<p>以五通为象马，而游戏于圆觉海。</p>
<p><b><span style="color:teal">大乘以为车。<span lang="EN-US"></span></span></b></p>
<p>以大乘车而运载一切众生，同登法身净土。</p>
<p><b><span style="color:teal">调御以一心。游于八正路。<span lang="EN-US"></span></span></b></p>
<p>以绝对真心为御。</p>
<p><b><span style="color:teal">相具以严容。众好饰其姿。惭愧之上服。<span lang="EN-US"></span></span></b></p>
<p>绝对佛性，本无惭愧之可言，然为去众生我慢，故常以惭愧示之。</p>
<p><b><span style="color:teal">深心为华鬘。<span lang="EN-US"></span></span></b></p>
<p>深心者，能深入无明窠臼而捣毁之，乃用功之主要方法，犹鬘之在首也。</p>
<p><b><span style="color:teal">富有七财宝。<span lang="EN-US"></span></span></b></p>
<p>以信、戒、闻、舍、慧、惭、愧七种财宝布施众生。</p>
<p>什曰：‘信戒闻舍慧惭愧也，处家则能舍财，出家则能舍五欲及烦恼也，由信善故持戒，持戒则止恶，止恶已，则应进行众善，进行众善，要由多闻，闻法故能舍，能舍则慧生，故五事次第说也，五事为宝，惭愧为守人，守人于财主亦是财，故七事通名财也。’</p>
<p><b><span style="color:teal">教授以滋息。<span lang="EN-US"></span></span></b></p>
<p>以教授众生，宏扬正法，为生养滋息。</p>
<p><b><span style="color:teal">如所说修行。回向为大利。<span lang="EN-US"></span></span></b></p>
<p>使众生如法修行，回向大乘为利益。</p>
<p><b><span style="color:teal">四禅为床座。从于净命生。<span lang="EN-US"></span></span></b></p>
<p>以四禅为床座，以法身为生命。</p>
<p><b><span style="color:teal">多闻增智慧。以为自觉音。<span lang="EN-US"></span></span></b></p>
<p>什曰：‘向说床则致其安寝，安寝则觉之有法，故次说乐，外国贵人眠时，要先敕乐人，明相出时，微奏乐音，然后乃觉，今以多闻法音，觉其禅寝也。’</p>
<p><b><span style="color:teal">甘露法之食。<span lang="EN-US"></span></span></b></p>
<p>法身以涅槃甘露为食。</p>
<p><b><span style="color:teal">解脱味为浆。<span lang="EN-US"></span></span></b></p>
<p>法身以解脱味为浆。</p>
<p><b><span style="color:teal">净心以澡浴。<span lang="EN-US"></span></span></b></p>
<p>以自性本来清净为澡浴。</p>
<p><b><span style="color:teal">戒品为涂香。<span lang="EN-US"></span></span></b></p>
<p>以净戒为香。</p>
<p><b><span style="color:teal">摧灭烦恼贼。勇健无能踰。<span lang="EN-US"></span></span></b></p>
<p>法身绝对，故一切相对者遇之即被摧灭。</p>
<p><b><span style="color:teal">降伏四种魔。胜旛建道场。<span lang="EN-US"></span></span></b></p>
<p>什曰：‘外国破敌得胜，则竖胜旛，道场降魔，亦表其胜相也。’</p>
<p><b><span style="color:teal">虽知无起灭。示彼故有生。悉现诸国土。如日无不见。<span lang="EN-US"></span></span></b></p>
<p>法身虽无起灭，而妙用无穷，故普现一切众生之前，如日之无不见也。</p>
<p><b><span style="color:teal">供养于十方。无量亿如来。诸佛及己身。无有分别想。<span lang="EN-US"></span></span></b></p>
<p>佛性遍满十方，三世诸佛，同一法身，无异无别。</p>
<p><b><span style="color:teal">虽知诸佛国。及与众生空。而常修净土。教化于群生。<span lang="EN-US"></span></span></b></p>
<p>虽知佛及众生，皆是假名，而常以法身净土不易之理教化众生。</p>
<p><b><span style="color:teal">诸有众生类。形声及威仪。无畏力菩萨。一时能尽现。<span lang="EN-US"></span></span></b></p>
<p>无畏力菩萨代表法身绝对之力，宇宙间众生形声及威仪，皆绝对力之表现也。</p>
<p><b><span style="color:teal">觉知众魔事。而示随其行。<span lang="EN-US"></span></span></b></p>
<p>示入魔事中，以教化众生，魔事即一切相对矛盾之事，菩萨利用相对以否定相对，圆觉经所云‘以幻修幻’是也。</p>
<p><b><span style="color:teal">以善方便智。随意皆能现。<span lang="EN-US"></span></span></b></p>
<p>为度生故，以方便智慧，随意发挥妙理，以开示悟入。</p>
<p><b><span style="color:teal">或示老病死。成就诸群生。了知如幻化。通达无有碍。<span lang="EN-US"></span></span></b></p>
<p>以生老病死之人生观示众生，使知生之如幻。</p>
<p><b><span style="color:teal">或现劫尽烧。天地皆洞然。众生有常想。照令知无常。<span lang="EN-US"></span></span></b></p>
<p>以成住坏空之世界观示众生，使知无常之理。</p>
<p><b><span style="color:teal">无数亿众生。俱来请菩萨。一时到其舍。化令向佛道。经书禁咒术。工巧诸技艺。尽现行此事。饶益诸群生。<span lang="EN-US"></span></span></b></p>
<p>众生皆具佛性，故一经教导，无数众生，皆受感化而行佛事。</p>
<p><b><span style="color:teal">世间众道法。悉于中出家。因以解人惑。而不堕邪见。<span lang="EN-US"></span></span></b></p>
<p>外道亦具佛性，故一经感化，即出家皈依佛教。</p>
<p><b><span style="color:teal">或作日月天。梵王世界主。<span lang="EN-US"></span></span></b></p>
<p>天王亦具佛性，皈依佛法。</p>
<p><b><span style="color:teal">或时作地水。或复作风火。<span lang="EN-US"></span></span></b></p>
<p>四大皆具佛性。</p>
<p><b><span style="color:teal">劫中有疾疫。现作诸药草。若有服之者。除病消众毒。<span lang="EN-US"></span></span></b></p>
<p>以法药除众生病。</p>
<p><b><span style="color:teal">劫中有饥馑。现身作饮食。先救彼饥渴。却以法语人。<span lang="EN-US"></span></span></b></p>
<p>以法语资粮，救众生爱欲饥渴。</p>
<p><b><span style="color:teal">劫中有刀兵。为之起慈悲。化彼诸众生。令住无诤地。<span lang="EN-US"></span></span></b></p>
<p>以无诤三昧，潜消刀兵之苦，佛性绝对，故无矛盾冲突诤论。</p>
<p><b><span style="color:teal">若有大战阵。立之以等力。菩萨现威势。降伏使和安。<span lang="EN-US"></span></span></b></p>
<p>大战阵者，两阵对立，即大矛盾、大冲突也。则以佛平等之力，转使消归于平等，而得安和自在。</p>
<p><b><span style="color:teal">一切国土中。诸有地狱处。辄往到于彼。勉济其苦恼。<span lang="EN-US"></span></span></b></p>
<p>众生为烦恼所焦迫，如处地狱之中，倘得平等自在之法治之，则烦恼变为清凉、地狱变为净土矣。</p>
<p><b><span style="color:teal">一切国土中。畜生相食啖。皆现生于彼。为之作利益。<span lang="EN-US"></span></span></b></p>
<p>行于众生道以度众生。</p>
<p><b><span style="color:teal">示受于五欲。亦复现行禅。令魔心愦乱。不能得其便。<span lang="EN-US"></span></span></b></p>
<p>在欲界中而示行禅法，则其定力更强，使魔屈伏，无可奈何。</p>
<p><b><span style="color:teal">火中生莲华。是可谓希有。在欲而行禅。希有亦如是。<span lang="EN-US"></span></span></b></p>
<p>在欲行禅，乃不断六根、不断一念无明，而利用六根一念无明，以破其根源无始无明，而见佛性，如火中生莲华。</p>
<p><b><span style="color:teal">或现作淫女。引诸好色者。先以欲钩牵。后令入佛智。<span lang="EN-US"></span></span></b></p>
<p>示淫欲之害，以度众生。</p>
<p><b><span style="color:teal">或为邑中主。或作商人导。国师及大臣。以祐利众生。诸有贫穷者。现作无尽藏。因以劝导之。令发菩提心。我心憍慢者。为现大力士。消伏诸贡高。令住无上道。<span lang="EN-US"></span></span></b></p>
<p>人之憍慢贡高者，皆生性薄弱之表现，能自制其憍慢贡高者，乃有大力之人也，可以进于道矣。</p>
<p><b><span style="color:teal">其有恐惧众。居前而慰安。先施以无畏。后令发道心。<span lang="EN-US"></span></span></b></p>
<p>以四无畏精神，消灭众生恐惧之心。</p>
<p><b><span style="color:teal">或现离淫欲。为五通仙人。开导诸群生。令住戒忍慈。<span lang="EN-US"></span></span></b></p>
<p>离欲界而入于色界中，化小乘众生，使发大乘戒忍慈悲之心。</p>
<p><b><span style="color:teal">见须供事者。现为作僮仆。既悦可其意。乃发以道心。随彼之所须。得入于佛道。以善方便力。皆能给足之。<span lang="EN-US"></span></span></b></p>
<p>由佛性上发挥方便之力，妙用无穷。</p>
<p><b><span style="color:teal">如是道无量。所行无有涯。智慧无边际。度脱无数众。<span lang="EN-US"></span></span></b></p>
<p>用之则其道无量，收之则无相无作，故度脱无数众生，实无一众生得灭度者，佛性不增不减故也。</p>
<p><b><span style="color:teal">假令一切佛。于无数亿劫。赞叹其功德。犹尚不能尽。<span lang="EN-US"></span></span></b></p>
<p>所谓不可称、不可名是也。</p>
<p><b><span style="color:teal">谁闻如是法？不发菩提心。除彼不肖人。痴冥无智者。’<span lang="EN-US"></span></span></b></p>
<p>闻此而不发菩提心者，则冥顽不灵可知矣。</p>
<p>疏曰：‘明心见性之后，处世度生之态度也，悟后之人，一切皆由佛性做主，能转万物而不为物转，故行于非道而无障碍，使非道变为佛道，则无往而不通达矣。故一切相对者，皆是绝对如来之种子，六根及一念无明等，即是成佛之种子，小乘中乘人断六根及一念无明，以为‘见无为法入正位’矣，其实是堕在无始无明窠臼中，变为定性声闻，无法发阿耨多罗三藐三菩提心，如焦芽败种，断佛慧命，反不若具足凡夫矣，可不悲哉。明心见性菩萨，以智度为母，方便为父，故能广度众生。其于己也，则超越有限而入于无限，一切世俗妻子财产眷属，本属有限者、变幻无定者，而明心见性菩萨，以法喜为妻、慈悲为女，以至园林屋舍，无一非绝对佛性之圆满功德，现成具足，自由平等，较之世俗为何如耶？其于众生也，则能以方便力，随类化导，因佛性妙用无穷，故所行无有涯际，度脱一切众生，而实无一众生得灭度者，自性本来圆满故也，则佛道岂可以言说赞叹哉！’</p>
<p><a name="a09"></a><span style="color:#333399">入不二法门品第九<span lang="EN-US"></span></span></p>
<p>观此品，而相对与绝对明矣。</p>
<p><b><span style="color:teal">尔时。维摩诘谓众菩萨言：‘诸仁者。云何菩萨入不二法门。各随所乐说之。’<span lang="EN-US"></span></span></b></p>
<p>自始会以来，唯二大士相对答，此欲勘验诸菩萨功力浅深，故令各述心得，凡有缘起者，皆是二法，二法就是相对法，由二法推而广之，则万事万物皆是相对立者、矛盾者、冲突者，若归纳为一，则一与零为相对，亦是二法代表一法，而不二法，则代表绝对本体也。</p>
<p><b><span style="color:teal">会中有菩萨。名法自在。说言：‘诸仁者。生灭为二。法本不生。今则无灭。得此无生法忍。是为入不二法门。’<span lang="EN-US"></span></span></b></p>
<p>有生有灭，便是相对，相对便是妄想，皆出自脑筋作用也。脑筋作用就是‘一念无明’，一念无明是活动的、变幻无定的，故名‘生’。把一念无明停止，则入于‘无始无明’，无始无明是无知无觉的、不动的，故名‘灭’。所以‘生’是一念无明‘生’、‘灭’是一念无明‘灭’，老子之‘有生于无’，就是一念无明生于无始无明，‘道生一，一生二，二生三，三生万物，万物负阴而抱阳’‘复归于无极’，就是无生有，有又归于无，是生灭轮回跑不完的圈子，所以名为‘生灭法’。老子是误认‘无始无明’为真实本体的，其实‘无始无明’未破，则不能见到真实绝对的佛性本体，因为无始无明外表虽若空无所有，而实际上是有极微细之无始虚妄种子隐伏著，这就是相对之种子，待受到了刺激，此种子即发生出来，便是‘一念无明’，所以‘无始无明’与‘一念无明’，便是相对之根源，‘二’之根源，须打破相对的种子，则生灭之根已除，便入于绝对不生不灭之域，即佛性法身是也。佛性离于相对，言语道断，心行处灭，非一非二，故名‘不二法门’，法自在菩萨乃认无始无明为佛性。</p>
<p><b><span style="color:teal">德守菩萨曰：‘我、我所为二。因有我故。便有我所。若无有我。则无我所。是为入不二法门。’<span lang="EN-US"></span></span></b></p>
<p>此指断六根，我、我所空，为佛性也。我及我所，皆一念无明范围，无我则入于无始无明范围，非佛性也。表面似平等，而实非真平等也。</p>
<p><b><span style="color:teal">不眴菩萨曰：‘受、不受为二。若法不受。则不可得。以不可得。故无取无舍无作无行。是为入不二法门。’<span lang="EN-US"></span></span></b></p>
<p>受是一念无明，不受是无始无明，无始无明空无所有，故无取无舍无作无行，非佛性。佛性非语言所及。</p>
<p><b><span style="color:teal">德顶菩萨曰：‘垢净为二。见垢实性。则无净相。顺于灭相。是为入不二法门。’<span lang="EN-US"></span></span></b></p>
<p>垢净是一念无明，无垢净是无始无明，乃错认无始无明以为佛性。</p>
<p><b><span style="color:teal">善宿菩萨曰：‘是动是念为二。不动则无念。无念即无分别。通达此者。是为入不二法门。’<span lang="EN-US"></span></span></b></p>
<p>动与念是一念无明，不动与无念是无始无明，无始无明表面似无所分别，然非佛性也。</p>
<p><b><span style="color:teal">善眼菩萨曰：‘一相无相为二。若知一相即是无相。亦不取无相。入于平等。是为入不二法门。’<span lang="EN-US"></span></span></b></p>
<p>一相无相是一念无明分别作用，入于平等是入于无始无明，乃错认无始无明为佛性。</p>
<p><b><span style="color:teal">妙臂菩萨曰：‘菩萨心声闻心为二。观心相空如幻化者。无菩萨心、无声闻心。是为入不二法门。’<span lang="EN-US"></span></span></b></p>
<p>有菩萨心声闻心，是一念无明，无菩萨心声闻心，是无始无明，乃错认无始无明为佛性。</p>
<p><b><span style="color:teal">弗沙菩萨曰：‘善不善为二。若不起善不善。入无相际而通达者。是为入不二法门。’<span lang="EN-US"></span></span></b></p>
<p>什曰：‘二十八宿中，鬼星名也。生时所值宿，因以为名也。’</p>
<p>善不善是一念无明，不起善不善，入无相际，是入于无始无明，乃错认无始无明为佛性。</p>
<p><b><span style="color:teal">师子菩萨曰：‘罪福为二。若达罪性。则与福无异。以金刚慧决了此相。无缚无无解者。是为入不二法门。’<span lang="EN-US"></span></span></b></p>
<p>罪福是一念无明分别作用，若罪福平等，则是无始无明境界，非佛性也。</p>
<p><b><span style="color:teal">师子意菩萨曰：‘有漏无漏为二。若得诸法等。则不起漏不漏想。不著于相。亦不住无相。是为入不二法门。’<span lang="EN-US"></span></span></b></p>
<p>什曰：‘师子度水，要截流直度，曲则不度，此大士以实智慧，深入诸法，直过彼岸，故借以为名也。’</p>
<p>有漏无漏是一念无明分别作用，‘诸法等，则不起漏不漏想，不著于相，亦不住无相’，是入于无始无明无分别境界，非佛性也。佛性能善分别诸法相，于第一义而不动。</p>
<p><b><span style="color:teal">净解菩萨曰：‘有为无为为二。若离一切数。则心如虚空。以清净慧无所碍者。是为入不二法门。’<span lang="EN-US"></span></span></b></p>
<p>有为无为是一念无明，心如虚空，以清净慧无所碍者，是入于无始无明境界，非佛性也。</p>
<p><b><span style="color:teal">那罗延菩萨曰：‘世间出世间为二。世间性空即是出世间。于其中不入、不出、不溢、不散。是为入不二法门。’<span lang="EN-US"></span></span></b></p>
<p>世间出世间是一念无明，世间性空即是出世间，于其中不入、不出、不溢、不散是无始无明境界，非佛性也。</p>
<p><b><span style="color:teal">善意菩萨曰：‘生死涅槃为二。若见生死性。则无生死、无缚、无解。不然不灭。如是解者。是为入不二法门。’<span lang="EN-US"></span></span></b></p>
<p>生死涅槃是一念无明分别作用，无生死缚解是无始无明境界，非佛性也。</p>
<p><b><span style="color:teal">现见菩萨曰：‘尽不尽为二。法若究竟。尽若不尽。皆是无尽相。无尽相即是空。空则无有尽不尽相。如是入者。是为入不二法门。’<span lang="EN-US"></span></span></b></p>
<p>尽不尽为一念无明，无尽相即是空，乃入于无始无明空执境界，非佛性也。</p>
<p><b><span style="color:teal">普守菩萨曰：‘我、无我为二。我尚不可得。非我何可得？见我实性者。不复起二。是为入不二法门。’<span lang="EN-US"></span></span></b></p>
<p>我、无我为一念无明，见我实性者，不复起二，是入于无始无明境界，非佛性也。</p>
<p><b><span style="color:teal">电天菩萨曰：‘明无明为二。无明实权即是明。明亦不可取。离一切数。于其中平等无二者。是为入不二法门。’<span lang="EN-US"></span></span></b></p>
<p>明、无明是一念无明分别作用，离一切数，于其中平等无二者，是入于无始无明境界，非佛性也。</p>
<p><b><span style="color:teal">喜见菩萨曰：‘色、色空为二。色即是空。非色灭空。色性自空。如是受想行识。识空为二。识即是空。非识灭空。识性自空。于其中而通达者。是为入不二法门。’<span lang="EN-US"></span></span></b></p>
<p>色空是一念无明分别作用，色性自空是无始无明境界，非佛性也。</p>
<p><b><span style="color:teal">明相菩萨曰：‘四种异、空种异为二。四种性即是空种性。如前际后际空。故中际亦空。若能如是知诸种性者。是为入不二法门。’<span lang="EN-US"></span></span></b></p>
<p>四大与空大为一念无明分别作用，四大皆空是无始无明境界，非佛性也。</p>
<p><b><span style="color:teal">妙意菩萨曰：‘眼色为二。若知眼性。于色不贪不恚不痴。是名寂灭。如是耳声、鼻香、舌味、身触、意法为二。若知意性。于法不贪不恚不痴。是名寂灭。安住其中。是为入不二法门。’<span lang="EN-US"></span></span></b></p>
<p>根与尘为一念无明分别作用，根性不受尘境，寂灭安住，是无始无明境界，非佛性也。</p>
<p><b><span style="color:teal">无尽意菩萨曰：‘布施、回向一切智为二。布施性即是回向一切智性。如是持戒、忍辱、精进、禅定、智慧。回向一切智为二。智慧性即是回向一切智性。于其中入一相者。是为入不二法门。’<span lang="EN-US"></span></span></b></p>
<p>六波罗蜜与回向一切智性等法相，皆一念无明，入于一相，是入于无始无明境界，非佛性也。</p>
<p><b><span style="color:teal">深慧菩萨曰：‘是空、是无相、是无作为二。空即无相。无相即无作。若空无相无作。则无心意识。于一解脱门即是三解脱门者。是为入不二法门。’<span lang="EN-US"></span></span></b></p>
<p>空、无相、无作是一念无明，三解脱是一解脱，乃入于无始无明境界，非佛性也。</p>
<p><b><span style="color:teal">寂根菩萨曰：‘佛法众为二。佛即是法。法即是众。是三宝皆无为相。与虚空等。一切法亦尔。能随此行者。是为入不二法门。’<span lang="EN-US"></span></span></b></p>
<p>佛法僧是一念无明分别作用，三宝皆无为相，与虚空等，是入于无始无明境界，非佛性也。</p>
<p><b><span style="color:teal">心无碍菩萨曰：‘身、身灭为二。身即是身灭。所以者何？见身实相者。不起见身及见灭身。身与灭身。无二无分别。于其中不惊不惧者。是为入不二法门。’<span lang="EN-US"></span></span></b></p>
<p>身是五阴身，灭是涅槃，皆一念无明作用，身与灭身无二无分别，是无始无明境界，非佛性也。</p>
<p><b><span style="color:teal">上善菩萨曰：‘身口意善为二。是三业皆无作相。身无作相即口无作相。口无作相即意无作相。是三业无作相即一切法无作相。能如是随无作慧者。是为入不二法门。’<span lang="EN-US"></span></span></b></p>
<p>三业是一念无明作用，三业无作相是无始无明境界，非佛性也。</p>
<p><b><span style="color:teal">福田菩萨曰：‘福行、罪行、不动行为二。三行实性即是空。空则无福行、无罪行、无不动行。于此三行而不起者。是为入不二法门。’<span lang="EN-US"></span></span></b></p>
<p>福行、罪行、不动行是一念无明作用，三行空而不起，是入于无始无明境界，非佛性也。</p>
<p><b><span style="color:teal">华严菩萨曰：‘从我起二为二。见我实相者。不起二法。若不住二法。则无有识、无所识者。是为入不二法门。’<span lang="EN-US"></span></span></b></p>
<p>从我起二，是由我而起一念无明作用，一念无明起，则一切皆对立矛盾，若将一念停止，则无有能识及所识者，以为便是佛性，其实乃入于无始无明境界，非佛性也。</p>
<p><b><span style="color:teal">德藏菩萨曰：‘有所得相为二。若无所得则无取舍。无取舍者。是为入不二法门。’<span lang="EN-US"></span></span></b></p>
<p>有所得是一念无明，无所得是无始无明，非佛性也。</p>
<p><b><span style="color:teal">月上菩萨曰：‘闇与明为二。无闇无明则无有二。所以者何？如入灭受想定。无闇无明。一切法相。亦复如是。于其中平等入者。是为入不二法门。’<span lang="EN-US"></span></span></b></p>
<p>闇与明为相对，即是一念无明分别作用，入灭受想定，是入于无始无明境界，表面平等，而实尚有极微细相对种子隐伏，非佛性也。</p>
<p><b><span style="color:teal">宝印手菩萨曰：‘乐涅槃、不乐世间为二。若不乐涅槃、不厌世间。则无有二。所以者何？若有缚。则有解。若本无缚。其谁求解？无缚无解。则无乐厌。是为入不二法门。’<span lang="EN-US"></span></span></b></p>
<p>乐涅槃、厌世间是一念无明作用，无乐无厌是入于无始无明境界，非佛性也。</p>
<p><b><span style="color:teal">珠顶王菩萨曰：‘正道邪道为二。住正道者。则不分别是邪是正。离此二者。是为入不二法门。’<span lang="EN-US"></span></span></b></p>
<p>正邪是相对，即是一念无明分别作用，无邪无正，是入于无始无明境界，非佛性也。</p>
<p><b><span style="color:teal">乐实菩萨曰：‘实不实为二。实见者。尚不见实。何况非实。所以者何？非肉眼所见。慧眼乃能见。而此慧眼。无见无不见。是为入不二法门。’<span lang="EN-US"></span></span></b></p>
<p>实不实为相对，是一念无明分别作用，无见无不见，是入于无始无明境界，非佛性也。</p>
<p><b><span style="color:teal">如是诸菩萨各各说已。问文殊师利：‘何等是菩萨入不二法门？’文殊师利曰：‘如我意者。于一切法无言无说无示无识。离诸问答。是为入不二法门。’<span lang="EN-US"></span></span></b></p>
<p>前诸菩萨虽已明一念无明之为相对者、不实者，而误入无始无明境界，为绝对佛性，故所说皆不离二也，其实见性之后，相对即是绝对，一念无明即是佛性，文殊则谓绝对本体，乃无言无说无示无识者，此遮诸菩萨言说之非也。</p>
<p><b><span style="color:teal">于是文殊师利问维摩诘：‘我等各自说已。仁者当说。何等是菩萨入不二法门？’时维摩诘默然无言。<span lang="EN-US"></span></span></b></p>
<p>文殊遮言说之非，而维摩则连言说亦不肯出口，则是‘无缝塔’矣，入无余涅槃矣，能入无余涅槃者，则虽说也同于无说，度尽众生而实无一众生得灭度者，故释迦曰：‘我四十九年说法，未曾说著一字。’</p>
<p><b><span style="color:teal">文殊师利叹曰：‘善哉善哉。乃至无有文字语言。是真入不二法门。’说是入不二法门品时。于此众中五千菩萨。皆入不二法门。得无生法忍。<span lang="EN-US"></span></span></b></p>
<p>疏曰：‘诸菩萨虽知相对之非实，已破法执，然误认无始无明为佛性，尚未破空执也。文殊表言说之非，而维摩则默然不语，仅示其体耳，得体则用备矣，勿谓维摩未曾说也。’</p>
<p>维摩诘所说经注疏卷中 终</p>
<p><a name="a10"></a><span style="color:#333399">维摩诘所说经注疏卷下<span lang="EN-US"></span></span></p>
<p><span style="color:#333399">香积佛品第十<span lang="EN-US"></span></span></p>
<p>以香喻佛性也。</p>
<p><b><span style="color:teal">于是舍利弗心念：‘日时欲至。此诸菩萨当于何食？’<span lang="EN-US"></span></span></b></p>
<p>什曰：‘舍利弗独发念者，其旨有三：一者结业之体，未能无资。二绝意大方，乐法不深。三推己有待，谓众亦然，处弟子之上，宜为众致供也。’</p>
<p>生曰：‘不念弟子者，以其自有乞食法。’</p>
<p><b><span style="color:teal">时维摩诘知其意而语言：‘佛说八解脱。仁者受行。岂杂欲食而闻法乎？<span lang="EN-US"></span></span></b></p>
<p>肇曰：‘佛说八解脱，乃是无欲之嘉肴，养法身之上鳝，仁者亲受，谓无多求，然方杂食想而欲听法，岂是元举来求之情乎？’</p>
<p>冰曰：‘明心见性，得八解脱，生死已了，杂欲已变为绝对佛性，故无食想，然非谓见性之后，便不饥不食也，如黄檗传心法要云：终日吃饭，未曾咬著一颗米，则此白米饭，即是香积饭矣。’</p>
<p><b><span style="color:teal">若欲食者。且待须臾。当令汝得未曾有食。’<span lang="EN-US"></span></span></b></p>
<p>即佛性绝对之食也。</p>
<p><b><span style="color:teal">时维摩诘即入三昧。<span lang="EN-US"></span></span></b></p>
<p>入绝对本体。</p>
<p><b><span style="color:teal">以神通力。<span lang="EN-US"></span></span></b></p>
<p>发挥佛性妙用。</p>
<p><b><span style="color:teal">示诸大众上方界分。过四十二恒河沙佛土。<span lang="EN-US"></span></span></b></p>
<p>超过十信、十行、十地、十回向、等觉、妙觉，便是法身净土。</p>
<p><b><span style="color:teal">有国名众香。<span lang="EN-US"></span></span></b></p>
<p>绝对香也。</p>
<p><b><span style="color:teal">佛号香积。<span lang="EN-US"></span></span></b></p>
<p>绝对法身佛也。</p>
<p><b><span style="color:teal">今现在。<span lang="EN-US"></span></span></b></p>
<p>无时不在。</p>
<p><b><span style="color:teal">其国香气。比于十方诸佛世界人天之香。最为第一。<span lang="EN-US"></span></span></b></p>
<p>最后之真实。</p>
<p><b><span style="color:teal">彼土无有声闻、辟支佛名。<span lang="EN-US"></span></span></b></p>
<p>无二乘脑筋分别作用。</p>
<p><b><span style="color:teal">唯有清净大菩萨众。佛为说法。<span lang="EN-US"></span></span></b></p>
<p>惟说法身妙理。</p>
<p><b><span style="color:teal">其界一切。皆以香作楼阁。经行香地。苑园皆香。<span lang="EN-US"></span></span></b></p>
<p>行住坐卧，皆是佛性。</p>
<p><b><span style="color:teal">其食香气。周流十方无量世界。<span lang="EN-US"></span></span></b></p>
<p>一切皆变为佛性，无所不在。</p>
<p><b><span style="color:teal">时彼佛与诸菩萨方共坐食。有诸天子。皆号香严。悉发阿耨多罗三藐三菩提心。供养彼佛及诸菩萨。<span lang="EN-US"></span></span></b></p>
<p>皆修大乘明心见性者。</p>
<p><b><span style="color:teal">此诸大众。莫不目见。时维摩诘问众菩萨：‘诸仁者。谁能致彼佛饭？’以文殊师利威神力故。咸皆默然。<span lang="EN-US"></span></span></b></p>
<p>上品维摩默然，此则文殊默然，互相呈示绝对之体，余诸菩萨尚未见性，然得文殊之力，亦皆默然。</p>
<p><b><span style="color:teal">维摩诘言：‘仁此大众。无乃可耻。’文殊师利曰：‘如佛所言：勿轻未学。’<span lang="EN-US"></span></span></b></p>
<p>虽未见性，然非无佛性也。</p>
<p><b><span style="color:teal">于是维摩诘不起于座。居众会前。<span lang="EN-US"></span></span></b></p>
<p>华严经云：‘佛身充满于法界，普现一切众生前，随缘赴感靡不周，而恒处此菩提座。’</p>
<p><b><span style="color:teal">化作菩萨。相好光明。威德殊胜。蔽于众会而告之曰：‘汝往上方界分。度如四十二恒河沙佛土。有国名众香。佛号香积。与诸菩萨方共坐食。汝往到彼。如我词曰：维摩诘稽首世尊足下。致敬无量。问讯起居。少病少恼。气力安不？愿得世尊所食之余。当于娑婆世界施作佛事。令此乐小法者。得弘大道。亦使如来名声普闻。’<span lang="EN-US"></span></span></b></p>
<p>以绝对之食，施于相对众生，使回相对为绝对。</p>
<p><b><span style="color:teal">时。化菩萨即于会前。升于上方。举众皆见其去。到众香界。礼彼佛足。又闻其言：‘维摩诘稽首世尊足下。致敬无量。问讯起居。少病少恼。气力安不？愿得世尊所食之余。欲于娑婆世界施作佛事。使此乐小法者。得弘大道。亦使如来名声普闻。’彼诸大士见化菩萨。叹未曾有。今此上人从何所来？娑婆世界为在何许？云何名为乐小法者？即以问佛。<span lang="EN-US"></span></span></b></p>
<p>绝对界中无相对者，故以为问。</p>
<p><b><span style="color:teal">佛告之曰：‘下方度如四十二恒河沙佛土。有世界名娑婆。佛号释迦牟尼。今现在。于五浊恶世。为乐小法众生。敷演道教。彼有菩萨名维摩诘。住不可思议解脱。为诸菩萨说法。故遣化来。称扬我名。并赞此土。令彼菩萨增益功德。’<span lang="EN-US"></span></span></b></p>
<p>欲以绝对化相对。</p>
<p><b><span style="color:teal">彼菩萨言：‘其人何如？乃作是化。德力无畏。神足若斯。’佛言：‘甚大。一切十方。皆遣化往。施作佛事。饶益众生。’<span lang="EN-US"></span></span></b></p>
<p>绝对佛性，普遍十方。</p>
<p><b><span style="color:teal">于是。香积如来以众香钵盛满香饭。与化菩萨。时彼九百万菩萨俱发声言：‘我欲诣娑婆世界。供养释迦牟尼佛。并欲见维摩诘等诸菩萨众。’佛言：‘可往。摄汝身香。无令彼诸众生起惑著心。又当舍汝本形。勿使彼国求菩萨者。而自鄙耻。又汝于彼。莫怀轻贱而作碍想。所以者何？十方国土皆如虚空。又诸佛为欲化诸乐小法者。不尽现其清净土耳。’<span lang="EN-US"></span></span></b></p>
<p>恐相对界中人，闻绝对法而生疑惑，未能证入绝对，故以为嘱。</p>
<p><b><span style="color:teal">时。化菩萨既受钵饭。与彼九百万菩萨俱。承佛威神及维摩诘力。于彼世界。忽然不现。须臾之间。至维摩诘舍。时维摩诘即化作九百万师子之座。严好如前。诸菩萨皆坐其上。时。化菩萨以满钵香饭与维摩诘。饭香普熏毗耶离城及三千大千世界。<span lang="EN-US"></span></span></b></p>
<p>绝对之香，无所不遍。</p>
<p><b><span style="color:teal">时毗耶离婆罗门居士等。闻是香气。身意快然。叹未曾有。于是长者主月盖。从八万四千人。来入维摩诘舍。<span lang="EN-US"></span></span></b></p>
<p>外道亦喜探求绝对本体之理。</p>
<p><b><span style="color:teal">见其室中菩萨甚多。诸师子座高广严好。皆大欢喜。礼众菩萨及大弟子。却住一面。<span lang="EN-US"></span></span></b></p>
<p>外道虽企图明白绝对本体，然未能悟入，仅能在本体之外，作观察而已。</p>
<p><b><span style="color:teal">诸地神、虚空神及欲色界诸天。闻此香气。亦皆来入维摩诘舍。<span lang="EN-US"></span></span></b></p>
<p>诸天神灵，皆为绝对所吸引，无能离于绝对本体者。</p>
<p><b><span style="color:teal">时维摩诘语舍利弗等诸大声闻：‘仁者可食。如来甘露味饭。<span lang="EN-US"></span></span></b></p>
<p>佛性绝对之味也。</p>
<p><b><span style="color:teal">大悲所薰。<span lang="EN-US"></span></span></b></p>
<p>乃绝对心所熏而成就者。</p>
<p><b><span style="color:teal">无以限意食之。使不消也。’<span lang="EN-US"></span></span></b></p>
<p>绝对者，无限也。若以相对有限之意而视绝对，则绝对变为相对，无限变为有限了。圆觉经云：‘未出轮回而辩圆觉，彼圆觉性即同流转。’</p>
<p><b><span style="color:teal">有异声闻念：‘是饮少。而此大众人人当食。’<span lang="EN-US"></span></span></b></p>
<p>声闻未证绝对，仍以多少数量之心测度绝对。</p>
<p><b><span style="color:teal">化菩萨曰：‘勿以声闻小德小智。称量如来无量福慧。<span lang="EN-US"></span></span></b></p>
<p>勿以相对心测度绝对也。</p>
<p><b><span style="color:teal">四海有竭。此饭无尽。使一切人食。搏若须弥。乃至一劫犹不能尽。<span lang="EN-US"></span></span></b></p>
<p>四海及须弥虽大，然是相对者，终有穷尽，可称量，是有限者，若绝对甘露味饭，则是无限，不可测量。</p>
<p><b><span style="color:teal">所以者何？无尽戒定智慧解脱、解脱知见功德具足者。所食之余。终不可尽。’<span lang="EN-US"></span></span></b></p>
<p>明心见性后，戒定慧解脱、解脱知见，皆是佛性妙用，应用无尽。</p>
<p><b><span style="color:teal">于是钵饭。悉饱众会。犹故不儩。其诸菩萨声闻天人食此饭者。身安快乐。譬如一切乐庄严国诸菩萨也。又诸毛孔皆出妙香。亦如众香国土诸树之香。<span lang="EN-US"></span></span></b></p>
<p>证绝对之后，其所发挥一语一默，皆不离绝对，即毛孔亦发出绝对妙香。</p>
<p><b><span style="color:teal">尔时。维摩诘问众香菩萨：‘香积如来以何说法？’彼菩萨曰：‘我土如来。无文字说。但以众香。令诸天人得入律行。<span lang="EN-US"></span></span></b></p>
<p>但以绝对之香，使人悟入，即直示佛性也。</p>
<p><b><span style="color:teal">菩萨各各坐香树下。闻斯妙香。即获一切德藏三昧。得是三昧者。菩萨所有功德皆悉具足。’<span lang="EN-US"></span></span></b></p>
<p>触著机缘便悟绝对，证悟之后，一切不离绝对，功德圆满具足。</p>
<p><b><span style="color:teal">彼诸菩萨问维摩诘：‘今。世尊释迦牟尼以何说法？’维摩诘言：‘此土众生刚强难化。故佛为说刚强之语。以调伏之。<span lang="EN-US"></span></span></b></p>
<p>众生刚强难化，故说小乘二乘因果报应之事，以警戒之，说浊边过患以调伏之，其实自性清净，本无如许多过患也，凡此种种说法，皆相对者也，先以相对否定相对，然后悟相对之非。</p>
<p><b><span style="color:teal">言：是地狱、是畜生、是饿鬼、是诸难处、是愚人生处、是身邪行、是身邪行报、是口邪行、是口邪行报、是意邪行、是意邪行报、是杀生、是杀生报、是不与取、是不与取报、是邪淫、是邪淫报、是妄语、是妄语报、是两舌、是两舌报、是恶口、是恶口报、是无义语、是无义语报、是贪嫉、是贪嫉报、是嗔恼、是嗔恼报、是邪见、是邪见报、是悭吝、是悭吝报、是毁戒、是毁戒报、是嗔恚、是嗔恚报、是懈怠、是懈怠报、是意乱、是意乱报、是愚痴、是愚痴报、是结戒、是持戒、是犯戒、是应作、是不应作、是障碍、是不障碍、是得罪、是离罪、是净、是垢、是有漏、是无漏、是邪道、是正道、是有为、是无为、是世间、是涅槃。以难化之人。心如猿猴。故以若干种法。制御其心。乃可调伏。譬如象马。儱悷不调。加诸楚毒。乃至彻骨。然后调伏。<span lang="EN-US"></span></span></b></p>
<p>什曰：‘马有五种：第一见鞭影即时调伏。第二得鞭乃伏。第三以利锥刺皮乃伏。第四穿肌乃伏。第五彻骨乃伏。众生利钝，亦有五品：第一但见他无常，其心便悟。第二见知识无常，其心乃悟。第三见兄弟亲戚无常，其心乃悟。第四见父母无常，其心乃悟。第五自身无常，极受苦恼，复加以苦言，然后乃悟也。’</p>
<p><b><span style="color:teal">如是刚强难化众生。故以一切苦切之言。乃可入律。’彼诸菩萨闻说是已。皆曰：‘未曾有也。如世尊释迦牟尼佛。隐其无量自在之力。乃以贫所乐法。度脱众生。<span lang="EN-US"></span></span></b></p>
<p>世尊隐其绝对无量之法门，而先以相对有限法门，调伏众生，皆绝对界中所无也，贫所乐法，即有限、贫乏之法，即智慧贫乏之人所乐之法也。</p>
<p>什曰：‘晦迹潜明，自同贫乞，自同贫乞则与相接，接则易邻，故为贫所信乐也。’未尽合。</p>
<p><b><span style="color:teal">斯诸菩萨亦能劳谦。以无量大悲生是佛土。’维摩诘言：‘此土菩萨。于诸众生。大悲坚固。诚如所言。然其一世饶益众生。多于彼国百千劫行。所以者何？此娑婆世界有十事善法。诸余净土之所无有。<span lang="EN-US"></span></span></b></p>
<p>惟相对界中，才有矛盾不善之事，菩萨居此，其道大行，饶益周广，故有十事善法以度众生，若绝对净土中，则无矛盾及善不善，则无众生可度，无善法可立矣。</p>
<p><b><span style="color:teal">何等为十？以布施摄贫穷。以净戒摄毁禁。以忍辱摄嗔恚。以精进摄懈怠。以禅定摄乱意。以智慧摄愚痴。<span lang="EN-US"></span></span></b></p>
<p>六度皆相对界中法也，若绝对界中，则本无贫穷，故不用布施，本无毁禁，故不用净戒，本无嗔恚，故不用忍辱，本无懈怠，故不用精进，本无乱意，故不用禅定，本无愚痴，故不用智慧。</p>
<p><b><span style="color:teal">说除难法度八难者。以大乘法度乐小乘者。以诸善根济无德者。常以四摄成就众生。是为十。’<span lang="EN-US"></span></span></b></p>
<p>绝对界中，无八难，故不用除难法，无乐小乘者，故不用大乘法，无无德者，故不用善根，众生本来成就，故不用四摄法。</p>
<p><b><span style="color:teal">彼菩萨曰：‘菩萨成就几法？于此世界行无疮疣。生于净土。’<span lang="EN-US"></span></span></b></p>
<p>什曰：‘深行菩萨，非所疑也。今浅行者处不净国，恐其行浅功微，未能自拔，譬如少汤，投之大水，亦如少力之人，入水救溺，未能兼济，则与彼俱沦，故问以何为法得生净国也。’</p>
<p><b><span style="color:teal">维摩诘言：‘菩萨成就八法。于此世界行无疮疣。生于净土。何等为八？饶益众生而不望报。代一切众生受诸苦恼、所作功德尽以施之。等心众生、谦下无碍。于诸菩萨视之如佛。所未闻经闻之不疑。不与声闻而相违背。不嫉彼供、不高己利而于其中调伏其心。常省己过、不讼彼短。<span lang="EN-US"></span></span></b></p>
<p>什曰：‘如一比丘，林中坐禅，时至须食，持钵出林，路逢恶贼，恶贼引弓射之，比丘怒己自责，不生恶心，又指腹语贼：汝应射此，我为彼出林，故致斯恼，此腹之罪耳。省己恕物，类如此也。不讼彼短，不如彼钝根维那，就地舐秽，求人短也。省己过，乃至求诸功德，通为一事。’</p>
<p><b><span style="color:teal">恒以一心求诸功德。是为八法。’<span lang="EN-US"></span></span></b></p>
<p>专一心志，以求明心见性。</p>
<p><b><span style="color:teal">维摩诘、文殊师利于大众中说是法时。百千天人皆发阿耨多罗三藐三菩提心。十千菩萨得无生法忍。<span lang="EN-US"></span></span></b></p>
<p>疏曰：‘未明心见性者，为杂欲所支配，明心见性者，离于杂欲食，惟以甘露饭为食，故黄檗禅师云：终日吃饭，未曾咬著一粒米。此品以香代表绝对佛性，香积佛国，即绝对净土也。其土超越于十信、十行、十地、十回向、等觉、妙觉之上，一切皆是绝对，故其大士不知相对为何物，有如娑婆世界小乘二乘之人不知绝对为何物也。释迦牟尼佛为一大事因缘出世，在娑婆世界为众生说法，使由相对而进入绝对，维摩居士亦欲以绝对饶益众生，故借彼绝对之香，以薰此会中大众，使咸舍有限之欲乐，证入绝对，享无限之快乐也，后世祖师擎拳、竖拂、打鼓、吹毛，皆与此同旨。’</p>
<p><a name="a11"></a><span style="color:#333399">菩萨行品第十一<span lang="EN-US"></span></span></p>
<p><b><span style="color:teal">是时。佛说法于庵罗树园。其地忽然广博严事。一切众会皆作金色。<span lang="EN-US"></span></span></b></p>
<p>入三昧也。</p>
<p><b><span style="color:teal">阿难白佛言：‘世尊。以何因缘有此瑞应？是处忽然广博严事。一切众会皆作金色。’佛告阿难：‘是维摩诘、文殊师利与诸大众。恭敬围绕。发意欲来。故先为此瑞应。’<span lang="EN-US"></span></span></b></p>
<p>明心见性之人，心心相应。</p>
<p><b><span style="color:teal">于是维摩诘语文殊师利：‘可共见佛。与诸菩萨礼事供养。’文殊师利言：‘善哉。行矣。今正是时。’<span lang="EN-US"></span></span></b></p>
<p>会中大众已受绝对香之薰，则可见佛矣。</p>
<p><b><span style="color:teal">维摩诘即以神力。持诸大众。并师子座。置于右掌。往诣佛所。到已著地。<span lang="EN-US"></span></span></b></p>
<p>佛性无所不遍，无所不在。</p>
<p><b><span style="color:teal">稽首佛足。右绕七匝。一心合掌。在一面立。其诸菩萨即皆避座。稽首佛足。亦绕七匝。于一面立。诸大弟子、释梵四天王等亦皆避座。稽首佛足。在一面立。于是。世尊如法慰问诸菩萨已。各令复坐。即皆受教。众坐已定。佛语舍利弗：‘汝见菩萨大士自在神力之所为乎？’<span lang="EN-US"></span></span></b></p>
<p>明心见性之无碍。</p>
<p><b><span style="color:teal">‘唯然。已见。’‘汝意云何？’‘世尊。我睹其为不可思议。非意所图。非度所测。’<span lang="EN-US"></span></span></b></p>
<p>真如佛性，非脑筋所能测度。</p>
<p><b><span style="color:teal">尔时。阿难白佛言：‘世尊。今所闻香。自昔未有。是为何香？’佛告阿难：‘是彼菩萨毛孔之香。’于是舍利弗语阿难言：‘我等毛孔亦出是香。’阿难言：‘此所从来？’曰：‘是长者维摩诘从众香国取佛余饭。于舍食者。一切毛孔皆香若此。’阿难问维摩诘：‘是香气住当久如？’维摩诘言：‘至此饭消。’曰：‘此饭久如当消？’曰：‘此饭势力至于七日。然后乃消。<span lang="EN-US"></span></span></b></p>
<p>七日者，前七识也，一念无明范围。</p>
<p><b><span style="color:teal">又阿难。若声闻人未入正位。食此饭者。得入正位。然后乃消。<span lang="EN-US"></span></span></b></p>
<p>声闻入正位，六根已断，则香消矣。</p>
<p><b><span style="color:teal">已入正位。食此饭者。得心解脱。然后乃消。<span lang="EN-US"></span></span></b></p>
<p>心解脱者，断一念无明，落于空执，则香消矣。</p>
<p><b><span style="color:teal">若未发大乘意。食此饭者。至发意乃消。已发意。食此饭者。得无生忍。然后乃消。已得无生忍。食此饭者。至一生补处。然后乃消。譬如有药。名曰上味。其有服者。身诸毒灭。然后乃消。此饭如是。灭除一切诸烦恼毒。然后乃消。’<span lang="EN-US"></span></span></b></p>
<p>各随众生根性而获益也。</p>
<p><b><span style="color:teal">阿难白佛言：‘未曾有也。世尊。如此香饭能作佛事？’<span lang="EN-US"></span></span></b></p>
<p>香可作佛事，则万事万物皆可作佛事，所谓随拈一法，皆是佛法。</p>
<p><b><span style="color:teal">佛言：‘如是如是。阿难。或有佛土以佛光明而作佛事。<span lang="EN-US"></span></span></b></p>
<p>佛性绝对，如太阳，太阳光明一照，一切皆变为佛性。</p>
<p><b><span style="color:teal">有以诸菩萨而作佛事。有以佛所化人而作佛事。有以菩提树而作佛事。<span lang="EN-US"></span></span></b></p>
<p>有问赵州：‘如何是祖师西来意？’州曰：‘庭前柏树子。’</p>
<p><b><span style="color:teal">有以佛衣服卧具而作佛事。<span lang="EN-US"></span></span></b></p>
<p>鸟窠吹布毛、古德展坐具、古德打禅床，皆是。</p>
<p><b><span style="color:teal">有以饭食而作佛事。<span lang="EN-US"></span></span></b></p>
<p>赵州吃茶去、婆子问点那个心，皆是。</p>
<p><b><span style="color:teal">有以园林台观而作佛事。有以三十二相八十随形好而作佛事。<span lang="EN-US"></span></span></b></p>
<p>扬眉舜目、举手垂足，皆是。</p>
<p><b><span style="color:teal">有以佛身而作佛事。<span lang="EN-US"></span></span></b></p>
<p>呵佛骂祖、丹霞烧佛，皆是。</p>
<p><b><span style="color:teal">有以虚空而作佛事。<span lang="EN-US"></span></span></b></p>
<p>禅师问：‘你解捏虚空否？’</p>
<p><b><span style="color:teal">众生应以此缘得入律行。<span lang="EN-US"></span></span></b></p>
<p>此皆直接表示佛性，禅宗祖师以喝棒怒骂接引后学，皆直接方法也。</p>
<p><b><span style="color:teal">有以梦、幻、影向、镜中像、水中月、热时焰如是等喻而作佛事。<span lang="EN-US"></span></span></b></p>
<p>此以譬喻寓言，引导众生，此乃间接方法也。</p>
<p>楞严经云：‘佛告阿难：如来今日实言告汝，诸有智者，要以譬喻而得开悟。</p>
<p><b><span style="color:teal">有以声音、语言、文字而作佛事。<span lang="EN-US"></span></span></b></p>
<p>十二部经、三藏文字，皆是。</p>
<p><b><span style="color:teal">或有清净佛土寂寞无言、无说、无示、无识、无作、无为而作佛事。<span lang="EN-US"></span></span></b></p>
<p>示以佛性本体也。</p>
<p><b><span style="color:teal">如是阿难。诸佛威仪进止。诸所施为。无非佛事。<span lang="EN-US"></span></span></b></p>
<p>随拈一法，皆是佛法，一切不离佛性。</p>
<p><b><span style="color:teal">阿难。有此四魔。八万四千诸烦恼门。而诸众生为之疲劳。诸佛即以此法而作佛事。<span lang="EN-US"></span></span></b></p>
<p>什曰：‘烦恼根本有四，三毒及等分也，二万一千尘垢属一病，四病，故八万四千也，总说则八万四千，别相则无量，今言八万四千，则摄无量，故为门也。佛事有三种，一以善作佛事，光明神力说法等是也。二无记，虚空是也。三以不善，八万四千烦恼是也。譬如药师，或以良药，或以毒药，治人病也。佛亦如是以烦恼，如佛以爱度难佗也，嗔恚化恶龙比也。’</p>
<p>肇曰：‘众生皆以烦恼为病，而诸佛即以之为药，如淫女以欲为患，更极其情欲，然后悟道，毒龙以嗔为患，更增其忿恚，然后受化，此以欲除欲，以嗔除嗔，犹良医以毒除毒，斯佛事之无方也。’</p>
<p>冰曰：‘三毒、五阴、六根、一念无明，皆不消断，反可利用以破无始无明，明心见性后，皆变为佛性。’</p>
<p><b><span style="color:teal">是名入一切诸佛法门。<span lang="EN-US"></span></span></b></p>
<p>证入绝对，明心见性。</p>
<p><b><span style="color:teal">菩萨入此门者。<span lang="EN-US"></span></span></b></p>
<p>证入绝对之门。</p>
<p><b><span style="color:teal">若见一切净好佛土。不以为喜、不贪、不高。若见一切不净佛土。不以为忧、不碍、不没。但于诸佛生清净心。欢喜恭敬。未曾有也。诸佛如来功德平等。为教化众生故。而现佛土不同。<span lang="EN-US"></span></span></b></p>
<p>法身净土，平等不二，故净不足喜，不净不足忧，佛性本来平等，为教化众生，而有净不净耳。</p>
<p><b><span style="color:teal">阿难。汝见诸佛国土。地有若干而虚空无若干也。如是见诸佛色身有若干耳。其无碍慧无若干也。<span lang="EN-US"></span></span></b></p>
<p>若干者，相对也，佛土虽有若干，而佛性无若干，色身虽现若干，而法身绝对之慧无若干也。</p>
<p><b><span style="color:teal">阿难。诸佛色身、威相、种性、戒、定、智慧、解脱、解脱知见、力、无所畏、不共之法、大慈、大悲、威仪所行及其寿命、说法教化、成就众生、净佛国土。具诸佛法悉皆向等。是故名为三藐三佛陀。<span lang="EN-US"></span></span></b></p>
<p>什曰：‘三藐三菩提，秦言正遍知，今言三藐三佛陀，言正遍觉也。见法无差，故言正，智无不周，故言遍也，出生死梦，故言觉也。’</p>
<p>冰曰：‘法虽多种，明心见性，只有一种。’</p>
<p><b><span style="color:teal">名为多陀阿伽度。<span lang="EN-US"></span></span></b></p>
<p>肇曰：‘秦言如来，亦云如去，如法而来，如法而去，古今不改，千圣同辙，故名如来，亦名如去。’</p>
<p>什曰：‘多陀阿伽度，秦言如来，亦言如去，如法知、如法说，故名如也。诸佛以安隐道来，此佛亦如是来，彼佛安隐去，此佛亦如是去也。’</p>
<p><b><span style="color:teal">名为佛陀。<span lang="EN-US"></span></span></b></p>
<p>什曰：‘佛陀，秦言觉也，凡得道名为觉，觉有二种：一于四谛中觉，二于一切法中觉，觉而不尽，则非真觉，故无觉名也，如佛问舍利弗，三问不答，天女问，默然无言，此未免于睡也。言遍、言如、言觉，此三名则是体极之称，足以明诸佛同等，异于二乘也。’</p>
<p><b><span style="color:teal">阿难。若我广说此三句义。汝以劫寿。不能尽受。正使三千大千世界满中众生。皆如阿难多闻第一。得念总持。此诸人等。以劫之寿。亦不能受。<span lang="EN-US"></span></span></b></p>
<p>三句表示绝对无限，劫寿乃相对者、有限者，故相对不能容纳绝对，有限不能测量无限也。</p>
<p><b><span style="color:teal">如是阿难。诸佛阿耨多罗三藐三菩提无有限量。智慧辩才不可思议。’阿难白佛言：‘我从今已往。不敢自谓以为多闻。’佛告阿难：‘勿起退意。所以者何？我说汝于声闻中为最多闻。非谓菩萨。且止。阿难。其有智者。不应限度诸菩萨也。一切海渊尚可测量。菩萨禅定、智慧、总持、辩才、一切功德不可量也。阿难。汝等舍置菩萨所行。是维摩诘一时所现神通之力。一切声闻辟支佛于百千劫。尽力变化所不能作。’<span lang="EN-US"></span></span></b></p>
<p>相对者，无论如何，不能测量绝对也。</p>
<p><b><span style="color:teal">尔时。众香世界菩萨来者。合掌白佛言：‘世尊。我等初见此土。生下劣想。今日悔责。舍离是心。所以者何？诸佛方便。不可思议。为度众生故。随其所应现佛国异。唯然。世尊。愿赐少法。还于彼土。当念如来。’<span lang="EN-US"></span></span></b></p>
<p>众香世界菩萨得体未得用。</p>
<p><b><span style="color:teal">佛告诸菩萨：‘有尽无尽解脱法门。汝等当学。<span lang="EN-US"></span></span></b></p>
<p>有尽无尽，即是相对，超越有尽与无尽，则入绝对。</p>
<p><b><span style="color:teal">何谓为尽？谓有为法。何谓无尽？谓无为法。如菩萨者。不尽有为、不住无为。<span lang="EN-US"></span></span></b></p>
<p>有为无为是相对，是两头话，菩萨不断有为，亦不住无为，无取无舍，体用一如。</p>
<p><b><span style="color:teal">何谓不尽有为？谓不离大慈、不舍不悲。<span lang="EN-US"></span></span></b></p>
<p>明心见性之后，以大慈大悲度众生，仍属有为。</p>
<p><b><span style="color:teal">深发一切智心而不忽忘。<span lang="EN-US"></span></span></b></p>
<p>虽入大定，而能起用以度众生，不忽不忘。</p>
<p><b><span style="color:teal">教化众生终不厌倦。于四摄法常念顺行。护持正法不惜躯命。种诸善根无有疲厌。<span lang="EN-US"></span></span></b></p>
<p>使众生植善根也。</p>
<p><b><span style="color:teal">志常安住方便回向。求法不懈。说法无吝。勤供诸佛。故入生死而无所畏。<span lang="EN-US"></span></span></b></p>
<p>以绝对心，行相对法，出生入死，以度众生。</p>
<p><b><span style="color:teal">于诸荣辱。心无忧喜。<span lang="EN-US"></span></span></b></p>
<p>八风不能动。</p>
<p><b><span style="color:teal">不轻未学。敬学如佛。堕烦恼者。令发正念。于远离乐。不以为贵。<span lang="EN-US"></span></span></b></p>
<p>二乘禅定远离妄想，得清净乐，耽著净境，不能度生，故不以为贵也。</p>
<p><b><span style="color:teal">不著己乐。庆于彼乐。<span lang="EN-US"></span></span></b></p>
<p>不贪著禅味己乐，而以他人能见性为乐。</p>
<p><b><span style="color:teal">在诸禅定。如地狱想。<span lang="EN-US"></span></span></b></p>
<p>什曰：‘禅定有三种：一大乘，二小乘，三凡夫。凡夫禅，生高慢我心，小乘禅，独善求证，能烧众善，坏无上道根，于菩萨则为恶趣，故视之如地狱也。’</p>
<p>冰曰：‘小乘二乘禅定，落于法执空执，祖师所谓黑漆桶底、黮黮黑暗深坑，实可怖畏。’</p>
<p>楞伽经曰：‘宁取人见如须弥山，不起无所有增上慢空见。’即此意也。</p>
<p><b><span style="color:teal">于生死中。如园观想。<span lang="EN-US"></span></span></b></p>
<p>出生入死，如游园林。</p>
<p><b><span style="color:teal">见来求者。为善师想。<span lang="EN-US"></span></span></b></p>
<p>什曰：‘本无施意，因彼来求，发我施心，则于我为师，故起师想。如月氏王出行游观，有数千乞人在路侧，举手唱声，各请所须，王问大臣：此是何人？何所陈说？答言：乞人也。王智慧利根，即解其意。语大臣曰：彼等我大师，非乞人也，汝不解其言耳，彼所须者，为我说法，非为乞也。彼言：我等前世亦作国王，不修布施，故受斯报，王今不施，后亦当耳，以此故，当知是我大师也。’</p>
<p><b><span style="color:teal">舍诸所有。具一切智想。<span lang="EN-US"></span></span></b></p>
<p>舍一切相对者，而成就绝对智。</p>
<p><b><span style="color:teal">见毁戒人。起救护想。<span lang="EN-US"></span></span></b></p>
<p>不憎恶而起救护之想。</p>
<p><b><span style="color:teal">诸波罗蜜。为父母想。<span lang="EN-US"></span></span></b></p>
<p>什曰：‘取其能生法身也，亦云：子有所须，则咨之父母。菩萨所须，则求之六度。取其饶益，比之父母也。’</p>
<p><b><span style="color:teal">道品之法。为眷属想。<span lang="EN-US"></span></span></b></p>
<p>生曰：‘助成我者，三十七道品，犹人有眷属，相助成者也。’</p>
<p><b><span style="color:teal">发行善根。无有齐限。以诸净国严饰之事。成己佛土。<span lang="EN-US"></span></span></b></p>
<p>善根虽无齐限，必达绝对而后止。</p>
<p><b><span style="color:teal">行无限施。具足相好。<span lang="EN-US"></span></span></b></p>
<p>无限施者，绝对之施也。即不住相布施，故具足相好。</p>
<p><b><span style="color:teal">除一切恶。净身口意。生死无数劫。意而有勇。<span lang="EN-US"></span></span></b></p>
<p>为度众生，流转生死而不退，故是大勇。</p>
<p><b><span style="color:teal">闻佛无量德。志而不倦。以智慧剑破烦恼贼。<span lang="EN-US"></span></span></b></p>
<p>以一念无明打破无始无明也。</p>
<p><b><span style="color:teal">出阴界入。荷负众生。永使解脱。<span lang="EN-US"></span></span></b></p>
<p>无始无明打破，明心见性，阴界入皆变为佛性，则利用以度众生。</p>
<p><b><span style="color:teal">以大精进摧伏魔军。常求无念实相智慧。<span lang="EN-US"></span></span></b></p>
<p>由绝对佛性本体所起之念，不离绝对，故名‘无念’。释迦牟尼佛依一实相发挥四乘法门，便是从佛性中流露出者，六祖坛经及荷泽一派，皆以无念为宗，即本此。</p>
<p><b><span style="color:teal">行少欲知足而不舍世法。不坏威仪而能随俗。<span lang="EN-US"></span></span></b></p>
<p>已明心见性，不为物转，故能随俗无碍。</p>
<p><b><span style="color:teal">神起通慧。引导众生。得念总持。所闻不忘。善别诸根。断众生疑。以乐说辩。演法无碍。净十善道。受人天福。修四无量。开梵天道。<span lang="EN-US"></span></span></b></p>
<p>不尽有为也。</p>
<p><b><span style="color:teal">劝请说法。随善赞善。得佛音声。<span lang="EN-US"></span></span></b></p>
<p>说法不离绝对。</p>
<p><b><span style="color:teal">身口意善。得佛威仪。<span lang="EN-US"></span></span></b></p>
<p>身口意业还源为绝对，一切威仪，皆在绝对中。</p>
<p><b><span style="color:teal">深修善法。所行转胜。以大乘教成菩萨僧。心无放逸。不失众善。行如此法。是名菩萨不尽有为。何谓菩萨不住无为？谓修学空。不以空为证。<span lang="EN-US"></span></span></b></p>
<p>二乘落于空执，错认无始无明为佛性，乃以空为证也。菩萨知空执是病，无始无明非佛性，故不以空为证。</p>
<p><b><span style="color:teal">修学无相无作。不以无相无作为证。<span lang="EN-US"></span></span></b></p>
<p>说无相无作者，为否定有相有作耳，若以无相无作为佛性，则落于无始无明境界，因为无始无明境界，表面亦是无相无作也，至若绝对佛性，无此等名称，相同无相，作同无作，有体有用，本来如此，故不假证明。</p>
<p><b><span style="color:teal">修学无起。不以无起为证。<span lang="EN-US"></span></span></b></p>
<p>若以无起为证，则落于无始无明境界，佛性绝对，起亦是绝对，故说无起，其实起同无起，起是佛性自己原因，无可为证也。</p>
<p><b><span style="color:teal">观于无常而不厌善本。<span lang="EN-US"></span></span></b></p>
<p>知常与无常，其性不二，则不入断灭，不入断灭则常行大乘而不厌退。</p>
<p><b><span style="color:teal">观世间苦而不恶生死。观于无我而诲人不倦。观于寂灭而不永寂灭。<span lang="EN-US"></span></span></b></p>
<p>苦乐生死，相对也，佛性中本无苦乐生死也。我、无我、寂灭、不寂灭，亦是相对者，佛性中无所谓我与无我等等也。然为度生故，故说苦、无我、寂灭等法耳，是为不住无为，不尽有为。</p>
<p><b><span style="color:teal">观于远离而身心修善。<span lang="EN-US"></span></span></b></p>
<p>什曰：‘远离有三：一离人间五欲。二离烦恼。三诸法性空远离。今观性空远离而不离善也。’</p>
<p><b><span style="color:teal">观无所归而归趣善法。<span lang="EN-US"></span></span></b></p>
<p>佛性绝对，无所归，然欲见佛性，必归趣大乘善法。</p>
<p><b><span style="color:teal">观于无生而以生法荷负一切。<span lang="EN-US"></span></span></b></p>
<p>佛性无生，然为度生故，故以生法荷负一切众生。</p>
<p><b><span style="color:teal">观于无漏而不断诸漏。<span lang="EN-US"></span></span></b></p>
<p>佛性无漏，然菩萨为度众生出入生死，不断诸漏。</p>
<p><b><span style="color:teal">观无所行而以行法教化众生。<span lang="EN-US"></span></span></b></p>
<p>佛性无所修行，而教化众生，说修行法。</p>
<p><b><span style="color:teal">观于空无而不舍大悲。<span lang="EN-US"></span></span></b></p>
<p>佛性相空，而不舍大悲度生之心。</p>
<p><b><span style="color:teal">观正法位而不随小乘。<span lang="EN-US"></span></span></b></p>
<p>肇曰：‘正法位者，观无为取证之地也。’</p>
<p>什曰：‘谓无生灭取证法也。’</p>
<p><b><span style="color:teal">观诸法虚妄、无牢无人无主无相。本愿未满。而不虚福德禅定智慧。修如此法。是名菩萨不住无为。又具福德故不住无为。具智慧故不尽有为。大慈悲故不住无为。满本愿故不尽有为。集法药故不住无为。随授药故不尽有为。知众生病故不住无为。灭众生病故不尽有为。<span lang="EN-US"></span></span></b></p>
<p>无为者体也，有为者用也，明心见性，体用一如，故不住无为，不尽有为。</p>
<p><b><span style="color:teal">诸正士。菩萨已修此法。不尽有为。不住无为。是名尽无尽解脱法门。汝等当学。’尔时。彼诸菩萨闻说是法。皆大欢喜。以众妙华若干种色、若干种香。散遍三千大千世界。供养于佛及此经法。并诸菩萨已。稽首佛足。叹未曾有。言：‘释迦牟尼佛乃能于此善行方便。’言已。忽然不现。还到彼国。<span lang="EN-US"></span></span></b></p>
<p>疏曰：‘此品发挥不住无为，不尽有为二语，乃菩萨修行度生之标的也。未明心见性者，言有为便著有为，言无为便著无为，其实佛性绝对平等，无为有为，其性不二，见性之后，以无为为体，有为为用，由体起用，故能度众生不厌，故不住无为，不尽有为，众香世界菩萨，但住无为，有体而无用，未宏度生之愿，故佛以此为训也。’</p>
<p><a name="a12"></a><span style="color:#333399">见阿</span><b><span lang="EN-US" style="color:teal"><img border="0" width="16" height="16" src="./1714.files/image001.gif" v:shapes="_x0000_i1026" align="absmiddle"></span></b><span style="color:#333399">佛品第十二<span lang="EN-US"></span></span></p>
<p>阿<b><span lang="EN-US" style="color:teal"><img border="0" width="16" height="16" src="./1714.files/image001.gif" v:shapes="_x0000_i1027" align="absmiddle"></span></b>佛即绝对佛性。</p>
<p><b><span style="color:teal">尔时。世尊问维摩诘：‘汝欲见如来。为以何等观如来乎？’维摩诘言：‘如自观身实相。观佛亦然。<span lang="EN-US"></span></span></b></p>
<p>化身实相与法身同。</p>
<p><b><span style="color:teal">我观如来。前际不来、后际不去、今则不住。不观色、不观色如、不观色性、不观受想行识、不观识如、不观识性。<span lang="EN-US"></span></span></b></p>
<p>绝对佛性，超越三际，三际皆脑筋比较而知，是相对者。色、色如、色性以至受想行识等如性，皆脑筋分别作用，皆本源佛性也。</p>
<p><b><span style="color:teal">非四大起。同于虚空。<span lang="EN-US"></span></span></b></p>
<p>绝对佛性本来如然，无造无起，故是绝对，若有起者，则是相对。</p>
<p><b><span style="color:teal">六入无积。眼耳鼻舌身心已过。<span lang="EN-US"></span></span></b></p>
<p>明心见性之后，六根皆还元为佛性，故无积蓄者。</p>
<p><b><span style="color:teal">不在三界。三垢已离。<span lang="EN-US"></span></span></b></p>
<p>绝对佛性已超越三界，故无我执、法执、空执。</p>
<p><b><span style="color:teal">顺三脱门。具足三明与无明等。<span lang="EN-US"></span></span></b></p>
<p>明心见性后，一切皆还元为佛性，故三明与无明等。</p>
<p>三明者：诸佛明、菩萨明、无明明是也。</p>
<p><b><span style="color:teal">不一相。不异相。<span lang="EN-US"></span></span></b></p>
<p>一异是相对，佛性绝对，故无一异。</p>
<p><b><span style="color:teal">不自相。不他相。<span lang="EN-US"></span></span></b></p>
<p>自他是相对，佛性绝对，故无自相他相。</p>
<p><b><span style="color:teal">非无相。非取相。<span lang="EN-US"></span></span></b></p>
<p>无相取相，皆相对者，佛性绝对，故非无相取相。</p>
<p><b><span style="color:teal">不此岸。不彼岸。不中流。而化众生。<span lang="EN-US"></span></span></b></p>
<p>此彼中，皆相对者，佛性绝对，故不在此彼，不在中间，又此岸生死，彼岸涅槃，中流结使，皆是假名，佛性绝对，无有彼此中流。</p>
<p><b><span style="color:teal">观于寂灭。亦不永灭。<span lang="EN-US"></span></span></b></p>
<p>佛性由体起用，故不永灭。</p>
<p><b><span style="color:teal">不此不彼。不以此。不以彼。<span lang="EN-US"></span></span></b></p>
<p>绝对佛性，其体是第一原因，其用亦是第一原因，非于佛性之外，另有原因也。</p>
<p><b><span style="color:teal">不可以智知。不可以识识。<span lang="EN-US"></span></span></b></p>
<p>非思想认识所能及。</p>
<p><b><span style="color:teal">无晦无明。无名无相。无强无弱。非净非秽。<span lang="EN-US"></span></span></b></p>
<p>晦明、名相、强弱、净秽，皆是相对者，佛性绝对，故无此种种名相。</p>
<p><b><span style="color:teal">不在方。不离方。<span lang="EN-US"></span></span></b></p>
<p>佛性超越空间，故不在方，空间还元为佛性，故不离方。</p>
<p><b><span style="color:teal">非有为。非无为。<span lang="EN-US"></span></span></b></p>
<p>有为无为是相对，佛性绝对，故非有为无为。</p>
<p><b><span style="color:teal">无示无说。<span lang="EN-US"></span></span></b></p>
<p>有示有说，皆是相对，故无示无说。</p>
<p><b><span style="color:teal">不施不悭。不戒不犯。不忍不恚。不进不怠。不定不乱。不智不愚。不诚不欺。不来不去。不出不入。<span lang="EN-US"></span></span></b></p>
<p>施悭、戒犯等等皆相对者，佛性绝对，故无此等等名相。</p>
<p><b><span style="color:teal">一切言语道断。<span lang="EN-US"></span></span></b></p>
<p>非言语所能表达。</p>
<p><b><span style="color:teal">非福田。非不福田。<span lang="EN-US"></span></span></b></p>
<p>佛性绝对，无所谓福田，一切还元为绝对，故福田亦是佛性。</p>
<p>六祖云：‘不离自性，即是福田。’<span lang="EN-US"></span></p>
<p><b><span style="color:teal">非应供养。非不应供养。<span lang="EN-US"></span></span></b></p>
<p>佛性无须供养，然供养亦不离佛性。</p>
<p><b><span style="color:teal">非取非舍。非有相。非无相。<span lang="EN-US"></span></span></b></p>
<p>取舍有无皆相对者，佛性绝对，故非取舍有无。</p>
<p><b><span style="color:teal">同真际。等法性。不可称。不可量。过诸称量。<span lang="EN-US"></span></span></b></p>
<p>绝对佛性无所不包，无能超越，故同真际，等法性，非言语可及，超越数量体积之外，故不可计算度量。</p>
<p><b><span style="color:teal">非大非小。非见非闻。非觉非知。<span lang="EN-US"></span></span></b></p>
<p>以上所言一切相对者，皆出自见闻觉知分别比较而得，无有真正之标准，不是最究极之实在，故应加否定，佛性绝对，本来如然，非出自见闻觉知，乃最真实、最究极者，故又名真如。</p>
<p><b><span style="color:teal">离众结缚。<span lang="EN-US"></span></span></b></p>
<p>一切结缚，皆相对者，出自见闻觉知，佛性离见闻觉知，故离众结缚。</p>
<p><b><span style="color:teal">等诸智。同众生。<span lang="EN-US"></span></span></b></p>
<p>佛性绝对平等，故一切智皆平等，佛与众生亦平等。</p>
<p><b><span style="color:teal">于诸法无分别。<span lang="EN-US"></span></span></b></p>
<p>一切皆还元为绝对，故无分别，分别亦是绝对。</p>
<p><b><span style="color:teal">一切无失、无浊、无恼、无作、无起、无生、无灭、无畏、无忧、无喜、无厌、无已有、无当有、无今有。<span lang="EN-US"></span></span></b></p>
<p>得失浊恼等等，皆相对者，佛性绝对平等，故无此种种名相。</p>
<p><b><span style="color:teal">不可以一切言说。分别显示。<span lang="EN-US"></span></span></b></p>
<p>任何言说皆不能显示绝对佛性，惟圣智内自证，方能知之。</p>
<p><b><span style="color:teal">世尊。如来身为若此。作如是观。以斯观者名为正观。若他观者名为邪观。’<span lang="EN-US"></span></span></b></p>
<p>此段发挥法身绝对妙理。</p>
<p><b><span style="color:teal">尔时。舍利弗问维摩诘：‘汝于何没而来生此？’<span lang="EN-US"></span></span></b></p>
<p>什曰：‘见其神德奇绝，来处必尊，故问其所从也。维摩恐人人存没生，故下反问，以明无没生。亦云或有谓维摩生分未尽，故问其没生，下答不尽善、不长恶，明生分尽也。不直答者，一欲屈声闻，二不欲自显所从之美也。’</p>
<p><b><span style="color:teal">维摩诘言：‘汝所得法。有没生乎？’舍利弗言：‘无没生也。’‘若诸法无没生相。云何问言：汝于何没而来生此？<span lang="EN-US"></span></span></b></p>
<p>因缘所生之法，本来空寂，无有没生。</p>
<p><b><span style="color:teal">于意云何？譬如幻师。幻作男女。宁没生耶？’舍利弗言：‘无没生也。’‘汝岂不闻佛说：诸法如幻相乎。’答曰：‘如是。’‘若一切法如幻相者。云何问言：汝于何没而来生此？舍利弗。没者。为虚诳法败坏之相。生者。为虚诳法相续之相。<span lang="EN-US"></span></span></b></p>
<p>生灭皆脑筋作用，虚妄不实。</p>
<p><b><span style="color:teal">菩萨虽没。不尽善本。虽生。不长诸恶。’<span lang="EN-US"></span></span></b></p>
<p>明心见性菩萨，念起念灭，皆是绝对佛性，善恶皆还原为佛性，故无所攀缘，真实不虚。</p>
<p><b><span style="color:teal">是时。佛告舍利弗：‘有国名妙喜。<span lang="EN-US"></span></span></b></p>
<p>法身净土也。</p>
<p><b><span style="color:teal">佛号无动。<span lang="EN-US"></span></span></b></p>
<p>绝对本体，离于动静。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">是维摩诘。于彼国没而来生此。’<span lang="EN-US"></span></span></b></p>
<p>维摩乃法身大士，故能由体起用，游戏神通。</p>
<p><b><span style="color:teal">舍利弗言：‘未曾有也。世尊。是人乃能舍清净土。而来乐此多怒害处。’<span lang="EN-US"></span></span></b></p>
<p>维摩为度生故，不住无为，不尽有为。</p>
<p><b><span style="color:teal">维摩诘语舍利弗：‘于意云何？日光出时。与冥合乎？’答曰：‘不也。日光出时。则无众冥。’维摩诘言：‘夫曰何故行阎浮提？’答曰：‘欲以明照。为之除冥。’维摩诘言：‘菩萨如是。虽生不净佛土。为化众生。不与愚闇而共合也。但灭众生烦恼闇耳。’<span lang="EN-US"></span></span></b></p>
<p>菩萨不入涅槃，出入生死秽土，为破众生无明迷妄，如日光照阎浮提，为除冥闇也，故菩萨不住无为。</p>
<p><b><span style="color:teal">是时。大众渴仰。欲见妙喜世界无动如来。及其菩萨声闻之众。佛知一切众会所念。告维摩诘言：‘善男子。为此众会。现妙喜国无动如来。及诸菩萨声闻之众。众皆欲见。’<span lang="EN-US"></span></span></b></p>
<p>令示以佛性本体也。</p>
<p><b><span style="color:teal">于是维摩诘心念：‘吾当不起于座。接妙喜国铁围、山川、溪谷、江河、大海、泉源、须弥诸山及日月星宿、天龙鬼神、梵天等宫。并诸菩萨声闻之众。城邑、聚落、男女大小乃至无动如来。及菩提树、诸妙莲华。能于十方作佛事者。三道宝阶。<span lang="EN-US"></span></span></b></p>
<p>即三乘禅定之法，能历三界诸天。</p>
<p><b><span style="color:teal">从阎浮提至忉利天。以此宝阶。诸天来下。悉为礼敬无动如来。听受经法。阎浮提人亦登其阶。上升忉利。见彼诸天。妙喜世界成就如是无量功德。上至阿迦尼叱天。下至水际。以右手断取。如陶家轮。入此世界。犹得华鬘。示一切众。’<span lang="EN-US"></span></span></b></p>
<p>与灵山会上拈花示众相同，直接表示佛性本体也。</p>
<p><b><span style="color:teal">作是念已。入于三昧。现神通力。以其右手断取妙喜世界。置于此土。彼得神通菩萨及声闻众并余天人。俱发声言：‘唯然。世尊。谁取我去？愿见救护。’无动佛言：‘非我所为。是维摩诘神力所作。’其余未得神通者。不觉不知己之所往。妙喜世界虽入此土而不增减。于是世界亦不迫隘。如本无异。<span lang="EN-US"></span></span></b></p>
<p>此表示由体起用，一切皆不离绝对，惟明心见性者，乃能知之。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">尔时。释迦牟尼佛告诸大众：‘汝等且观妙喜世界无动如来。其国严饰。菩萨行净。弟子清白。’皆曰：‘唯然。已见。’佛言：‘若菩萨欲得如是清净佛土。当学无动如来所行之道。’<span lang="EN-US"></span></span></b></p>
<p>欲得法身，必须明心见性，欲明心见性，必须打破无始无明也。</p>
<p><b><span style="color:teal">现此妙喜国时。娑婆世界十四那由他人。发阿耨多罗三藐三菩提心。皆愿生于妙喜佛土。释迦牟尼佛即记之曰：‘当生彼国。’时妙喜世界于此国土所应饶益。其事讫已。还复本处。举众皆见。佛告舍利弗：‘汝见此妙喜世界及无动佛不？’‘唯然。已见。世尊。愿使一切众生。得清净土如无动佛。获神通力如维摩诘。世尊。我等快得善利。得见是人亲近供养。其诸众生。若今现在。若佛灭后。闻此经者。亦得善利。况复闻已。信解、受持、读诵、解说、如法修行。若有手得是经典者。便为已得法宝之藏。若有读诵、解释其义、如说修行。则为诸佛之所护念。其有供养如是人者。当知则为供养于佛。其有书持此经卷者。当知其室即有如来。若闻是经能随喜者。斯人则为趣一切智。若能信解此经。乃至一四句偈。为他说者。当知此人。即是受阿耨多罗三藐三菩提记。’<span lang="EN-US"></span></span></b></p>
<p>疏曰：‘此品发挥绝对佛性体用，与拈花示众同旨，阿<b><span lang="EN-US" style="color:teal"><img border="0" width="16" height="16" src="./1714.files/image001.gif" v:shapes="_x0000_i1030" align="absmiddle"></span></b>佛者，即法身如来也。首明法身绝对，一切相对者皆不能立足，次明佛性无生灭，盖生灭皆还元为绝对故也。妙喜世界无动如来，此即佛性本体也，惟明心见性者见之。’</p>
<p><a name="a13"></a><span style="color:#333399">法供养品第十三<span lang="EN-US"></span></span></p>
<p><b><span style="color:teal">尔时。释提桓因于大众中。白佛言：‘世尊。我虽从佛及文殊师利。闻百千经。未曾闻此不可思议、自在神通、决定实相经典。<span lang="EN-US"></span></span></b></p>
<p>此经直接表示绝对，达于究极决定之域，故超越三乘，乃最上乘经也。</p>
<p><b><span style="color:teal">如我解佛所说义趣。若有众生闻此经法。信解受持读诵之者。必得是法不疑。何况如说修行。斯人则为闭众恶趣、开诸善门。<span lang="EN-US"></span></span></b></p>
<p>舍小乘，修大乘也。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">常为诸佛之所护念。降伏外学。摧灭魔怨。修治菩提。安处道场。履践如来所行之迹。世尊。若有受持读诵、如说修行者。我当与诸眷属。供养给事所在聚落、城邑、山林、旷野。有是经处。我亦与诸眷属。听受法故。共到其所。其未信者。当令生信。其已信者。当为作护。’佛言：‘善哉善哉。天帝。如汝所说。吾助尔喜。此经广说过去、未来、现在诸佛不可思议阿耨多罗三藐三菩提。是故天帝。若善男子善女人受持读诵、供养是经者。则为供养去来今佛。天帝。正使三千大千世界。如来满中。譬如甘蔗、竹苇、稻麻、丛林。若有善男子善女人。或以一劫。或减一劫。恭敬尊重。赞叹供养。奉诸所安。至诸佛灭后。以一一全身舍利。起七宝塔。纵广一四天下。高至梵天。表刹庄严。<span lang="EN-US"></span></span></b></p>
<p>七宝塔者，代表佛性也。佛性横遍十方，竖穷三界，庄严无比。</p>
<p><b><span style="color:teal">以一切华香、璎珞、幢旛、伎乐。微妙第一。若一劫、若减一劫而供养之。天帝。于意云何？其人植福。宁为多不？’释提桓因言：‘多矣。世尊。彼之福德。若以百千亿劫。说不能尽。’佛告天帝：‘当知是善男子善女人。闻是不可思议解脱经典。信解受持读诵修行。福多于彼。所以者何？诸佛菩提皆从此生。菩提之相不可限量。以是因缘。福不可量。’<span lang="EN-US"></span></span></b></p>
<p>佛性绝对，不可测量，故福亦无量。</p>
<p><b><span style="color:teal">佛告天帝：‘过去无量阿僧祇劫。时世有佛。号曰药王如来。应供、正遍知、明行足、善逝、世间解、无上士、调御丈夫、天人师、佛、世尊。<span lang="EN-US"></span></span></b></p>
<p>佛十名也。</p>
<p><b><span style="color:teal">世界名大庄严。<span lang="EN-US"></span></span></b></p>
<p>佛性也，法身净土也。</p>
<p><b><span style="color:teal">劫名庄严。佛寿二十小劫。其声闻僧三十六亿那由他。菩萨僧有十二亿。天帝。是时有转轮圣王。名曰宝盖。七宝具足。主四天下。王有千子。端正勇健。能伏怨敌。尔时。宝盖与其眷属。供养药王如来。施诸所安。至满五劫。<span lang="EN-US"></span></span></b></p>
<p>五戒也。</p>
<p><b><span style="color:teal">过五劫已。告其千子：“汝等亦当如我。以深心供养于佛。”于是千子受父王命。供养药王如来。复满五劫。<span lang="EN-US"></span></span></b></p>
<p>十戒也。</p>
<p><b><span style="color:teal">一切施安。其王一子。名曰月盖。独坐思惟：“宁有供养？殊过此者。”以佛神力。空中有天曰：“善男子。法之供养。胜诸供养。”<span lang="EN-US"></span></span></b></p>
<p>法能使人明心见性，达于绝对，故最胜。</p>
<p><b><span style="color:teal">即问：“何谓法之供养？”天曰：“汝可往问药王如来。当广为汝说法之供养。”即时。月盖王子行诣药王如来。稽首佛足。却住一面。白佛言：“世尊。诸供养中。法供养胜。云何名为法之供养？”佛言：“善男子。法供养者。说佛所说深经。<span lang="EN-US"></span></span></b></p>
<p>发挥绝对佛性之了义经也。</p>
<p><b><span style="color:teal">一切世间。难信难受。<span lang="EN-US"></span></span></b></p>
<p>因为直接表示绝对，故非小根所能领受，如释迦拈花示众，惟迦叶破颜，余皆罔措，说法华经，退者三千。</p>
<p><b><span style="color:teal">微妙难见。清净无染。<span lang="EN-US"></span></span></b></p>
<p>佛性虽现一切众生前，而众生为无始无明所蔽，故难见。佛性本来清净，不受薰染。</p>
<p><b><span style="color:teal">非但分别思惟之所能得。<span lang="EN-US"></span></span></b></p>
<p>佛性绝对，非脑筋思想所能分别，亦非穷思尽智之所能得。</p>
<p><b><span style="color:teal">菩萨法藏所摄。陀罗尼印印之。<span lang="EN-US"></span></span></b></p>
<p>大乘明心见性，度己度人之法也。陀罗尼译为总持，佛性绝对，总摄一切，故名总持，了义经典，不违绝对，心心相印，如合符契也。</p>
<p><b><span style="color:teal">至不退转。成就六度。善分别义。<span lang="EN-US"></span></span></b></p>
<p>善能分别四乘法相，及众生种性。</p>
<p><b><span lang="EN-US" style="color:teal">&nbsp;</span></b></p>
<p><b><span style="color:teal">顺菩提法。众经之上。<span lang="EN-US"></span></span></b></p>
<p>最上乘法，故超越众经。</p>
<p><b><span style="color:teal">入大慈悲。离众魔事及诸邪见。顺因缘法。<span lang="EN-US"></span></span></b></p>
<p>绝对佛性，本无因缘，然为度生破迷，故说因缘法。</p>
<p><b><span style="color:teal">无我、无人、无众生、无寿命。<span lang="EN-US"></span></span></b></p>
<p>四相皆非佛性。</p>
<p><b><span style="color:teal">空、无相、无作、无起。<span lang="EN-US"></span></span></b></p>
<p>佛性本体如此。</p>
<p><b><span style="color:teal">能令众生。坐于道场而转法轮。<span lang="EN-US"></span></span></b></p>
<p>明心见性，度众生也。</p>
<p><b><span style="color:teal">诸天龙神。乾闼婆等。所共叹誉。能令众生入佛法藏。摄诸贤圣一切智慧。<span lang="EN-US"></span></span></b></p>
<p>明白四乘道理。</p>
<p><b><span style="color:teal">说众菩萨所行之道。<span lang="EN-US"></span></span></b></p>
<p>行大乘道。</p>
<p><b><span style="color:teal">依于诸法实相之义。<span lang="EN-US"></span></span></b></p>
<p>说法全由自性流出，随拈一法，不离佛性，如六祖坛经宗旨。</p>
<p><b><span style="color:teal">明宣无常、苦空、无我、寂灭之法。<span lang="EN-US"></span></span></b></p>
<p>佛性本体虽无生灭，为度迷妄，为说四非常之义。</p>
<p><b><span style="color:teal">能救一切毁禁众生。<span lang="EN-US"></span></span></b></p>
<p>什曰：‘小乘法中，五逆罪及犯四重禁，则皆弃而不救。大乘深法，则无不救也。’</p>
<p><b><span style="color:teal">诸魔外道及贪著者。能使怖畏。<span lang="EN-US"></span></span></b></p>
<p>唯大乘能摧伏外道邪说。</p>
<p><b><span style="color:teal">诸佛贤圣所共称叹。背生死苦。示涅槃乐。十方三世诸佛所说。若闻如是等经。信解受持读诵。以方便力。为诸众生分别解说。显示分明。守护法故。是名法之供养。<span lang="EN-US"></span></span></b></p>
<p>闻大乘经而能悟者，是法之供养。</p>
<p><b><span style="color:teal">又于诸法。如说修行。<span lang="EN-US"></span></span></b></p>
<p>闻大乘经已解悟，然尚须如说修行，方能证悟。</p>
<p><b><span style="color:teal">随顺十二因缘。离诸邪见。得无生忍。决定无我、无有众生。<span lang="EN-US"></span></span></b></p>
<p>先明一切相对者，皆由十二因缘而起，十二因缘起于无明，一念无明即脑筋作用，虚妄不实，变化莫测，若能明此，则知我及众生，皆是虚妄，不为邪见所转。</p>
<p><b><span style="color:teal">而于因缘果报。无违无诤。离诸我所。<span lang="EN-US"></span></span></b></p>
<p>佛性绝对，虽无因果，然未见性时，仍受因果支配，故虽明十二因缘本体空寂，然对无违无诤，不必将一念无明断灭，明心见性之后，十二因缘变为佛性妙用，自然离我及我所。</p>
<p><b><span style="color:teal">依于义。不依语。<span lang="EN-US"></span></span></b></p>
<p>语言文字，皆相对者，不能表达绝对本体。义者，绝对之体也，故修法应依义，不应依语。</p>
<p><b><span style="color:teal">依于智。不依识。<span lang="EN-US"></span></span></b></p>
<p>未明心见性时是识，已明心见性则转识成智，识是一念无明根尘作用，智是佛性妙用，智是真，识是妄，智是绝对者，识是相对者，故应依智，不应依识。</p>
<p><b><span style="color:teal">依了义经。不依不了义经。<span lang="EN-US"></span></span></b></p>
<p>发挥绝对者是了义经，未达绝对者是不了义经。</p>
<p><b><span style="color:teal">依于法。不依人。<span lang="EN-US"></span></span></b></p>
<p>什曰：‘佛言：我泥洹后，当依止四法，以为大师，所谓四依法也。明此四法，可依止、可信受也。依于法不依人者，法谓经教也，当依经法，不可以人胜，故背法依人也。法有二种，一文字语言，二义法。莫依语也，义亦有二种，一识所知义，二智所知义。识则唯求虚妄五欲，不求实利，智能求实利，弃五欲，故依智所知义，不依识所知义，为求智所知义，故依智也。智所知义亦有二种，一了义经，二不了义经。不了义经，如佛说杀父母无罪，未分别，是不了义也，若言无明是父，爱是母，生死根本，故名父母，断其本，则生死尽，故言杀之无罪，既分别，是了义经也。复次，若佛言：佛是人中第一，涅槃是法中第一，如是等，皆名了义也，是故当依了义经，莫依不了义经。’</p>
<p><b><span style="color:teal">随顺法相。无所入。无所归。<span lang="EN-US"></span></span></b></p>
<p>一切法皆因缘会合而生，因缘本空，故无所入、无所归。</p>
<p><b><span style="color:teal">无明毕竟灭故。诸行亦毕竟灭。乃至生毕竟灭故。老死亦毕竟灭。<span lang="EN-US"></span></span></b></p>
<p>自无明以至老死十二支体性本空，无生无灭，生灭者，乃脑筋作用也。</p>
<p><b><span style="color:teal">作如是观。十二因缘无有尽相。<span lang="EN-US"></span></span></b></p>
<p>能作如是观，则十二因缘与佛性绝对本体无异，十二因缘还原为绝对，故无有尽相。</p>
<p><b><span style="color:teal">不复起相。<span lang="EN-US"></span></span></b></p>
<p>佛性绝对，无有缘起。</p>
<p><b><span style="color:teal">是名最上法之供养。”’<span lang="EN-US"></span></span></b></p>
<p>明心见性，证悟绝对，是最上法之供养。</p>
<p><b><span style="color:teal">佛告天帝：‘王子月盖从药王佛。闻如是法。得柔顺忍。<span lang="EN-US"></span></span></b></p>
<p>什曰：‘柔谓软钝也，于实相法，未能深入，软智软信，随顺不违，故名柔顺忍也。’</p>
<p><b><span style="color:teal">即解宝衣严身之具。以供养佛。白佛言：“世尊。如来灭后。我当行法供养。守护正法。愿以威神加哀建立。令我得降伏魔怨。修菩萨行。”佛知其深心所念。而记之曰：“汝之末后。守护法城。”天帝。时王子月盖见法清净。闻佛授记。以信出家。修习善法。精进不久。得五神通。具菩萨道。得陀罗尼无断辩才。<span lang="EN-US"></span></span></b></p>
<p>由佛性体上发挥，故辩才无碍，横说竖说，不离佛性。</p>
<p><b><span style="color:teal">于佛灭后。以其所得神通总持辩才之力。满十小劫。药王如来所转法轮。随而分布。月盖比丘以守护法。勤行精进。即于此身化百万亿人。于阿耨多罗三藐三菩提立不退转。十四那由他人深发声闻、辟支佛心。无量众生得生天上。天帝。时王宝盖岂异人乎？今现得佛。号宝焰如来。其王千子。即贤劫中千佛是也。从迦罗鸠孙驮为始得佛。最后如来。号曰楼至。月盖比丘。则我身是。如是天帝。当知此要。以法供养。于诸供养为上为最。第一无比。是故天帝。当以法之供养。供养于佛。’<span lang="EN-US"></span></span></b></p>
<p>疏曰：‘世出世间宇宙万有，皆是相对者，惟真如佛性是绝对，超越一切，至高至上，欲证绝对，惟有持大乘经，修大乘行，持大乘经而能解悟，是法之供养，修大乘行而能明心见性，证悟绝对，则是最上法之供养，世间供养，皆相对者，惟最上法供养是绝对者，故超越一切，第一无比。’</p>
<p><a name="a14"></a><span style="color:#333399">嘱累品第十四<span lang="EN-US"></span></span></p>
<p>流通分。</p>
<p><b><span style="color:teal">于是佛告弥勒菩萨言：‘弥勒。我今以是无量亿阿僧祇劫。所集阿耨多罗三藐三菩提法。付嘱于汝。<span lang="EN-US"></span></span></b></p>
<p>什曰：‘不付阿难，以其无有神力，不能广宣，故不付也。维摩非此土菩萨，故不嘱也。文殊游无定方，故不嘱。嘱弥勒者，以于此成佛故，佛自以神力宣布，欲成弥勒功业故也。’</p>
<p><b><span style="color:teal">如是辈经。于佛灭后。末世之中。汝等当以神力。广宣流布于阎浮提。无令断绝。所以者何？未来世中。当有善男子、善女人及天龙鬼神、乾闼婆、罗刹等。发阿耨多罗三藐三菩提心。乐于大法。若使不闻如是等经。则失善利。<span lang="EN-US"></span></span></b></p>
<p>此经全由绝对本体发挥，若不闻此经，或坠相对窠臼中，故失善利。</p>
<p><b><span style="color:teal">如此辈人闻是等经。必多信乐。发希有心。当以顶受。随诸众生所应得利而为广说。弥勒当知。菩萨有二相。何谓为二？一者好于杂句文饰之事。二者不畏深义。如实能入。若好杂句文饰事者。当知是为新学菩萨。若于如是无染、无著甚深经典。无有恐畏。能入其中。闻已心净。受持读诵、如说修行。当知是为久修道行。弥勒。复有二法。名新学者不能决定于甚深法。何等为二？一者所未闻深经。闻之惊怖生疑。不能随顺。毁谤不信而作是言：我初不闻。从何所来？二者若有护持解说如是深经者。不肯亲近供养恭敬。或时于中。说其过恶。有此二法。当知是新学菩萨为自毁伤。不能于深法中调伏其心。弥勒。复有二法。菩萨虽信解深法。犹自毁伤。而不能得无生法忍。何等为二？一者轻慢新学菩萨而不教诲。二者虽信解深法而取相分别。是为二法。’<span lang="EN-US"></span></span></b></p>
<p>虽解悟而未证悟，故取相分别，未见性也。</p>
<p><b><span style="color:teal">弥勒菩萨闻说是已。白佛言：‘世尊。未曾有也。如佛所说。我当远离如斯之恶。奉持如来无数阿僧祗劫所集阿耨多罗三藐三菩提法。若未来世。善男子善女人求大乘者。当令手得如是等经。与其念力。使受持读诵。为他广说。世尊。若后末世。有能受持读诵为他说者。当知是弥勒神力之所建立。’佛言：‘善哉善哉。弥勒。如汝所说。佛助尔喜。’<span lang="EN-US"></span></span></b></p>
<p><b><span style="color:teal">于是一切菩萨合掌白佛：‘我等亦于如来灭后。十方国土。广宣流布阿耨多罗三藐三菩提法。复当开导诸说法者。令得是经。’尔时。四天王白佛言：‘世尊。在在处处。城邑、聚落、山林、旷野有是经卷。读诵解说者。我当率诸官属。为听法故。往诣其所。拥护其人。面百由旬。令无伺求。得其便者。’是时。佛告阿难：‘受持是经。广宣流布。’阿难言：‘唯。我已受持要者。世尊。当何名斯经？’佛言：‘阿难。是经名为维摩诘所说。亦名不可思议解脱法门。如是受持。’佛说是经已。长者维摩诘、文殊师利、舍利弗、阿难等。及诸天人阿修罗。一切大众。闻佛所说。皆大欢喜。信受奉行。<span lang="EN-US"></span></span></b></p>
<p>维摩诘所说经注疏卷下<span>&nbsp; </span>终</p>
