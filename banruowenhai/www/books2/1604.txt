<p align="center" style="text-align:center"><b><span style="font-size:36.0pt;color:#FF6600">圆瑛大师文集—序跋</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">洪启嵩</span><span style="color:#003300">、黄启霖主编</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">泉州开元寺同戒录序</a></span></p>
<p align="center" style="text-align:center"><span lang="EN-US"><a href="#a02">鼓山涌泉禅寺千佛大戒同戒录序</a></span></p>
<p align="center" style="text-align:center"><span lang="EN-US"><a href="#a03">南洋槟城极乐寺同戒录序</a></span></p>
<p align="center" style="text-align:center"><span lang="EN-US"><a href="#a04">厦门南普陀寺性愿法师六十寿戒开导</a></span></p>
<p align="center" style="text-align:center"><span lang="EN-US"><a href="#a05">重刻楞严经序</a></span></p>
<p align="center" style="text-align:center"><span lang="EN-US"><a href="#a06">傅慧江居士书华严经序</a></span></p>
<p align="center" style="text-align:center"><span lang="EN-US"><a href="#a07">熊栖莲居士书华严经序</a></span></p>
<p align="center" style="text-align:center"><span lang="EN-US"><a href="#a08">药师净土五经序</a></span></p>
<p align="center" style="text-align:center"><span lang="EN-US"><a href="#a09">药师经旁解序</a></span></p>
<p align="center" style="text-align:center"><span lang="EN-US"><a href="#a10">集印观音经序</a></span></p>
<p align="center" style="text-align:center"><span lang="EN-US"><a href="#a11">地藏菩萨九华垂迹图重印序</a></span></p>
<p align="center" style="text-align:center"><span lang="EN-US"><a href="#a12">重刻地藏经序</a></span></p>
<p align="center" style="text-align:center"><span lang="EN-US"><a href="#a13">中国净土教史序</a></span></p>
<p align="center" style="text-align:center"><span lang="EN-US"><a href="#a14">大乘起信论讲义序</a></span></p>
<p align="center" style="text-align:center"><span lang="EN-US"><a href="#a15">重刻阿难陀忏悔淫欲成道图序</a></span></p>
<p align="center" style="text-align:center"><span lang="EN-US"><a href="#a16">省庵劝发菩提心文、莲宗诸祖法语集要合编序</a></span></p>
<p align="center" style="text-align:center"><span lang="EN-US"><a href="#a17">重刻古尊宿语录序</a></span></p>
<p align="center" style="text-align:center"><span lang="EN-US"><a href="#a18">佛儒经颂序</a></span></p>
<p align="center" style="text-align:center"><span lang="EN-US"><a href="#a19">慈舟法师开示录序</a></span></p>
<p align="center" style="text-align:center"><span lang="EN-US"><a href="#a20">大悲法师禅余集序</a></span></p>
<p align="center" style="text-align:center"><span lang="EN-US"><a href="#a21">天津佛教功德林往生助念团序</a></span></p>
<p align="center" style="text-align:center"><span lang="EN-US"><a href="#a22">自求多福序</a></span></p>
<p align="center" style="text-align:center"><span lang="EN-US"><a href="#a23">敦煌石窟大唐藏经跋</a></span></p>
<p align="center" style="text-align:center"><span lang="EN-US"><a href="#a24">刻华严经后跋</a></span></p>
<p align="center" style="text-align:center"><span lang="EN-US"><a href="#a25">傅耕莘居士影印弘一法师书药师经跋</a></span></p>
<p align="center" style="text-align:center"><span lang="EN-US"><a href="#a26">憨山大师示奇小师法语遗墨跋</a></span></p>
<p align="center" style="text-align:center"><span lang="EN-US"><a href="#a27">林文忠公行舆日课跋</a></span></p>
<p align="center" style="text-align:center"><span lang="EN-US"><a href="#a28">顾明心居士手书金刚经跋</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">泉州开元寺同戒录序<span lang="EN-US"></span></span></p>
<p>夫法身非相，历万劫以常存；妙用无方，应群机而不滞。一期示现，乃为一大事因缘；三学设施，以立三菩提根本。楞严所谓摄心为戒，因戒生定，因定发慧，是则名为三无漏学。此我佛以戒成定慧之基，犹儒教以礼立仁义之准。故五时唱化，先梵网于华经；双树潜辉，寄金言于戒法。乃曰：汝等依戒为师；讵非毗尼住世，即为救世明灯，成佛良导也欤！而我<span>&nbsp; </span>转道大和尚现身末劫，乘愿再来。应迹海滨邹鲁之风，宏化星岛华夷之地。智悲并运，行愿弥坚。发菩萨心，为如来使。圆瑛民国十二年讲经南洋群岛，抵新嘉坡，当时和尚同其师弟&nbsp; 转物上人，劝圆瑛回闽，重兴泉州大开元寺，并创办开元慈儿院，教养孤苦儿童，就其知识，与以技能，俾具独立生活之资格，允捐钜资，以为开办。因感&nbsp; 和尚善行如来慈悲之道，遂仔肩创办重任。十三年秋九月入寺，三日桃开红莲，以应瑞兆。至十四年八月，法界一新，慈院成立，迄今六载；其造福社会，光大佛门者，皆&nbsp; 和尚之功也。今逢六十大庆，合山大众，洎全体孤儿，为求&nbsp; 慧日长明，慈云永护，开建</p>
<p>无量寿戒坛；成就僧俗戒行，挽救末劫人心；广结法缘，续佛慧命；乃以寿世寿人者，为和尚寿也。</p>
<p><a name="a02"></a><span style="color:#333399">鼓山涌泉禅寺千佛大戒同戒录序<span lang="EN-US"></span></span></p>
<p>夫法身本净，原无持犯之名；如来应机，乃有篇聚之制。根分大小，法益自他，止作兼持，定慧所赖。故楞严经云：摄心为戒，由戒生定，因定发慧，是则名为三无漏学，则戒学为定慧之基础也明矣。昔日世尊于菩提场，初成正觉，首演华严，即为菩萨宣说梵网，临欲涅槃阿难问佛，如来在世，我等以佛为师，如来灭后，我等依谁为师？佛即答曰：‘依戒为师’。是知五时教法，始终注重于戒学也，抑又明矣。本山为闽中首刹，禅教律净，四宗并行，每年夏季开坛传戒。圆瑛亦本山戒子之一，光绪二十三年在山求戒，为时七日，便毕三坛，觉戒相之繁多，竟仓皇而授受，徒具登坛名字，遂称得戒比丘。心焉伤之。即发宏愿，他日机缘相凑，自当展长戒期。故前住持浙江天童寺，即将十八日之期，改为五十三天。今春接住本山，适逢周甲之年，两序劝传千佛寿戒，仍照天童日期办理。以初心入道，须假琢磨，冀将来为僧，堪成怯器；况当此佛法垂秋，人根浅薄，罕逢上智，中下者多；非煆炼之有方，恐毗尼之虚设。倘能人人如高沙弥，亲见本来面目，即得无作妙戒；又何须向人觅戒灯以破烦恼之昏衢，求戒舟而渡生死之苦海耶？是为存。</p>
<p><a name="a03"></a><span style="color:#333399">南洋槟城极乐寺同戒录序<span lang="EN-US"></span></span></p>
<p>夫尸罗妙体，生佛同具，光明宝戒，凡圣一如。故我世尊五时唱教，先梵网于群经，双树潜辉，奇金言于戒学，此如来始终垂训，以戒为师。华严经云：‘戒为无上菩提本，应当一心持净戒。’若能严持于净戒，是则如来所赞许。萨遮尼干子经云：‘如来功德身，以戒而为本。’是知上求佛果，克备二严；下化众生，圆满万行。有戒则修证不虚，无戒则徒劳何益。夫此毗尼正法，实诸佛之本源，众生之慧命，苦海之慈航，暗室之明灯。往圣先贤，人人钦奉；千经万论，处处指归。大矣哉，其唯戒法也欤！良以众生迷真起妄，难穷识海渊深；著相循尘，莫究情波浩渺。是以因心立法，门成无量。无量法门，总束三学；溯流返源，全归一戒。由戒生定，由定发慧，是则名为三无漏学；而如来一代时教，亦不外乎此也。时逢末世，法运凋零，邪说竞兴，鱼目堪叹；若不幢树毗尼，宏施戒法，五篇具启，三聚圆彰者，实难使佛日重辉，教门再阐；僧海澄清于此界，人民被化于他方。今者余七一母难之期，深承大众劝宏千佛寿戒，盛情难却，祗得随缘。故于今夏四月佛诞良辰，恭就鹤山极乐寺，堂开七众，戒启三坛，依科作法，按律秉宣。唯戒宝非踰跨可求，佛制必相应方授。如采如意珠而入海，从浅至深；禀清净戒而登坛，繇小入大。是故从沙弥而求具，渐次进修，既自利复度他，庄严佛果。所谓教对机谈，先渐后顿；律因事制，繇身及心。身苟不净，心戒何从；五篇固守，三聚更增；愿乐四弘，匪专自利。斯则发广大之因心，直趋宝所；希如来之果德，不滞化城。具此胜怀，可谓上善矣。所望众等受戒之后，谨守受持，性遮无犯，止作并持，律仪具定，梵行无亏。如护渡海之浮囊，岂容少漏；犹保现前之双目，不染纤尘。精进修持，慎勿放逸。俾自度度他，越苦海而登彼岸；承先启后，续慧命以振玄猷。正法久住于人间，戒灯永耀乎寰宇。是为序。</p>
<p><a name="a04"></a><span style="color:#333399">厦门南普陀寺性愿法师六十寿戒开导<span lang="EN-US"></span></span></p>
<p>咨尔新戒，信心具足，善根夙植；此次登山求戒，诚为殊胜因缘。夫尸罗清净，为入道之阶梯；金刚光明，乃成佛之根本。楞严经云：摄心为戒，因戒生定，因定发慧，是则名为三无漏学；依而修之，自可不漏落于生死轮回。当知生死苦海之内，戒法为舟航；欲度众生出离苦海，应以宏戒为先务之急焉。三坛轨范，固学律之准绳；五分法身，以持戒为发轫。故华严经云：‘戒为无上菩提本，应当一心持净戒。’虽然诸佛圆满万德，福慧二严，证大菩提，为无有上，何尝不以持戒为始也。毗尼久住，则正法昌明；戒日高悬，则邪魔隐伏。果能如法授受，奚止福利人天；抑或依教行持，自可证同贤圣矣。爰有性愿老法师，缁林硕德，僧界耆年。参学具足，菩提之树早花；解行相孚，般若之灯常照。今者年登周甲，闽南诸山为开寿戒，大转法轮。七众风闻，如众流之赴壑；三坛授受，若杲日之丽天。所愿众等受戒之后，时时注意，处处提防，既得戒舟，思度苦海。惟于环境尤善觉察，如驾舟者或遇石礁，或逢沙滩，必宜回避，庶得安全，迳达彼岸；又如护度海浮囊，岂容一针之罅漏哉！惟望尔等于所受戒，谨守修持，性遮无犯，自度度人，同归真际，则不负为我佛真子矣。</p>
<p><a name="a05"></a><span style="color:#333399">重刻楞严经序<span lang="EN-US"></span></span></p>
<p>原夫心佛众生，本来平等；祗因迷悟之异，染净攸分。岂知生佛本同，圣凡靡间。此经诠如来藏心，示众生本定。直指了义修证，不出六根；拣定真实圆通，具足万行。从因至果，行布昭然：会缘入实，圆融无碍。该罗教海，洞彻性天；为诸佛之心宗，实众生之慧命。悟之者弹指可超无学，迷之者历劫枉受轮回。迷悟虽殊，缚脱无二；端在善用其因心，自可圆成乎果觉。一门深入，五浊顿超。经云：以湛旋其虚妄灭生，复还元觉，得元明觉，无生灭性，为因地心，然后圆成，果地修证。又云：若弃生灭，守于真常，常光现前，根尘识心，应念销落。若不弃生灭识心，则纵经修习，难成圆实之因。但能守真常根性，则不藉劬劳，可获菩提之果。一切众生，本来是佛，所具根性，即是藏性，何必向外驰求，祗要从中荐取。偈云：‘迷晦即无明，发明便解说。’讵非生死涅槃，唯在六根，更非他物耶？大哉教乎！众生依此大教，而解大理；称此大理，而起大行；修此大行，而证大果。是知首楞严王，出生一切诸佛。经云：佛母真三昧，信不诬矣！自唐流入东土，传持特盛。古来注疏，不下数十家。近代讲演法师所依不一，科判各殊，宁地流通书本，镌印小注于其上，听讲诸师，分科多有不便。爰有楚北慧朗法师有鉴于此，发心募赀重刻，亦见其为法心殷，利人念切者矣。版成问序于余，因赞数语，以志因缘云尔。</p>
<p><a name="a06"></a><span style="color:#333399">傅慧江居士书华严经序<span lang="EN-US"></span></span></p>
<p>佛力不思议，法力不思议，众生心力亦复不思议；是谓心佛及众生，是三无差别。华严大教，圆顿真诠。乃我佛释迦牟尼，初成正觉，观见一切众生，具有如来智慧德相，祗因妄想执著，不能证得，若离妄想，则无师智，自然智一切显现；是以三叹奇哉，直指本源性体。生佛不二，迷悟成差。迷时转菩提为烦恼，如来智慧德相，全成众生妄想执著，无差而差。悟时转烦恼为菩提，众生妄想执著，全成如来智慧德相，差而无差。如水成冰，冰还成水，冰水虽有二名，毕竟同一湿性。无师智、自然智、原是众生自心所具，本有家珍，但因修显，不属修生。故佛日初出，先照高山，称一真法界之理，转无上根本法轮。欲令众生悟此入此，信解修证，行布昭然。生佛悟迷，圆融无碍，为诸佛之本源，群经之秘藏，是经义不可思议。若有人受持读诵，书写供养，为人解说，其果报亦不可思议也。爰有居士傅慧江，宿植德本，喜读活人之书，医术名家，素具回天之力。凡遇贫病人，不取医金，于是求者日众，操劳过度，致损目光，就诊专科，未复原状。嗣乃皈依佛教，净业精修，书写华严，遂感病缘速离，色身日健，始终一如，闲忙不辍，一部既毕，续书二部，更发弘愿，广行惠施，在京创办大悲会，集合同志捐资赈贫苦之家，周给财物，每月满一千余户。善名既著，求赈益多，信誉既彰，施舍日广。乃于财施之余，思行法施。遂于去秋宏开法会百日，延余讲演大佛顶首楞严经于白下，各界所沾法益，无非居士心力愿力之所成就也。法会圆满，将所书华严送阅，字灿珠玑，光华夺目，讵非佛力法力心力所致欤！不禁乐为之颂。颂曰：</p>
<p>佛力法力不思议，众生心力亦复然。心佛众生无差别，妙中之妙玄中玄。</p>
<p>华藏门开信得入，毗卢海湛望无边。恭书能得佛护念，岂仅目力亏复全！</p>
<p>福慧从兹日增长，布施广结众善缘。精进不退归净土，管教直上紫金莲。</p>
<p><a name="a07"></a><span style="color:#333399">熊栖莲居士书华严经序<span lang="EN-US"></span></span></p>
<p>华严为诸经之王，法界实一心本具。八十一卷雄文，蕴无边之妙义；五十二位阶级，示真修之历程。然圆满菩提，归无所得，寻常日用，无不现前；心佛众生三无差别，圣凡十界，一真圆融，无不从此法界流，无不还归此法界。我佛初成正觉，欲畅本怀，现千丈舍那之身，说圆顿一乘之教。下机绝分，聋哑无闻；大乘当机，悟证获益；是经功德不可思议。以故受持读诵，朗慧日而睹性天；书写流通，契心源而登觉岸。爰有熊栖莲居士者，慧根夙具，沾法味顿发大心；胜行过人，竟写经尊崇奥典；一心无妄，三载为期。手写经，而口念弥陀？愿生西，而莲栖上品。惊心岁月，抖擞精神；岂惟独善其身，实欲普利法界。效德圆一生苦行，书写华严；仗普贤十大愿王，导归极乐。圆瑛闻风仰慕，欢喜赞扬，爰序数语，藉伸敬意云尔。</p>
<p><a name="a08"></a><span style="color:#333399">药师净土五经序<span lang="EN-US"></span></span></p>
<p>原夫诸佛兴无缘慈，运同体悲，悯念众生，视如一子，莫不欲令永离诸苦，长得安乐，广大平等，慈悲之心，旷劫无尽。是以我佛释迦牟尼善护念诸菩萨，善付嘱诸菩萨，故临唱灭之前，将未度众生，则付嘱于弥勒菩萨；地狱众生，则付嘱于地藏菩萨；末法众生，多逢障难，则付嘱于国王，大臣长者，令其卫护，而说仁王经。又善知众生根性不等，乐欲不同，则先以欲钩牵，后令入佛智，而开东西两净土，摄受无量众生。如遇好生畏死之机为说药师尊经，令其至心诵持，现生得以消灾解厄，延寿安乐，舍报得以往生东方琉璃世界。如遇厌苦忻乐之机，为说弥陀诸经，令其一心念佛，临命终时，得以蒙佛接引，带业往生西方极乐世界。横超三界，疾出生死，圆证三不退，直成无上道。譬如大富长者，临欲命终，而嘱其子女，于戚党朋旧，令得提携，以免他人之侵凌，与自身之坠落耳。呜呼！我佛深恩，逾于沧海，诚粉骨碎身，莫之能报也。天津王慎修居士学佛有年，抱自行化他之志愿，遂多方搜集校正印行药师净土五经，其亦深明佛意乎！夫世之人处逆境，则易奋发，处顺境，则多沦溺，所谓富贵可畏，甚于贫贱。今药师如来使人人所求，均得如愿成就，即于成就处，皆以大乘而安立之，乃至得证无上菩提。是则修持药师愿海者，其殊胜何可思议耶！</p>
<p>末后殿以大势至菩萨，念佛圆通章，是欲令修持之士，都摄六根，净念相继，以念佛心，证无生忍也。王慎修居士合印是经，以法布施，诚所谓自觉觉他，自利利人，广泛如来功德之船，于迷津苦海，济度有情，同登净土者矣。余安得不赞叹欣忭而乐为之序哉！</p>
<p><a name="a09"></a><span style="color:#333399">药师经旁解序<span lang="EN-US"></span></span></p>
<p>夫诸佛愿力，不可思议，而众生业力，亦不可思议。由诸佛愿力不思议故，垂形九界，普摄群机。以众生业力不思议故，感报四生，备婴诸苦。于是虽生佛判然，究竟则凡圣平等。良以一切众生本元真如，即是如来，成佛真体，本无高下之别，不过迷悟之殊。若能转迷归悟，何难即凡成圣。故感诸佛兴无缘慈，运同体悲，或现殊胜之身，或说微妙之法，因机利导，方便多门。如药师经者，诚众病之阿伽陀药也！药师如来本一十二之大愿，度千万亿之众生，诚苦海之慈航，实人天之法宝！爰有何子培居士，济世心殷，为人念切，特采是经古注，直解疏钞，各种要义，述以浅显之言，书之于旁，名为旁解。言简义明，易于领悟，欲令家喻户晓，均沾利益，未附以药师印相，及灵感因缘，启人信仰。其为法之诚，利他之愿，概可见矣。上海佛学书局为之付印流通，以广法施，乞序于余，余不忖固陋，勉撰数词，随喜功德云尔。</p>
<p><a name="a10"></a><span style="color:#333399">集印观音经序<span lang="EN-US"></span></span></p>
<p>观世音菩萨者，从闻思修，得三摩地，反闻自性，一门深入。解六结而破五阴，获二胜而发三用；上合诸佛慈心，下同众生悲仰。游化诸国，随类现身，无畏布施，寻声救苦，现四不思议，观听圆明，故观音名遍十方界。此菩萨现为西方弥陀左辅，于娑婆世界最有因缘。为孤露众生惟一怙恃，有求皆应，无感不通。一身不分而普现，月印千江；万机咸应以无违，春回大地。天津王慎修居士，昔染沉珂，危险万状，虔诵菩萨圣号经咒，不一年而愈，仰仗洪慈，恩同再造。由是虔受三皈，奉持五戒，日益加勉。窃思病苦为人生所不免之事，而菩萨圣号经咒，既有如是之奇功胜益，自当推己及人。由是集印菩萨经咒，奉赠受持、聊报深恩，以期普益。乃问序于余，余一生荷蒙菩萨冥熏加被，感德亦深，故乐为之序。</p>
<p><a name="a11"></a><span style="color:#333399">地藏菩萨九华垂迹图重印序<span lang="EN-US"></span></span></p>
<p>地藏菩萨，与娑婆众生因缘最深，久远劫前，发宏誓愿，众生度尽，方证菩提，地狱未空，誓不成佛，愿重悲深，何可思议！夫菩萨大悲，视大地众生皆同一子，而于泥犁苦趣，尤加哀愍，专思救拔，悉令脱离，其婆心至德，岂言说譬喻所能及哉！诚不负忉利天宫，分身集会，世尊各各摩顶，嘱度众生，期预龙华闻法之使命也。我国九华山，向称菩萨道场，所有灵应事迹，不一而足。爰有卢世侯居士，绘图拾幅，弘一法师为题赞颂，流通今后，令见闻欢喜，各发菩提之心，奉菩萨为楷模，作众生之依怙，以菩萨之心为心，以菩萨之愿为愿，以菩萨之行为行，愿行成就，一一无非分身地藏，我佛世尊于常寂光中，摩顶摄受也。今藏弘一法师六十寿诞，闽南菲岛星洲缁素学者，集资重印斯图，分发海内外，以为弘师寿，正所清畅师之怀，果能人人阅斯图，人人学菩萨，何难化地狱为天堂，转娑婆为极乐也哉！是为序。</p>
<p>大哉地藏，誓愿宏深。十方尘刹，到处分身。</p>
<p>九华垂迹，方便利生。灵应昭著，亘古亘今。</p>
<p>卢君绘图，弘师制赞。相得益彰，人皆称叹。</p>
<p>即此色尘，勿作珍玩。薰菩提种，诞登道岸。</p>
<p><a name="a12"></a><span style="color:#333399">重刻地藏经序<span lang="EN-US"></span></span></p>
<p>地藏菩萨本愿功德经，乃释迦牟尼如来所说之孝经也。我佛乘时应世，说法利生，不出戒定慧三无漏学，佛说孝为戒，以此一言，足证如来虽然舍俗出家，辞亲割爱，仍以孝行为本。果能持戒清修，则三业无亏，众善具足，上报四恩，下济三有，非独得报现生父母之恩；即累世亲恩，无不一生酬毕，其为孝之大至矣！岂与修定省之仪，奉甘旨之供者，所可同日语耶？我佛应火将熄，上升忉利天宫，为母说法，令见道迹，正以示出世之大孝。放光普集分身地藏菩萨于天宫，举其因地孝亲之事迹，以为行孝之模范，故说此经。流传东震，受持转盛。天童寺庄严大师，为法心殷，利生念切，募资镂版，以广流通。问序于余，余以此经，乃苦海之慈航，昏衢之宝筏，多一版行世，即多令无数众生发菩提心，离地狱苦，故勉竭枯禅，乐为之序。</p>
<p><a name="a13"></a><span style="color:#333399">中国净土教史序<span lang="EN-US"></span></span></p>
<p>原夫净土之为教也，肇始于释迦世尊，实为殊特方便，超胜法门。佛知众生无始以来，未曾离念，莫出生死，故示以持念佛名，乃是以一念而息众念，可使就路还家，亲见弥陀慈父。但凭六字洪名，六根都摄；能令三根普被，三界横超。其为行也简，其收效也速，方便殊胜，为何如耶！故千经万论，处处指陈，古圣前贤，人人信奉。莲池大师云：‘举其名兮兼众德而俱备，专乎持也，统百行以无遗。’大矣哉！圆顿法门，修行捷径，三学具足，六度全该。溯自慈光东照，圣教西来，而我国禅律诸宗，并行不悖，而净宗为特盛者，以其收机之广也；即各宗善知识，亦多赞扬念佛，归心净土。或编注疏，或咏诗歌。而净宗古德，或开道场，或结莲社，或集会念佛，或随方化众：或以念佛心，证无生忍；或以净土教，度有缘人；或念佛放光，或临终现瑞，代不乏人。惜其事散在部帙，人多未暇搜讨。爰有张一留居士，生平专修净业，于自利之余，有志利他，译述中国净土教史，殊觉详尽，欲公诸世。此书流通，可以救正人心，可以转移风俗，可以辅助政化，可以挽回劫运。果得净宗普及于当世，人人皆修净业，自可化强暴为善良，转乱世成净土矣。又岂佛教之幸，更属世界之大幸也。</p>
<p><a name="a14"></a><span style="color:#333399">大乘起信论讲义序<span lang="EN-US"></span></span></p>
<p>夫众生莫不有身，亦莫不有心，虽天然之本具，实真妄以难明，多皆错认蕞尔躯壳之身为身，攀缘妄想之心为心，将本有常住法身，妙明真心，迷而不觉。良繇无始一念妄动，瞥起无明，久处长夜，遗真认妄，是之谓颠倒众生，自取轮转者也。如圆觉经云：‘妄认四大为自身相，六尘缘影为自心相。’楞严所谓：‘认悟中迷，譬如澄清百千大海弃之，惟认一浮沤体，目为全潮，穷尽瀛渤，汝等即是迷中倍人，如我垂手，等无差别，如来说为可怜愍者。’故不惜老婆舌头，说出种种声教，无非为一大事因缘，欲令众生返迷归悟，觉无明之梦，破长夜之昏，亲见本有真心，悟入佛之知见而后已。盖此本有心，法华谓之诸法实相，宗门呼为本来面目，即众生之慧命，诸佛之知见，迷之则生死不休，悟之则涅槃本有。佛云：大地众生，本来是佛，虽终日迷，实终日不离乎此者也。二六时中，吃饭穿衣，闻声见色，岂非这个法身真心，在六根门头，放光动地者耶！慨自鹤树潜辉，狮弦绝响，如来灭后，六百余载，正法将寝，邪说竞兴，大乘之旨，晦而不彰。爰有马鸣菩萨，乘大愿轮，因时利见，运慈悲心，出广长舌，阐扬大乘的旨，发起众生正信，造大乘起信论，论分五分，旨本一心，开二门，明三大，从真起妄，返妄归真，无不从此法界流，无不还归此法界，文约义丰，了如指掌；戒定慧三学俱该，上中下三根普益，究之者何疑不除？何执不舍？诚末法之慧灯，迷津之宝筏也。瑛忝入佛门，究心教典，于兹二十三载。窃叹法门寥落，世道陵迟，如不培植僧才，发扬佛理，必至法运人心，两难挽救矣。是以特就本寺创办佛教讲习所，招集海内有志学者，首讲是论，冀得夙植大乘善根者，从此增长成熟，早得解脱；即未种者，亦令投种，如果上根利智，一历耳根，自可深信大乘之理，不外吾人身心日用中也。讲毕侍者昌法，将所录讲义，呈请修饰，欲付枣梨。余止之曰：其中所讲，多集旧疏，俱属古人糟粕，何必多此葛藤？众固请不已，只得勉从其愿，并叙缘起于此。</p>
<p><a name="a15"></a><span style="color:#333399">重刻阿难陀忏悔淫欲成道图序<span lang="EN-US"></span></span></p>
<p>华严经偈云：‘三界上下法，我说皆是心。离于诸心法，更无有可得。’是知一心能生万法，万法不出一心，一切染净，依正因果，无不从心建立。心造天堂，心造地狱，心为罪薮，心是道源，即于阿难陀忏悔淫欲成道图，可以证矣。阿难陀为佛胞弟，净饭王与纳孙陀利为妃，爱染情深，淫业障重，佛怜而度之，令得出家。奈情丝未断，欲火仍然，身虽出家，心不入道，欲舍梵行，仍为白衣。佛以度人者当度其心，于是运大神力，提携阿难陀至忉利天，天人正报之身，清净美丽，及依报世界，种种庄严，各各天宫，皆有男女，唯有一天宫，独有天女，未有天男，阿难陀问天女曰：‘何以此天无有男子？’答曰：‘我等天男，即净饭王第二太子阿难陀，今在人间修行，经三十载，当生此天。’阿难陀闻言，心中暗喜，即时将思念孙陀利及为国王之念一齐放下，立意精修梵行，求生利忉。然虽向道，仍伏爱根，此以爱舍爱，未断淫机，曷离苦果？佛复带游地狱，见诸狱罪人苦不可言，目不忍睹，行至油锅地狱，盛油满锅，锅大约里许，二鬼用小火煮油，唯此狱无人受罪，阿难陀问故？鬼曰：将油烧沸，以煮罪人。问油多火小，烧到何时始沸？鬼曰：此狱罪人，今在人间修道，满三十年，上生忉利，享受天福，千年福尽，下坠此狱，彼时油沸。又问是何人？鬼曰：是佛胞弟，未修无漏，未出轮回，阿难陀闻言大惊，悔过自责，愿舍爱欲，求出生死，竟令淫机身心俱断。于是向佛求修无漏之法，其心已度，佛即授观，于三七日，诸漏俱尽，得证圣果。讵非天狱圣凡，只在一转念间耶？圆觉经云：一切众生，皆以淫欲而正性命，爱欲为因，爱命为果，故五欲之中，色欲最难断除，如来悲心广运，常示厌欲之教。楞严经则曰：菩萨见欲，如避火坑，有志学佛之士，当以断欲为下手工夫，色欲既除，诸欲自易。若夙业深重，欲念难降者，当思地狱苦，早发断欲心，以此经图，可为龟鉴。陈其昌居士得此一书，即思付梓，以广法施，问序于余，披阅之余，欢喜赞叹，此卷堪作欲海慈航，愿未离爱欲之士，捷足先登，速达彼岸。是为序。</p>
<p><a name="a16"></a><span style="color:#333399">省庵劝发菩提心文、莲宗诸祖法语集要合编序<span lang="EN-US"></span></span></p>
<p>夫如来乘大愿轮，应机示迹，阐教利生，演说八万四千法门，对症与药，依而修之，无不均沾利益。迨至双林入灭，应火潜辉，结集流通，慧炬东照，诸宗竞兴于华夏，三藏毕阐其微言，求其收机最广，下手最易者，莫如念佛一法门尔。以一念而除诸念，三学全该；由三资不历三祇，一生取办；诞登不退，速证无生。是以历代贤哲尽力敷扬，随愿往生，指不胜屈。净土诸祖著述篇章，悉本救世婆心，以示念佛法语。碎珊瑚，枝枝是宝；折梅檀，片片皆香。爰有宁波接待寺净业专修林慕莲大师，由商入释，矢志精修，遍拣法门，求其疾超生死，速证菩提者，深信念佛为稳当。于是力行数载，获益良多。兹汇刊省庵大师发菩提心文，及采净宗诸祖念佛法语，合编行世，求序于余，余披阅一周，觉此书一出，而于净宗又多一广长舌矣。故乐为之序。</p>
<p><a name="a17"></a><span style="color:#333399">重刻古尊宿语录序<span lang="EN-US"></span></span></p>
<p>夫大道无言，真宗绝相，向上一路，千圣不传。所以达摩西来，不立语言文字，教外别传，真指人心，见性成佛。由是一花现瑞，五叶流芳，禅宗一脉，弗绝如缕。古尊宿一一无非，悟无言之道，契绝相之宗；而假立言相，接引机宜，为学者解黏去缚，拔楔抽钉；虽有一言半句，如施针砭之功，顿起膏盲之疾，未可作葛藤会也。是书系宋时藏主颐公搜集传灯录中，所载未尽诸家机语，实禅门至宝也！惜年湮代远，旧板无存，即流通之本，亦不多见。时有明州阿育王寺后堂一超禅师，往朝五台，至西山某寺藏经楼，于残篇断简中得此一书，检阅全部，幅帙无损，生大欢喜，以为必有鬼神拥护，故得楮墨焕然，遂携归欲付欹劂。奈所愿未果，世缘将毕，乃出此书，请该寺宗亮老和尚发心流通，以续僧伽命脉。宗公一阅，知为禅宗骨髓，人天眼目，未可令其湮没。即商之于余，余为送上海佛学书局出版，影印六百部，宗公义徒育王寺住持源巃，为宗公六十寿辰，慨捐钵资一千二百元，认购三百部，分送各丛林，用广法施，藉报师恩。谨序数语，以志因缘云尔。</p>
<p><a name="a18"></a><span style="color:#333399">佛儒经颂序<span lang="EN-US"></span></span></p>
<p>佛以慈悲为本，儒以仁义为归，佛儒之为教，虽则不同，而其利生救世之心，未尝有异也。夫佛教有言曰：自未得度，先度人者，菩萨发心，自觉已圆，能觉他者，如来应世，广运慈悲，为众生与乐拔苦。而儒家亦有言曰：‘夫仁者，己欲立而立人，己欲达而达人。’颜渊问仁？孔子曰：‘克己复礼，天下归仁焉。’盖仁者，义之本也，始虽肇于克己，而终则在使天下知所归，是与佛教自觉觉他之道，初无二致。又考儒家以仁义礼智信五常为进德修业之目，佛教亦尝立仁义等五藏之名。故龙树菩萨，释摩诃衍论，引道品经曰：佛子谛听，为汝解说，仁藏、义藏、礼藏、智藏、信藏，学者从而为之。词曰：不杀生仁也，不偷盗义也，不邪淫礼也，不妄语信也，不饮酒智也，斯虽不足尽比附之说，顾五常之义，显然五戒之法同科，则佛儒二教，如日月丽天，亘古并曜，固未可辄为轩轾。昔圭峰宗密大师有言，佛孔皆是至圣，随时应物，设教殊途，内外相资，共利群庶，洵为不刊之论！惜后代学不师古，谬兴讪谤，佛儒两宗，遂相水火。迨至有明灵峰蕅益大师始以乘愿再来之睿哲，为息诤阐教之高文，著灵峰宗论，揭佛儒之精题，开人天之正眼，自兹两教歧途，始由分而合，从晦而明。比来异说蜂起，不惟佛日蒙昏，而儒宗亦于焉将堕，有识之士，惄焉忧之。爰有阳斋居士者，廿岁穷经，志综百家之学，中年好道，心悟一乘之禅。近以颐养之暇，撰成佛儒经颂，词旨渊懋，上追灵峰，愍物为怀，老而弥笃，诚可谓通佛儒之大窍，然长夜之明灯矣！愚幼安儒业，冠入佛门，每于参究向上宗乘之余，辄思即佛宗以明儒学。今居士此编，实契私衷，用是勉竭枯禅，随喜赞叹。是为序。</p>
<p><a name="a19"></a><span style="color:#333399">慈舟法师开示录序<span lang="EN-US"></span></span></p>
<p>自古高僧，咸从脚踏实地来；惟实乃能虚，虚则无所不容；能容必能化，化则无所不妙；妙则语默动静，瞬目扬眉，头头是道；此高僧之所以成其高也。昔我世尊，金河顾命，谓阿难曰：波罗提木叉，是汝等大师，诚以欲荷担大法，演唱真宗者，非牢戒足不为功。楞严经云：由戒生定，因定发慧，则戒为无上菩提本也明矣。际兹末法，去圣时遥，波旬鼓焰，佛日将沉，不有大心之士乘时出世，扶危振困，弘范人天，其将何以使正法得以久住，佛种不至断绝耶？慈舟老法师，持戒精严，律己谨饬，昔日主讲本山佛学院，谆谆以戒为定慧之初基，勖勉诸生。北上宏扬，道风愈播，缁素咸钦，无待缕述。近者由其皈依弟子记录师之开示，以诏后学。而道源法师，从京师来函，索序于余，余养晦沪滨，杜门著述楞严讲义，因念与师相契，已非一日，乌可不赘一辞？夫古德拈颂警策，无非开示后学，令悟入佛之知见。然欲泛觉海，须赖浮囊，乃能达实际理地，扬眉吐气。师之开示，著眼于斯，是岂好弄玄妙之宗师者所可望其项背哉！至于净土为归宿，而深劝持名，尤为婆心恳切，法眼高超；其他兴学讲经，为法为人，非有大愿力者，曷克臻此？是诚人眼目之所寄也！师之略历，中轮法师已纪其梗概矣，他何所言？惟望阅斯录者，当以师心为心，师行为行，则不负师之苦心矣。是为序。</p>
<p><a name="a20"></a><span style="color:#333399">大悲法师禅余集序<span lang="EN-US"></span></span></p>
<p>法华经云：‘是法住法位，世间相常住。’又曰：‘治世语言，资生事业，皆与实相，不相违背。’悟斯旨者，则头头是道，法法皆真，何难拈一茎草，作丈六金身哉？吾友大悲禅师，性耽禅悦，理悟法华；昔则寄身政界，即慕宗乘，继而挥手尘嚣，真参心地；既登大彻之堂，复入留云之室；洞明向上一窍，真透末后牢关。于是禅余课外，另开方便之门，笔下毫端，尽具广长之舌，或尽佛像人物，以及山水花草，意之所寄，一一无非以画说法，使人触目会心，便能从幻相而悟实相，依世法而入佛法，是亦善巧利生，随机接物。其稿本刊行于世，自可尽未来际，而作佛事耳。</p>
<p><a name="a21"></a><span style="color:#333399">天津佛教功德林往生助念团序<span lang="EN-US"></span></span></p>
<p>夫净土法门，持名念佛，肇始于释迦世尊，无问自说。翻释为鸠摩罗什，特胜诸家，海内流通，多弘秦本。此经以信愿行持名为宗，往生不退为用。一念能除众念，妙行难思：往生必证无生，奇勋曷比。至简易，极圆顿，诚为第一无上法门也！莲开九品，功由勤惰之分；果证一生，国多补处之士。往生胜益，助念有关。世有一生念佛，迨至临命终时，子哭妻啼，环境为障，世情所缚，正念难提，颠倒心一时勃发，善恶业顿现在前。虽有正因，助道因缘不足，以致不得见佛往生，良可惜也！天津佛教功德林莲社盛圣教居士，有见及此，组织社友往生助念团，正当病者舍报之前，驰往助念。多方劝慰，增长信愿之心；一致维持，助成念佛之行。三资具足，三界得以横超；一念精专，一生何难解脱；神游净土，业卸娑婆，助念之功，何可言喻耶！是为序。</p>
<p><a name="a22"></a><span style="color:#333399">自求多福序<span lang="EN-US"></span></span></p>
<p>佛说三界唯心，一切唯识。以真心随缘，而成妄识，妄识分别，而起诸惑，依惑起业，依业受苦，惑业苦三相续不断。惑即迷惑心，不达诸法如幻，认妄为真，而起憎爱，由憎爱惑，造取舍业，随取舍业，受生死苦。身即众苦之本，生老病死，一切诸苦，此身受之。以此现前之身，再起惑造业，依业受苦，惑业是因，苦报是果，因果不昧，成轮回性，沉溺苦海，可不痛哉？今欲脱离苦果，定要不作苦因，欲绝苦因，惟有一心念佛，众善奉行。以念佛为正修，以行善为助道，所有众善，回向发愿，求生西方；如永明大师，一心专念弥陀，万善庄严净土，横超生死，永断轮回。即此念佛一法，以一念而除一切妄念，既不起惑，自不造业，苦因既断，苦果自除；则一句弥陀，万善具足矣。普宁陈君步康，善根宿植，佛理深明，欲以文字般若而作广长舌相，著有自求多福一书，而与世道人心大有裨益。弥陀经云：‘不可以少善根福德因缘，得生彼国。’是必以多善多福，方可得生西方，永断生死。余阅是书，不胜欢喜赞叹，乐为之序。</p>
<p><a name="a23"></a><span style="color:#333399">敦煌石窟大唐藏经跋<span lang="EN-US"></span></span></p>
<p>吾国石窟固多，闻名中外者诚渺，究其原因，或地居偏僻，或景乏名胜，或建筑简陋，或储藏不富，未能引起世人之注意。惟敦煌石窟，胜迹久著，灵气所钟，岩窟清幽，云林茂密。峰峦耸翠，上出重霄；石佛庄严，俯视人世。窟内储藏丰富，窟外风景尤奇，较之其他石窟，胜劣悬殊，故得举世闻名焉。夫斯窟也，石壁坚牢，俨若铜城之固；储藏珍贵，奚啻宝藏之多？大唐书籍既贵，唐物尤贵，此固好古者奇之，实无大益于人世；惟有唐人写经，确为至宝。佛法乃昏衢之慧炬，实苦海之慈航，又岂仅信解受持，为人演说者，获福无量；即珍藏供奉者，亦为诸佛之所护念，天人之所护卫也。晋朝西蜀荀氏，向空书写金刚经，天人设宝盖于其上，从是其地遇雨不湿，牧童多避雨于此。后有梵僧，谓村人述上事，幸勿使儿童游戏，牛羊践踏，后村人设栏以护之，足知经法乃为至宝，天人一切，皆当恭敬，此经固未可以其他藏物等视也。白下张今吾居士，家藏唐人写经一卷，出以示余，适余讲楞严经于南京洪武路吉祥庵，讲余捧诵，弥觉希有，谨跋数行，以志庆幸。</p>
<p><a name="a24"></a><span style="color:#333399">刻华严经后跋（代智睿法师）<span lang="EN-US"></span></span></p>
<p>夫如来应机施化，乘愿利生，权实双敷，经历五时之久，智悲并运，演说三藏之文，为巨夜之明灯，作迷津之宝筏；慈云东被，圣教西来，先后翻译，七千余轴；求其性相圆融，理事无碍，莫有过于华严者。世尊始成正觉，为四十一位法身大士，首唱最上之宗，如日初出，先照高山，旨远义玄，小机难契，上德声闻，杜视听于嘉会，积行菩萨，曝腮鳞于龙门，尘里剖经，毫端现刹，一多互摄，小大相容，譬帝网千珠，光光交映，重重无尽；大矣哉，不可思议者焉！睿自挥手尘嚣，行脚云水，迨结茆于台山，究心斯典，见妙理之无穷为群经之奥府，体包法界，用遍恒沙，一真十玄之旨，不离吾人当念，独惜此经，镌板无多。前七堛报恩寺慈公老人，托李居士所镌，祗得其半，未竟厥功。由是广请诸山大德，信心檀那，解囊乐助，续刻告完，因跋数语，以纪法缘。伏愿见闻随喜，同登华藏玄门，展转流通，共入毗庐性海。</p>
<p><a name="a25"></a><span style="color:#333399">傅耕莘居士影印弘一法师书药师经跋<span lang="EN-US"></span></span></p>
<p>药师琉璃光如来本愿功德经者，苦海之舟航也。以如来悲心无尽，为苦海众生作大依怙，广发十二微妙之愿，随顺有情根性，乐欲方便成就。而我释迦世尊阐扬赞叹，教令众生，称念彼佛名号，受持读诵此经，凡有所求，无不如愿，命终之后，往生彼国，疾趣菩提。是亦先以欲钩牵，后令入佛智，其与弥陀同化也欤？弘一法师，慧性天生，善根宿植，为佛门之龙象，作末法之津梁，书写此经，虔修法供。兹有傅耕莘居士为母造福，信仰此经法力宏深，佛慈广大，并慕弘师，戒行精严，书法清秀，故发心影印千册，以广流通，共成法供。凡受持读诵礼拜供养者，均沾法益，回此功德，报答亲恩，其与世间但知甘旨是供，取悦亲心者，实不相侔也。因跋数语，奉劝世之图报亲恩，当以此为法也。</p>
<p><a name="a26"></a><span style="color:#333399">憨山大师示奇小师法语遗墨跋<span lang="EN-US"></span></span></p>
<p>憨山大师为明代高僧，禅门宗匠，平日开示学者，多本悟证，尽力提撕。今观所示寒灰奇小师，住山法语，尽大地是寂灭场，唯在学人肯放下处，便是休歇地，此即大师自觉觉他不惜眉毛拖地也。师居东海牢山静坐，夜见海天雪月，亘影交辉，三昧现前，无出无入，忽然身心世界，当下销落。偈曰：海湛空澄雪月光，此中凡圣绝行藏，金刚眼突空华落，大地都归寂灭场。此段境界，若非一切放下，安能得此大休歇地？细阅遗墨，信笔直书，一一皆从自性中流出，可为禅宗学者之正法眼藏也。</p>
<p><a name="a27"></a><span style="color:#333399">林文忠公行舆日课跋<span lang="EN-US"></span></span></p>
<p>先贤林文忠公，以伟特之资，膺艰钜之任，当前清中叶，文恬武嬉，举朝习于萎靡， 公独具先识，凡所至之处，兴利袪弊，事无不举；禁烟之役，声震中外，尤为人所敬仰。瑛与<span>&nbsp; </span>公之曾孙丙南璧予倜生昆仲，为支许交，一日至苏，璧予先生出&nbsp; 公之行舆日课见示，有手书金刚经、阿弥陀经、往生咒、大悲咒、心经数种，乃知平生信佛，由解起行，虽政务殷烦，而受持无闲，可谓难矣。谛观书法，端整秀润，一笔不懈，叹为希有！兹欲制版，以广流传，因跋数语，用志钦慕不忘云尔。</p>
<p><a name="a28"></a><span style="color:#333399">顾明心居士手书金刚经跋<span lang="EN-US"></span></span></p>
<p>夫如来应世，说法利生，悲愿难量，婆心特切，随机施教，普被三根。金刚般若波罗密经者，尤为诸佛之心宗，实众生之慧命，诚断疑生信之玄诠，乃入圣超凡之捷经。黄梅以之传心，曹溪因而得旨，破我法二执，则四相俱空，论降住其心，则三轮悉寂，度生离相，布施无住，凡所有相，皆是虚妄，应无所住，而生其心，若能信解受持，斯人甚为希有，故天下古今传持之盛，无过斯经。爰有吴兴信徒顾邢明心，性情恬静，志愿恢宏，敬学大乘，求出生死，余则授以此经，及念佛法门，相辅而行，定为日课，书写此经，一笔一声佛号，意业清净，则六根都摄矣。兹当首卷书成，余观其笔迹，端正清健，知念力定力俱增，为之心喜，故跋数语，以志因缘云尔。</p>
