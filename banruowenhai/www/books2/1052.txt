<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">如来寿量品第十六</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">如来寿量品第十六<span lang="EN-US"></span></span></p>
<p>安乐行品及从地涌出品，一明所行之行，一明能行之人，均为总明一乘之行，今已释竟。而能行之人，即此无量诸菩萨众，兹欲明如来对此能行之人，于何而起教化，必须明不可思议之佛果功德。为明一乘之果，故先有此如来寿量品。小乘以涅槃为究竟，不取一乘，法华论说为第一增上慢。如来说医师喻以为对治，亦即示现如来涅槃，为显涅槃无上，故有此品。</p>
<p>佛之法身、报身、化身──三身菩提，体深用宏，为显示成菩提无上，故有此品。</p>
<p>如来之名，通于法、报、化三身。金刚经云：“如来者，即诸法如义”。又云：“若见诸相非相，即见如来”。又云：“如来者，无所从来，亦无所去”。此明法身佛。始觉与等觉不二，究竟圆满常住，此明报身佛，亦即自受用身佛。本自愿力，随众机缘示生示灭，愿缘无尽即示现无尽，此明化身佛。从三身如来，显佛寿量无有齐限，即以显佛究竟功德之果相也。</p>
<p>此编明一乘果，共分二章：一、明已满果，即本品与分别功德品是。二、明未满果，即随喜功德品、与法师功德品、常不轻品是。而如来寿量品，在全经品第中，则为第十六也。</p>
<p><span style="color:#333399">乙三　明一乘果<span lang="EN-US"></span></span></p>
<p><span style="color:#333399">丙一　明已满果<span lang="EN-US"></span></span></p>
<p><span style="color:#333399">丁一　明果德殊胜<span lang="EN-US"></span></span></p>
<p><span style="color:#333399">戊一　释迦三徕<span lang="EN-US"></span></span></p>
<p><b><span style="color:teal">尔时佛告诸菩萨及一切大众：“诸善男子！如等当信解如来诚谛之语”！复告大众：“汝等当信解如来诚谛之语”！又复告诸大众：“汝等当信解如来诚谛之语”！<span lang="EN-US"></span></span></b></p>
<p>弥勒等既疑佛于少时不能教化无量菩萨，如来于此必为述成佛以来久远之劫量，即必先述法报身本为久远无尽。然此皆佛果上之境界，为二乘声闻所不能证知，不及推知，故于此亦唯有信知而已。盖佛此语为诚实不虚，为审谛无漏，惟能信之庶冀渐入于佛智之量；倘欲以自心量比较推测，则反不得入矣。三诫者，诫之甚深，且分别告教声闻、辟支、与诸菩萨也。</p>
<p><span style="color:#333399">戊二　弥勒四请<span lang="EN-US"></span></span></p>
<p><b><span style="color:teal">是时菩萨大众，弥勒为首，合掌白佛言：“世尊！惟愿说之！我等当信受佛语”。如是三白已，复言：“惟愿说之！我等当信受佛语”。<span lang="EN-US"></span></span></b></p>
<p>三白、谓佛每一诫敕，弥勒即白佛一次，声明信受。兹复再陈请说信受一次，故云四请。</p>
<p><span style="color:#333399">戊三　如来正告<span lang="EN-US"></span></span></p>
<p><span style="color:#333399">己一　长行<span lang="EN-US"></span></span></p>
<p><span style="color:#333399">庚一　徕听标示<span lang="EN-US"></span></span></p>
<p><b><span style="color:teal">尔时、世尊知诸菩萨三请不止，而告之言：“汝等谛听如来秘密神通之力！<span lang="EN-US"></span></span></b></p>
<p>谛听、宁境专一而听也。菩萨、阿罗汉亦有秘密神通，但此为如来之秘神通耳。秘者、诸法实相，惟佛与佛乃能究竟，为法界所不尽知，故曰秘。密者、严密、妙密之意。以佛究竟显现圆满之法性身，与究竟修证圆满之受用身，乃如来独自证知之法，故曰如来秘密之力。力者、实体上有力用之谓。又变化不测之谓神，出入无碍之谓通；佛之随类示现为身轮，观众生机为意轮，说种种法为口轮，此皆不思议之变化身，故曰如来神通之力。言今为汝等说此秘密之法报二身，与神通之变化身，汝等但当谛听，毋生疑也！又、别释：秘密为佛果后起之大悲方便，以佛之法性身及佛之自受用身，虽等觉菩萨亦有所不知，佛即以应化身所起善巧方便之不思议化以显法报二身。如专入一乘者令入一乘，未入涅槃者令入涅槃，未出火宅者令出火宅，未证法空人空者令证二空，由是化身所显示之方便，令各渐证入于佛之法、报二身，此即如来秘密之力，故令谛听。</p>
<p><span style="color:#333399">庚二　正说寿量<span lang="EN-US"></span></span></p>
<p><span style="color:#333399">辛一　明菩提无上<span lang="EN-US"></span></span></p>
<p><span style="color:#333399">壬一　明三乘所共见之应身<span lang="EN-US"></span></span></p>
<p><b><span style="color:teal">“一切世间天、人及阿修罗，皆谓今释迦牟尼佛出释氏宫，去伽耶城不远，坐于道场，得阿耨多罗三藐三菩提。<span lang="EN-US"></span></span></b></p>
<p>就三身合言之，统为一佛，更无别相，以三身即一身故。若别言之，则可分为　应身、真身二种。为二乘、凡夫应现之三类化身，皆为应身；至佛之法身及报身──即自受用身，皆为真身。又、受用身中之他受用身，亦为应身。然若为新发意菩萨及二乘人言，则他受用身亦为真身。被机虽各不同，其说互有所当。</p>
<p><span style="color:#333399">壬二　明三乘所不知之真身<span lang="EN-US"></span></span></p>
<p><span style="color:#333399">癸一　标成道已来甚久<span lang="EN-US"></span></span></p>
<p><b><span style="color:teal">“然善男子！我实成佛已来无量无边百千万亿那由他劫。<span lang="EN-US"></span></span></b></p>
<p>此标成道已来之久。出释氏宫，坐菩提场，为佛应化身之迹。由迹溯本，故此节述报身成佛之久。法性身、无成无不成。若由因行修证圆满，则其报身之福德、智慧自有其圆满之相，故名之曰成佛。此节所显成佛之久，为无限量之久，较梵网经所显其量尤广。又、报身佛之所以成，由能证于法身；菩萨亦能证法身之少分，得成报身，但欠圆满耳。若至于妙觉，使法性显现究竟圆满，则为法身佛成。若起于因行，修证功德究竟圆满，则为报身佛成也。</p>
<p><span style="color:#333399">癸二　显成道已来时节<span lang="EN-US"></span></span></p>
<p><span style="color:#333399">子一　显说报佛久成为物说近<span lang="EN-US"></span></span></p>
<p><b><span style="color:teal">“譬如五百千万亿那由他阿僧祇三千大千世界，假使有人抹为微尘，过于东方五百千万亿那由他阿僧祇国乃下一尘，如是东行尽是微尘。诸善男子！于意云何？是诸世界可得思惟校计知其数不”？弥勒菩萨等俱白佛言：“世尊！是诸世界无量无边，非算数所知，亦非心力所及，一切声闻、辟支佛以无漏智不能思惟知其限数；我等住阿惟越致地，于是事中亦所不达。世尊！如是诸世界无量无边”。尔时、佛告大菩萨众：“诸善男子！今当分明宣语汝等：是诸世界，若著微尘及不著者尽以为尘，一尘一劫，我成佛已来复过于此百千万亿那由他阿僧祇劫。自从是来，我常在此娑婆世界说法教化，亦于余处百千万亿那由他阿僧祇国导利众生。<span lang="EN-US"></span></span></b></p>
<p>此显成道已来之久。此喻数理，与大通智胜如来成佛劫数之喻法略同。法性身缘遍法界，一真常住，固无方际，而佛之报身，果觉圆满，无欠无遗，圆同法界，亦不可以寿限。又报身既圆同法界，云何有在娑婆与不在娑婆之相，及常在此界与不常在之相？此则如来报身之神通大用。及大悲方便秘密之力，随众机缘以为显示耳。</p>
<p><b><span style="color:teal">“诸善男子！于是中间，我说然灯佛等，又复言其入于涅槃，如是皆以方便分别。诸善男子！若有众生来至我所，我以佛眼观其信等诸根利钝，随所应度，处处自说名字不同，年纪大小，亦复现言当入涅槃。又以种种方便说微妙法，能令众生发欢喜心。诸善男子！如来见诸众生乐于小法德薄垢重者，为是人说我少出家，得阿耨多罗三藐三菩提。然我实成佛已来久远若斯，但以方便教化众生令入佛道，作如是说。<span lang="EN-US"></span></span></b></p>
<p>此广显化身以释群众之疑。方便分别，非谓以言语宣示，皆各有显现之事相，如住宫、出家、八相成道之相，共见共闻者皆是。机熟而至，故见说法；缘尽而去，故见涅槃，无一非化身之大用也。又佛观众生信根利钝随宜说法者，如为凡夫示　修人天乘或出世间法，为菩萨示修菩萨道与授记作佛等事。说法之相不同，皆不离化身之妙用，但众生根有浅深、机有迟速。又复著于所见，于是执有彼佛、此佛、古佛、今佛、来去坐卧佛、相好光明佛、出家成道佛、三转法轮佛、大悲涅槃佛、种种差别之相，其实在佛法身上并无此差别相，固非一非异也。云何非异？以平等真如究竟等同故。云何非一？以对异言一，无异则无一故。即在佛之报身，亦仍无此差别相而非一非异。云何非异？以报身圆同法界，无有分齐限量，报身之功德福慧，三世十方诸佛各各等同故。云何非一？以十方三世分身诸佛，又各各示现大悲愿力不同、与果德土相不同故。实则、止此应机随类示相之化身，能为种种法说、喻说、权说、实说，因得令一切众生起于分别，正足以显如来秘密神通之力耳。</p>
<p><span style="color:#333399">子二　密说法身久证应物权现<span lang="EN-US"></span></span></p>
<p><b><span style="color:teal">“诸善男子！如来所演经典，皆为度脱众生：或说己身，或说他身，或示己身，或示他身，或示己事，或示他事，诸所言说皆实不虚。<span lang="EN-US"></span></span></b></p>
<p>此释应物说示皆有实益。如来随类应化，本为度生，故所演经典不外斯义。说　己身，如说释尊自身往世作忍辱仙人、十六沙弥、及萨埵王、尸毗王等是。说他身，如说弥勒往世为一切智光仙人，阿弥陀佛作法藏比丘等是。示己身，现为释迦身是。示他身，现为毗钵尸佛出现世间，及开塔见多宝如来等是。示己事，现为释迦降魔、成道、说法、现神通等是。示他事，说阿弥陀佛发愿度生，大通智胜放光化众等是。凡有言说，皆于众生实有利益，非是虚语也。</p>
<p><b><span style="color:teal">“所以者何？如来如实知见三界之相，无有生死若退若出，亦无在世及灭度者，非时非虚，非如非异，不如三界见于三界。如斯之事，如来明见无有错谬。<span lang="EN-US"></span></span></b></p>
<p>此明实证法身权现非真。三界者、六道众生虚妄想成之依报，是知三界即众业所起之空华，悉是幻相，假名三界，究其体性毕竟无相，唯佛能如实知之耳。能如实知见三界之相，即是如实证于平等常住法身。如空华之体，本为清净虚空，能悟空华即见虚空清净。众生在三界中，因惑有业，因业有报，报熟则有生，报尽则有死，发心修道以求解脱为出，道心忽昧复致堕落为退。如此种种对待变异之名所由安立，无一非众生虚妄相想之所造。盖常住不灭之法性，无生死相，无世间相，无出世间相。如来随顺法性，是以亦不滞于生死、灭度等法相。以世间、出世间，即是如来平等法身；一切世间、出世间法，即不能离法身而有相，法身无相故一切法亦究竟无相也。有实在因缘及实在作用之法为实，与实体不相应之假法为虚。等同为如，差别为异。而平等法身，非有为、非无为、非有漏、非无漏，有无皆非，一多互摄，是法身已尽离于一切法相；而以法身为体之一切法，自亦毕竟无相，故曰非实、非虚、非如、非异。众生处处执著，见于三界有生死、退出之相，有世间出世间之相，有一切法虚实、同异之相，惟佛所见能不如是，佛能如实证知三界之实相无相，不随三界众生之见以为见，故曰不如三界见于三界。次复结言：如斯之事，佛明见之无或错谬也。</p>
<p><b><span style="color:teal">“以诸众生有种种性、种种欲、种种行、种种忆想、分别故，欲令生诸善根，以若干因缘譬喻言辞、种种说法，所作佛事未曾暂废。如是、我成佛以来甚大久远，寿命无量阿僧祇劫，常住不灭。<span lang="EN-US"></span></span></b></p>
<p>此明法身应化、权现所由。性、即由习所成之性，为报得上与生俱来者，世俗称为天然者是。所喜乐者为欲。以习成之性引欲为行。思念所行为忆想。比较所行为分别。佛欲令众生由此种种转移化导，发生善根，故须随缘方便说法，此权说示现之所由也。下复再言报身久成、寿命无尽以结之。</p>
<p><span style="color:#333399">辛二　明涅槃无上<span lang="EN-US"></span></span></p>
<p><span style="color:#333399">壬一　法说<span lang="EN-US"></span></span></p>
<p><span style="color:#333399">癸一　明报身寿命常住<span lang="EN-US"></span></span></p>
<p><b><span style="color:teal">“诸善男子！我本行菩萨道所成寿命，今犹未竟，复倍上数。<span lang="EN-US"></span></span></b></p>
<p>寿命、即报身之慧命。行菩萨道者，誓愿度尽众生方入无余涅槃，众生无尽，行菩萨道无尽，故万行圆满、万德庄严之报身亦与为无尽。复倍上数者，将来寿命之量，更倍于过去寿命之量也。</p>
<p><span style="color:#333399">癸二　明化身现有起灭<span lang="EN-US"></span></span></p>
<p><b><span style="color:teal">“然今非实灭度而便唱言当取灭度，如来以是方便教化众生。<span lang="EN-US"></span></span></b></p>
<p>此标示现灭度之事。法身本无生灭，报身寿命无尽，至化身本为度生示现，岂肯即入无余灭度？而如来唱言当取灭度，盖众生中有应以示现涅槃而得益者，佛即以示现涅槃而济度之，此即如来方便之力。</p>
<p><b><span style="color:teal">“所以者何？若佛久住于世，薄德之人，不种善根，贫穷下贱，贪著五欲，入于忆想妄见网中。若见如来常在不灭，便起憍恣、而怀厌怠，不能生难遭之想、恭敬之心。是故如来以方便说：‘比丘当知！诸佛出世难可值遇’。所以者何？诸薄德人，过无量百千万亿劫，或有见佛或不见者。以此事故我作是言：‘诸比丘！如来难可得见’。斯众生等闻如是语，必当生于难遭之想，心怀恋慕渴仰于佛，便种善根，是故如来虽不实灭而言灭度。<span lang="EN-US"></span></span></b></p>
<p>此释示现灭度之由。佛既住世，则闻法者多。然闻而不信，信而不解，解而不行，则善根无由培植，功德法财何由富裕！自甘轻蔑，岂非下贱？皆由贪著财、色、名、食、睡五者之欲，迷堕见、思二惑之网，故均为薄德之人。此薄德之人，以习见如来之故，起于憍恣，心自放逸，怀有厌怠，不乐亲近。无难遭之想，则不能勇猛精进；无恭敬之心，则无由发生功德。是故如来以大悲方便唱言灭度，冀可警斯懈怠俾种善根也。佛本无生灭，故曰不实灭。唱言者、非仅见于言辞，实亦现于事相，特佛能预言之而自践之耳。</p>
<p><b><span style="color:teal">“又善男子！诸佛如来法皆如是，为度众生皆实不虚。<span lang="EN-US"></span></span></b></p>
<p>此释成前说明法不虚。佛之化身，随顺众生欣厌示有生死，皆能令众获益，真实不虚，此为十方三世诸佛之所同也。</p>
<p><span style="color:#333399">壬二　喻说<span lang="EN-US"></span></span></p>
<p><span style="color:#333399">癸一　喻说常灭<span lang="EN-US"></span></span></p>
<p><b><span style="color:teal">“譬如良医智慧聪达，明练方药，善治众病。其人多诸子息，若十、二十、乃至百数。以有事缘，远至余国。诸子于后饮他毒药，药发闷乱，宛转于地。是时、其父还来归家，诸子饮毒，或失本心或不失者，遥见其父皆大欢喜，拜跪问讯：‘善安隐归！我等愚痴误服毒药，愿见救疗更赐寿命’！<span lang="EN-US"></span></span></b></p>
<p>全喻共分十二段，兹逐次释之如下。</p>
<p>佛为无上医王，故以医为喻；良以表德。智慧、明正见，聪达、明利根。明练者、通晓之义，通晓药性喻知教法，通晓方剂喻能调御，洞见病原则能善治。喻佛慧甚深，通晓众生种种病原，复善对治。以上、总显佛三身、四智之德，为善达机宜喻。众生出世无漏种子，为佛密施教化所致，由佛化生，即皆为佛子，故言多诸子息。十、喻顿悟种姓众生，二十、喻渐悟种姓众生，百数、喻此二类种姓众生甚多。此为慈矜起化喻。此土已度而缘尽，他土当度而机熟，应往他土示现，故曰以有事缘远至余国。余国、或为净土，或为秽土，均对此土而言。此为观机道隐喻。已有出世无漏种姓，以远违佛化，故中途昧失，受烦恼无明之覆障，名曰饮毒。惑起为药发，业重为闷乱，以惑业招受生死之苦为宛转于地。虽曾发大心而竟致流转生死，此为逢缘惑起喻。佛以应化机熟复现斯土、为还家。谓以度生故复还此众生生死之家，亦释现所应化之土为家。盖佛本无家，适示现八相成道于此土，即以此土为家。此为济生成道喻。众生有流转生死而夙因不昧、本性不迷者，为无失心。如善根深重者，值佛应化，欢喜信受，即为不失心之证。以故见父即能认父，并知为大医王，求赐救其慧命。曾发大心之众生，即以出世无漏智慧种子为其寿命。倘隐没于无明烦恼之中，不能发育滋长，则寿命即有断绝之虞矣。此为见佛咸欣喻。</p>
<p><b><span style="color:teal">“父见子等苦恼如是，依诸经方，求好药草，色香美味皆悉具足，捣筛和合与子令服，而作是言：‘此大良药，色香美味皆悉具足，如等可服，速除苦恼无复众患’。其诸子中不失心者，见此良药色香俱好，即便服之，病尽除愈。余失心者，见其父来，虽亦欢喜问讯求索治病，然与其药而不肯服。所以者何？毒气深入失本心故，于此好色香药而谓不美。<span lang="EN-US"></span></span></b></p>
<p>依经求药，喻观机施教。色香味并美之好药，喻唯一大乘妙法。捣筛和合子令服，喻以种种方便善巧说此妙法。令众由信起解，由解起行，由行取证以断诸苦。此为应机说法喻。不失心者见药便服，服便病愈。喻顿悟菩萨有领受妙法之智慧，得因妙法发生功德。此为根熟成道喻。失心之人，见父欢喜求治，然不肯服药。盖其欢喜之心、本非诚实，尚无辨药之智慧。喻渐悟菩萨覆障甚深，根性未熟，故于妙法貌生信解不肯修行。此为未熟厌法喻。</p>
<p><b><span style="color:teal">“父作是念：此子可愍，为毒所中心皆颠倒，虽见我喜求索救疗，如是好药而不肯服，我今当设方便令服此药。即作是言：‘汝等当知！我今衰老，死时已至，是好良药今留在此，汝可取服勿忧不差’。作是教已，复至它国，遣使还告汝父已死。是时、诸子闻父背丧，心大忧恼而作是念：若父在者，慈愍我等能见救护。今者舍我远丧他国，自惟孤露无复恃怙，常怀悲感，心遂醒悟。乃知此药色香美味，即取服之，毒病皆愈。其父闻子悉已得差，寻便来归，咸使见之。<span lang="EN-US"></span></span></b></p>
<p>当设方便令服此药，喻佛起大悲方便示现涅槃，以起其悕求妙法之心。遣使告言父死，即如来唱言灭度也。此为令悕示灭喻。父丧子悲，心遂醒悟，复念良药，服之病愈。喻悲佛涅槃，勇进于行，断苦、证道。此为恋佛爱法喻。父闻子差，归使子见，喻大心菩萨已证法身，入于圣位，故复得见佛身。此为得圣见佛喻。</p>
<p><span style="color:#333399">癸二　辨非虚妄<span lang="EN-US"></span></span></p>
<p><b><span style="color:teal">“诸善男子！于意云何？颇有人能说此良医虚妄罪不”？“不也，世尊”！佛言：“我亦如是，成佛已来无量无边百千万亿那由他阿僧祇劫，为众生故，以方便力言当灭度，亦无有能如法说我虚妄过者”。<span lang="EN-US"></span></span></b></p>
<p>报身如父，实体常存，而化身如医，方便示死，实为度脱众生之故。佛法虽戒虚妄，然亦无有能说佛过失者矣。佛之示现涅槃，身智既不永无，起灭尽随缘法，由此故名涅槃无上。</p>
<p><span style="color:#333399">己二　重颂<span lang="EN-US"></span></span></p>
<p><span style="color:#333399">庚一　颂菩提无上<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“自我得佛来，所经诸劫数，无量百千万亿载阿僧祇，常说法教化无数亿众生，令入于佛道。尔来无量劫，为度众生故，方便现涅槃，而实不灭度，常住此说法。<span lang="EN-US"></span></span></b></p>
<p>此三颂、总明报化二身。</p>
<p><b><span style="color:teal">“我常住于此，以诸神通力，令颠倒众生，虽近而不见。<span lang="EN-US"></span></span></b></p>
<p>此一颂、颂佛之报身，无缘不见。众生颠倒自不见佛，况加神通隐令不见。亦如日月自明，盲者不见，是盲者过，非日月之咎也。</p>
<p><b><span style="color:teal">“众见我灭度，广供养舍利，咸皆怀恋慕，而生渴仰心。众生既信伏，质直意柔软，一心欲见佛，不自惜身命。时我及众僧，俱出灵鹫山。我时语众生：常在此不灭；以方便力故，现有灭不灭。余国有众生，恭敬信乐者，我复于彼中，为说无上法。汝等不闻此，但谓我灭度。<span lang="EN-US"></span></span></b></p>
<p>此五颂、颂佛之报身，有缘得见。众生根熟即为有缘，即能见佛。盖佛之报身本无生灭，在此涅槃即他方应化矣。</p>
<p><b><span style="color:teal">“我见诸众生，没在于苦恼；故不为现身，令其生渴仰，因其心恋慕，乃出为说法。法。<span lang="EN-US"></span></span></b></p>
<p>此释见报身佛、与不见之所由。</p>
<p><b><span style="color:teal">“神通力如是，于阿僧祇劫，常在灵鹫山及于诸住处。众生见劫尽，大火所烧时，我此土安隐，天人常充满。园林诸堂阁，种种宝庄严，宝树多华果，众生所游乐。诸天击天鼓，常作众伎乐，雨曼陀罗华，散佛及大众。我净土不毁，而众见烧尽，忧怖诸苦恼，如是悉充满。<span lang="EN-US"></span></span></b></p>
<p>此五颂、颂报身化身二土之相。众生所依之土，即凡圣同居土，即化土。见劫尽，谓见此妄想所成之世界为劫火烧尽。报佛如来之真实净土，为第一义谛所摄，非世俗谛摄之化土可比，故化土烧尽而净土不毁。</p>
<p><b><span style="color:teal">“是诸罪众生，以恶业因缘，过阿僧祇劫不闻三宝名。诸有修功德，柔和质直者，则皆见我身，在此而说法。或时为此众，说佛寿无量；久乃见佛者，为说佛难值。<span lang="EN-US"></span></span></b></p>
<p>此再颂无缘不见、有缘得见。</p>
<p><b><span style="color:teal">“我智力如是，慧光照无量，寿命无数劫，久修业所得。汝等有智者，勿于此生疑，当断令永尽，佛语实不虚。<span lang="EN-US"></span></span></b></p>
<p>此结颂智慧、寿命，久远无量。</p>
<p><span style="color:#333399">庚二　颂涅槃无上<span lang="EN-US"></span></span></p>
<p><b><span style="color:teal">“如医善方便，为治狂子故，实在而言死，无能说虚妄。我亦为世父，救诸苦患者，为凡夫颠倒，实在而言灭。以常见我故，而生憍恣心，放逸著五欲，堕于恶道中。我常知众生行道不行道，随所应可度，为说种种法。每自作是义：以何令众生得入无上慧，速成就佛身”！<span lang="EN-US"></span></span></b></p>
<p>此五颂、颂涅槃无上。初一颂喻，后四颂合。狂子、指根姓未熟者。</p>
