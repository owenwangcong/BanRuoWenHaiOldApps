<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（</span></b><b><span style="font-size:36.0pt;color:#FF6600">分别功德品第十七</span></b><b><span style="font-size:36.0pt;color:#FF6600">）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">分别功德品第十七<span lang="EN-US"></span></span></p>
<p>正宗分明一乘果中，首明已满果。共有二品：一为已释之如来寿量品，其次即分别功德品。在全经品第中，则为第十七。</p>
<p>分别、即辨闻法者受益之浅深、多少、远近。功者、功行，德者、果德。此功德即由闻如来寿量所发生成就者；所闻之法殊胜，故能闻之功德亦因之殊胜也。</p>
<p>前品如来寿量，为已满之佛果，为明闻佛果者所成之德相、及显佛法之威力，故有此品。</p>
<p>法力有五门：一、证，二、信，三、供养，四、闻法，五、读诵持说。证、信、供养三门，皆见本品。为明此法力无上，故有此品。</p>
<p>本品经文约分为二：初一长行与颂，明时会获益、现前阶降。谓当时会众获益，现前有高低、浅深之别也。后诸长行与诸颂，明校量胜劣、后时利益。谓与修习他功德者校量胜劣，而显其后时之利益也。</p>
<p><span style="color:#333399">丁二　辨时众获益<span lang="EN-US"></span></span></p>
<p><span style="color:#333399">戊一　时会获益现前阶降<span lang="EN-US"></span></span></p>
<p><span style="color:#333399">己一　标时益<span lang="EN-US"></span></span></p>
<p><b><span style="color:teal">尔时、大会闻佛说寿命劫数长远如是，无量无边阿僧祇众生得大饶益。<span lang="EN-US"></span></span></b></p>
<p>前品一字一句皆显佛之法身，故闻证者众，能获饶益。</p>
<p><span style="color:#333399">己二　佛告益<span lang="EN-US"></span></span></p>
<p><span style="color:#333399">庚一　明证得<span lang="EN-US"></span></span></p>
<p><b><span style="color:teal">于时、世尊告弥勒菩萨摩诃萨：“阿逸多！我说是如来寿命长远时，六百八十万亿那由他恒河沙众生得无生法忍，复有千倍菩萨摩诃萨得闻持陀罗尼门，复有一世界微尘数菩萨摩诃萨得乐说无碍辩才，复有一世界微尘数菩萨摩诃萨得百千万亿无量旋陀罗尼，复有三千大千世界微尘数菩萨摩诃萨能转不退法轮，复有二千中国土微臣数菩萨摩诃萨能转清净法轮。<span lang="EN-US"></span></span></b></p>
<p>此明依位证得，谓各依菩萨地位而有证得之益也。自前品以来，佛已非为声闻弟子说法，乃为果地菩萨而说，故呼果地菩萨上首弥勒之名而告之也。无生灭法为无生法，证于无生法而安住其中，为得无生忍。证此者，为入于初地、二地。闻持陀罗尼、即发生智光，得大总持，能入一切教海。证此者，为入于三、四地。乐说无碍辩才，证此者为入于五、六地。旋陀罗尼、即由无相而观有相，复由有相而观　无相，能观有无二相平等不二，为得旋陀罗尼。证此者为入于七地。转不退法轮、即念念不退转，证此者为入于八地。转清净法轮、即具足辩才，现大神通，覆众生界，无碍无著，证此者为入于九地、十地。二千中国土，即二千个中千世界也。</p>
<p><b><span style="color:teal">“复有小千国土微尘数菩萨摩诃萨八生当得阿耨多罗三藐三菩提，复有四四天下微尘数菩萨摩诃萨四生当得阿耨多罗三藐三菩提，复有三四天下微尘数菩萨摩诃萨三生当得阿耨多罗三藐三菩提，复有二四天下微尘数菩萨摩诃萨二生当得阿耨多罗三藐　三菩提，复有一四天下微尘数菩萨摩诃萨一生当得阿耨多罗三藐三菩提。<span lang="EN-US"></span></span></b></p>
<p>此明依生证得，谓依再受后生之次数而有证得之益也。得菩提、此指初地菩萨离分段死，随分得见真如法性，名得菩提，非得果满佛位菩提。小千国土、即小千世界。四天下、即东、西、南、北四大部洲，每一四大部洲为一个四天下。</p>
<p><span style="color:#333399">庚二　明信发<span lang="EN-US"></span></span></p>
<p><b><span style="color:teal">“复有八世界微尘数众生皆发阿耨多罗三藐三菩提心”。<span lang="EN-US"></span></span></b></p>
<p>此谓信心成就，即信不退也。</p>
<p><span style="color:#333399">己三　供养益<span lang="EN-US"></span></span></p>
<p><b><span style="color:teal">佛说是诸菩萨摩诃萨得大法利时，于虚空中雨曼陀罗华、摩诃曼陀罗华，以散无量百千万亿宝树下师子座上诸佛，并散七宝塔中师子座上释迦牟尼佛及久灭度多宝如来，亦散一切诸大菩萨及四部众。又雨细末旃檀、沉水香等。于虚空中天鼓自鸣，妙声深远。又雨千种天衣，垂诸璎珞：真珠璎珞，摩尼珠璎珞，如意珠璎珞，遍于九方。众宝香罏烧无价香，自然周至，供养大会。一一佛上有诸菩萨执持旛盖，次第而上至于梵天。是诸菩萨以妙音声，歌无量颂，赞叹诸佛。<span lang="EN-US"></span></span></b></p>
<p>此释供养益：一、雨华，二、雨香，三、鼓乐，四、雨严具，五、烧香，六、旛盖。凡说证果之法，均有瑞应，此非有意而成，皆佛法威德之力所感召，为不可思议之佛境界也。</p>
<p><span style="color:#333399">己四　领受益<span lang="EN-US"></span></span></p>
<p><b><span style="color:teal">尔时、弥勒菩萨从座而起，偏袒右肩，合掌向佛而说偈言：“佛说希有法，昔所未曾闻，世尊有大力，寿命不可量。无数诸佛子，闻世尊分别，说得法利者，欢喜充遍身。<span lang="EN-US"></span></span></b></p>
<p>此二颂、颂闻法欢喜。</p>
<p><b><span style="color:teal">“或住不退地；或得陀罗尼；或无碍乐说；万亿旋总持；或有大千界微尘数菩萨，各各皆能转不退之法轮；复有中千界微尘数菩萨，各各皆能转清净之法轮。复有小千界微尘数菩萨，余各八生在，当得成佛道；复有四、三、二，如此四天下微尘诸菩萨，随数生成佛；或一四天下微尘数菩萨，余有一生在，当成一切智。如是等众生，闻佛寿长远，得无量无漏清净之果报。复有八世界微尘数众生，闻佛说寿命，皆发无上心。<span lang="EN-US"></span></span></b></p>
<p>此八颂中，初七颂颂证得益，后一颂颂信发益。</p>
<p><b><span style="color:teal">“世尊说无量不可思议法，多有所饶益，如虚空无边。雨天曼陀罗、摩诃曼陀罗；释梵如恒沙，无数佛土来，雨旃檀、沉水，缤纷而乱坠，如鸟飞空下，供散于诸佛；天鼓虚空中，自然出妙声；天衣千万种，旋转而来下；众宝妙香罏，烧无价之香，自然悉周遍，供养诸世尊；其大菩萨众，执七宝旛盖，高妙万亿种，次第至梵天。一一诸佛前，宝幢悬胜旛，亦以千万偈，歌咏诸如来。如是种种事，昔所未曾有。闻佛寿无量，一切皆欢喜。佛名闻十方，广饶益众生，一切具善根，以助无上心”。<span lang="EN-US"></span></span></b></p>
<p>此九颂中，初七颂颂供养益，末二颂颂结成欢喜。</p>
<p><span style="color:#333399">戊二　校量胜劣后时利益<span lang="EN-US"></span></span></p>
<p><span style="color:#333399">己一　随喜信解益<span lang="EN-US"></span></span></p>
<p><span style="color:#333399">庚一　长行<span lang="EN-US"></span></span></p>
<p><b><span style="color:teal">尔时、佛告弥勒菩萨摩诃萨：“阿逸多！其有众生闻佛寿命长远如是，乃至能生一念信解，所得功德无有限量。若有善男子、善女人，为阿耨多罗三藐三菩提故，于八十万亿那由他劫行五波罗密──檀波罗密，尸罗波罗密，羼提波罗密，毗梨耶波罗密，禅波罗密──除般若波罗密，以是功德比前功德，百分、千分、百千万亿分不及其一，乃至算数譬喻所不能知。若善男子、善女人有如是功德，于阿耨多罗三藐三菩提退者，无有是处”。<span lang="EN-US"></span></span></b></p>
<p>闻佛寿命长远，仅生一念之信解，为随喜信解，而其功德已为长劫修五波罗密者所不能及，故不复有退转之虑。盖一念信解于如来三身之力，即是证于法性，故胜于行五波罗密之功德，但除般若波罗密。以六度之中，能修般若波罗密，则其余所修五度即臻究竟耳。比前功德，指比一念信解之功德，百分一念信解之功德、乃至百千万亿分一念信解之功德而取其一，喻其数极小，则功德之量愈微；算数譬喻所不能知，则此分数小而又小，即此功德之量微而益微。而久修五度以求无上觉者之功德仍不能及之，深显一念信解者之功德无量也。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言；若人求佛慧，于八十万亿那由他劫数，行五波罗密：于是诸劫中，布施供养佛，及缘觉弟子，并诸菩萨众，珍异之饮食，上服与卧具，旃檀立精舍，以园林庄严，如是等布施，种种皆微妙；尽此诸劫数，以回向佛道。若复持禁戒，清净无缺漏，求于无上道，诸佛之所叹。若复行忍辱，住于调柔地，设众恶来加，其心不倾动；诸有得法者，怀于增上慢，为斯所轻恼，如是亦能忍。若复勤精进，志念常坚固，于无量亿劫，一心不懈息。又于无数劫，住于空闲处，若坐、若经行，除睡常摄心，以是因缘故，能生诸禅定；八十亿万劫，安住心不乱，持此一心福，愿求无上道：我得一切智，尽诸禅定际。是人于百千万亿劫数中，行此诸功德，如上之所说。<span lang="EN-US"></span></span></b></p>
<p>此十二颂、颂行五度。</p>
<p><b><span style="color:teal">“有善男女等，闻我说寿命，乃至一念信，其福过于疋。若人悉无有一切诸疑悔，深心须臾信，其福为如此。<span lang="EN-US"></span></span></b></p>
<p>此二颂、颂一念生信之福。解而能信，斯为真信，故不言解而解在其中矣。</p>
<p><b><span style="color:teal">“其有诸菩萨，无量劫行道，闻我说寿命，是则能信受。如是诸人等，顶受此经典，愿我于未来，长寿度众生；如今日世尊，诸释中之王，道场师子吼，说法无所畏；我等未来世，一切所尊敬，坐于道场时，说寿亦如是。若有深心者，清净而质直，多闻能总持，随义解佛语，如是之人等，于此无有疑。<span lang="EN-US"></span></span></b></p>
<p>此五颂半中，初四颂颂能信之人，末一颂半、结成。愿我于未来下十句，均为顶受经典者发愿之辞。</p>
<p><span style="color:#333399">己二　解持读颂益<span lang="EN-US"></span></span></p>
<p><span style="color:#333399">庚一　长行<span lang="EN-US"></span></span></p>
<p><b><span style="color:teal">“又、阿逸多！若有闻佛寿命长远，解其言趣，是人所得功德无有限量，能起如来无上之慧，何况广闻是经、若教人闻，若自持、若教人持，若自书、若教人书，若以华、香、璎珞、幢旛、缯盖、香油苏灯、供养经卷？是人功德无量无边，能生一切种智。<span lang="EN-US"></span></span></b></p>
<p>此明行者功德无边、能生种智。解其言趣、谓解如来寿量品所言之意趣。无上慧、即无上菩提。起者、能发生之谓。闻、谓求法，持、谓修行，书、谓流通。言信解之功德无量，已如上节所述，何况闻持书写供养是经，功德更为无量，必生佛智无疑矣！</p>
<p><b><span style="color:teal">“阿逸多！若善男子、善女人，闻我说寿命长远，深心信解，则为见佛常在耆阇崛山，共大菩萨、诸声闻众围绕说法；又见此娑婆世界，其地琉璃，坦然平正，阎浮檀金以界八道，宝树行列，诸台楼观皆悉宝成，其菩萨众咸处其中。若有能如是观者，当知是为深信解相。<span lang="EN-US"></span></span></b></p>
<p>此明行者为见报身净土。惟深心信解，故能常见如来报身与如来报土。报土亦不离于化土，惟佛心清净，故秽土即净土，化土即报土。若众生能信解佛身常住，则其心清净，亦能见秽土为净土矣。</p>
<p><b><span style="color:teal">“又复如来灭后，若闻是经而不毁訾，起随喜心，当知已为深信解相，何况读颂、受持之者！斯人则为顶戴如来。<span lang="EN-US"></span></span></b></p>
<p>此明行者即为顶戴于佛。不毁訾、即能随顺，故生喜心。喜即已能深信深解，况加诵持是经，故如有佛常住其顶。</p>
<p><b><span style="color:teal">“阿逸多！是善男子、善女人，不须为我复起塔寺、及作僧坊、以四事供养众僧。所以者何？是善男子、善女人受持读诵是经典者，为已起塔、造立僧坊、供养众僧；则为以佛舍利起七宝塔，高广渐小至于梵天，悬诸旛盖及众宝铃，华、香、璎珞、末香、涂香、烧香，众鼓、伎乐、箫笛、箜篌、种种舞戏，以妙音声、歌呗赞颂；则为于无量千万亿劫作是供养已。阿逸多！若我灭后，闻是经典，有能受持，若自书、若教人书，则为起立僧坊，以赤旃檀、作诸殿堂三十有二，高八多罗树，高广严好，百千比丘于其中止，园林、浴池、经行、禅窟、衣服、饮食、床褥、汤药、一切乐具充满其中；如是僧坊、堂阁若干百千万亿其数无量，以此现前供养于我及比丘僧。是故我说如来灭后，若有受持、读诵、为他人说，若自书、若教人书，供养经卷，不须复起塔寺、及造僧坊、供养众僧。<span lang="EN-US"></span></span></b></p>
<p>此明行者即为已起佛塔、僧坊供养。僧所居处为僧坊。四事，谓衣服、饮食、卧具、医药等。起塔、建坊，原以供养三宝，而受持读诵是经，即于一切诸佛及诸佛阿耨多罗三藐三菩提法所从出之处，已为有身、口、意三业之供养，故等于已起造、已供养。自则为以佛句起、至作是供养已止，广释行者为已起佛塔供养。自若我灭后句起、至供养于我及比丘僧止，广释行者为已立僧坊供养。是故我说以下二句，重言不须复作以结前意。</p>
<p><b><span style="color:teal">“况复有人能持是经，兼行布施、持戒、忍辱、精进、一心、智慧，其德最胜无量无边。譬如虚空，东、西、南、北、四维、上、下无量无边，是人功德亦复如是无量无边，疾至一切种智。<span lang="EN-US"></span></span></b></p>
<p>此明行者兼行六度自利、疾得种智。一心、即禅定。能修六度，则不惟安住于教义，而已见之于躬行，故功德益为无量无边。前者非不应兼行六度，今但于此显兼行者之功德愈多耳。</p>
<p><b><span style="color:teal">“若人读诵、受持是经，为他人说，若自书、若教人书，复能起塔、及造僧坊，供养赞叹声闻众僧，亦以百千万亿赞叹之法赞叹菩萨功德，又为他人种种因缘随义解说此法华经，复能清净持戒与柔和者而共同止，忍辱无嗔，志念坚固，常贵坐禅，得诸深定，精进勇猛，摄诸善法，利根智慧，善答问难。阿逸多！若我灭后，诸善男子、善女人受持读诵是经典者，复有如是诸善功德，当知是人已趣道场，近阿耨多罗三藐三菩提，坐道树下。<span lang="EN-US"></span></span></b></p>
<p>此明行者兼行六度利他、为趣道场。起塔、造坊等为财施，赞三乘、说法华经为法施，合持戒忍辱禅定精进智慧为六度，多为利他而起，故为直趣菩提之场。</p>
<p><b><span style="color:teal">“阿逸多！是善男子、善女人，若坐、若立、若行处，此中便应起塔，一切天人皆应供养如佛之塔。<span lang="EN-US"></span></span></b></p>
<p>此明行者在处、应起塔供养。真能受持是经者所在之处，即为佛法身所在之处，以佛法身遍于法界，能持是经即与法身相应。又诸佛报身福德智慧，悉此经所成就，行者能兼行六度，即为佛报身少分之所在处处也。</p>
<p><span style="color:#333399">庚二　重颂<span lang="EN-US"></span></span></p>
<p><b><span style="color:teal">尔时、世尊欲重宣此义而说偈言：“若我灭度后，能奉持此经，斯人福无量，如上之所说。<span lang="EN-US"></span></span></b></p>
<p>此一颂、颂前三项。</p>
<p><b><span style="color:teal">“是则为具足一切诸供养；以舍利起塔，七宝而庄严，表刹甚高广，渐小至梵天，宝铃千万亿，风动出妙音；又于无量劫，而供养此塔，华香诸璎珞、天衣、众伎乐、然香油苏灯、周　常照明。恶世法末时，能持是经者，则为已如上，具足诸供养。<span lang="EN-US"></span></span></b></p>
<p>此四颂半、颂即为起塔供养。</p>
<p><b><span style="color:teal">“若能持是经，则如佛现在，以牛头旃檀，起僧坊供养，堂有三十二，高八多罗树，上馔、妙衣服、床卧皆具足。百千众住处，园林、诸浴池，经行及禅窟，种种皆严好。<span lang="EN-US"></span></span></b></p>
<p>此三颂、颂即为起坊供养。多罗树、即棕树。</p>
<p><b><span style="color:teal">“若有信解心，受持、读诵、书，若复教人书；及供养经卷，散华香、末香，以须曼、薝卜、阿提目多伽、熏油常然之。如是供养者，得无量功德，如虚空无边，其福亦如是。<span lang="EN-US"></span></span></b></p>
<p>此三颂、颂兼行六度自利，疾得种智。须曼华、即适竟花。薝卜、即黄花。阿提目多伽、即善思惟花。颂中但论一施，不说五度。</p>
<p><b><span style="color:teal">“况复持此经，兼布施、持戒、忍辱、乐禅定、不嗔、不恶口；恭敬于塔庙，谦下诸比丘，远离自高心，常思惟智慧，有问难不嗔，随顺为解说：若能行是行，功德不可量。<span lang="EN-US"></span></span></b></p>
<p>此三颂、颂兼行六度利他，为趣道场。恭敬塔庙，谦下比丘，皆精进度所摄。</p>
<p><b><span style="color:teal">“若见此法师，成就如是德，应以天华散，天衣覆其身，头面接足礼，生心如佛想。又应作是念：不久诣道树，得无漏无为，广利诸人天。其所住止处，经行若坐卧，乃至说一偈，是中应起塔，庄严令妙好，种种以供养。佛子住此地，则是佛受用，常在于其中，经行及坐卧”。<span lang="EN-US"></span></span></b></p>
<p>此五颂、颂行者在处应起塔供养。</p>
