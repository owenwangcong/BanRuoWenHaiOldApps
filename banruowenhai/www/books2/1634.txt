<p align="center" style="text-align:center"><b><span style="font-size:36.0pt;color:#FF6600">央掘摩罗弥杀弥慈论<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">斌宗法师著</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">一九三五年五月五日在宁波观宗寺撰<span lang="EN-US"></span></span></p>
<p>央掘摩罗——此云指鬘；又名一切世间现。生于佛世，印度舍卫城北，萨那村人也。受学于婆罗门，师事摩尼跋陀罗。因被师妇之谗，迫乎师命，昧乎道理，信杀千人有涅槃可证，不怕万劫受泥犁之苦。杀一七多日，恶实弥深，伤九百余命，心何残忍！佛悲愍之，放光照他，为之说法，立时改过忏悔，受持佛戒；当下回光返照，发现良知，得四圣果，具六神通。所谓屠刀放下，立地成佛；苦海无边，回头是岸。如是改恶皈佛，固属善矣！唯弥杀弥慈之谓，似乎不当？夫杀者，恶也，慈者，善也，非弥杀弥恶乎？盖善恶之不相扶，犹冰炭之不相容然，于理宁无违乎？何天台大师举斯言耶？想必有其宗旨在焉。</p>
<p>央掘杀人及千，害母并佛，故曰弥杀。然而见佛闻法，能即时大兴忏悔，猛发道心，一念之善，豁尔成圣，终能度脱其遭杀之人，虽杀其色身而益其法身，谓能使之了生脱死，离苦得乐也。故杀他者，度他也！今以成圣之心，比其未杀之心，孰慈？必曰圣慈；此非弥慈乎？古德之言，岂欺我哉？予举喻之：例如某乡有一恶人，强暴横逆，无非不作，及其悔过也，慈良惠施，无善不为；较之常人及未作恶时，非弥恶弥善乎？或曰：世之似盗跖、鲧、桀之类不渺，佛不之度，而独见度于央掘者何也？经云：‘无缘不度’，非佛有私心者也。盖因其业重根钝，一时不受化度，所谓不肯回头，其奈他何？虽然，而佛之悲心靡已，必待缘熟而后度之。</p>
<p>复次，当知杀乃能开能遮，慈之有善有恶，若以善意犯杀而益人者，虽杀而慈，违理行慈而害人者，则慈而杀。如武王之诛纣而平天下，汤之伐夏以安民心；至于剿匪杀贼亦然。此非杀而善乎？苟慈其恶，而害天下，非慈而恶乎？观夫释迦往昔劫中，亦曾兴慈杀人，因知一人欲杀害船中诸人，虑其造重大罪恶，坠无间地狱，故起大慈心牺牲自己，利益众生，愿己入狱受罪，杀一命以救众命，犹能度其出苦，虽犯杀业，然则非唯无辜，反而益显大圣救世之慈悲心也。弥杀弥慈之说非斯义乎？若以恶心杀人，则弥杀弥恶矣，固知菩萨之杀人者，救人也，纯出乎慈悲者也，与之嗔恨凶恶而杀人者，岂可同日语哉！央掘之杀，事虽不同，理则相类。或者菩萨为愍一班自暴自弃作恶无知之众，有罪不知求忏，纵造其恶未知所以，故若是权化，以感斯类，使其回以返照，得同央掘之皈佛成圣者，亦未可知也。</p>
<p>嗟夫！末法之世，一般愚味卑劣之辈，未到菩萨境界，又非央掘利根，不达弥杀弥慈之旨，妄生邪见，恣造恶业，倡言杀它者，救他也！食众生肉者，超度众生出苦也！呜呼！阿鼻地狱待谁入欤？</p>
