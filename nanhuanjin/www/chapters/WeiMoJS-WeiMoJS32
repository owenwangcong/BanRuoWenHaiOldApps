<h1>《中庸胜唱》2.06 遍行中庸</h1><p> 第一节 总论 </p><p> 日月经天，崖穴犹嫌明而不遍，矧乃勰天下之大和，泛中庸之的轨，行忘多德，墟拘一隅，可乎？虑行人奋志而棼也，爰立"一趣"，倘学者役神而囿，寍舍"遍行"？故次"一趣"，曰遍行。遍行者，曰智，曰愚，曰远，曰近，曰富责，曰贫贱，曰患难，曰上下，无一行之不遍，然亦无一德之不全，德之全即行之遍，行之遍实德之全，故永嘉觉曰"一月普摄一切水，一切水月一月摄"，事固洞乎环中，形必忘于相外者也。倘滞壳于丝忽，迷封于毫厘，乃小人之细行，讵大人之通径？章次第六，安立遍行，意在斯乎！意在斯乎！ </p><p> 第二节 经文 </p><p> {朱注第十二章}君子之道费而隐，夫妇之愚可与知焉。及其至也，虽圣人亦有所不知焉，夫妇之不肖，可以能行焉。及其至也，虽圣人亦有所不能焉。天地之大也，犹有所憾。故君子语大，天下莫能载焉，语小，天下莫能破焉。《诗》曰："鸢飞戾天，鱼跃于渊"，言其上下察也。君子之道，造端乎夫妇。及其至也，察乎天地。 </p><p> {朱注第十三章}子曰："道不远人。人之为道而远人，不可以为道。《诗》曰：'伐柯伐柯，其则不远。'执柯以伐柯，睨而视之，犹以为远。故君予以人治人，改而止。忠恕违道不远。施诸己而不愿，亦勿施于人。君子之道四，丘未能一焉。所求乎子以事父，未能也﹔所求乎臣以事君，未能也﹔所求乎弟以事兄，未能也﹔所求乎朋友先施之，未能也。庸德之行，庸言之谨，有所不足，不敢不勉。有余不敢尽。言顾行，行顾言。君子胡不慥慥尔？" </p><p> {朱注第十四章}君子素其位而行，不愿乎其外。素富贵，行乎富贵﹔素贫贱，行乎贫贱﹔素夷狄，行乎夷狄﹔素患难，行乎患难。君子无入而不自得焉。在上位不陵下，在下位不援上。正己而不求于人，则无怨。上不怨天，下无尤人。故君子居易以俟命，小人行险以徼幸。子曰："射有似乎？君子失诸正鹄，反求诸其身。" </p><p> {朱注第十五章}君子之道，辟如行远必自迩，辟如登高必自卑。《诗》曰："妻子好合，如鼓瑟琴，兄弟既翕，和乐且耽。宜尔室家，乐尔妻孥"。子曰："父母其顺矣乎。" </p><p> 一、释字 </p><p> 费 《说文》："散财用也。房未切。"朱注曰："费，用之广也。"今注曰："无用不及曰费。" </p><p> 隐 《说文》："蔽也。于谨切。"朱注曰："隐，体之微也。"今注曰："无用能及曰隐。" </p><p> 二、通义 </p><p> 此开为四：一、知行之遍﹔二、平易之遍﹔三、上下之遍﹔四、远近之遍。遍固不仅四，然以此四而纲其遍。非曰杂糅圣经，固所在而立名，因名而显实也。 </p><p> （一）知行之遍（君子之道费而隐全章） </p><p> 君子之道，无用不及，曰费，无用能及，曰隐。惟无不及也，夫妇之愚、不肖者，无不能知、无不能行，故曰费。惟无能及也，及其至，虽圣人亦不能知、不能行，故曰隐。是法也，非语言能诠、意识能缘。意识且不能缘、语言且不能诠，然则圣人之知，知何法邪？行，行何法邪？知行且无，今曰能知之、能行之，则非圣人必也。故曰圣人若知，则非圣人。语言既不能诠、意识既不能缘，然则夫妇之愚、不肖者，知何法邪，行何法邪？今既的然而知、贲然而行，是无相而相，相而无相之知行已起，则非凡夫必也。故曰凡夫若知，则非凡夫。行人证此，语大，天下莫载，语小，天下莫破。所谓形忘彼我，言绝是非。破立皆不能诠，况乎载不载乎？鸢飞鱼跃，无不察决乎此也。故曰君子之道，造端乎夫妇。及其至也，察乎天地。知行之遍，于焉而立。 </p><p> （二）平易之遍（道不远人全章） </p><p> 子事父、臣事君、弟事兄，朋友先施，自好者优能。今曰孔子未能，谦欤？曰："否。谦则近伪。""然欤？"曰："否。此而不能，彼孔子者，又乌乎能？"然则何说欤？盖为高推圣境者投一辛剂耳！唐之中叶有德山者，蜀之简州人，娴通经论，闻南方禅席颇盛，乃曰："千劫学佛威仪，万劫学佛细行，未得成佛，今南方魔子敢曰'直指人心，见性成佛'。我当搂其窟穴，灭其种族，以报佛恩。"遂担《青龙疏钞》出蜀。及见龙潭，夜话次，山欲就下间寝，而道黑难行，潭点纸烛度与山，山拟接，潭复吹灭，山遂大悟。翌日，将所有疏钞一炬而焚，曰："穷诸玄辩，若一毫置于太虚。竭世枢机，似一滴投于巨壑。"遂杖锡观方。后住德山，天下募焉归化。向使德山不见龙潭，必曰千劫学佛威仪，万劫学佛细行，寍有最后一段大事乎？既见已，千劫只在目前，万劫即是今日。故曰"道不远人"。当人为道，必曰远也，是必非道。《诗》之"伐柯"，"忠恕，违道不远"等，比而知也。孔子于上之四道，犹曰"未能"。然则谓孔子为未证入中庸者，可乎？曰："不可。"若然，于彼四道未能者，犹能证入中庸，不可画地自限，况已能尽能间能者而曰不能，自暴弃邪？故曰中庸之道，遍乎平常。孔子为高推圣境者而云，非仅基于特也。 </p><p> （三）上下之遍（君子素其位而行全章） </p><p> 上不陵下，下不援上，正己无求。不尤不怨，居易以俟，远离险行。或有未治，反求诸身，中庸至道，君子之胜行也。君子之胜行，即素位而行，不骛乎其外也。居富贵而不骄不吝，于贫贱无怨无恣，素夷狄，素患难各安其行。遍上下，一切无人而不自得者，中庸之行，胜行也，求在我者也，讵外驰哉？ </p><p> （四）远近之遍（辟如行远全章） </p><p> 是法虽无远近，然未证入者，实有亲疏。曰远、曰近，名虽万行，于遍则一。未入者远而难即，行之自迩﹔已得者迩尚云无，即之讵遥？是远近不越乎遍行，亲疏悉归乎权语，果能此也，《诗》曰："妻子好合，如鼓瑟琴。兄弟既翕，和乐且耽。宜尔室家，乐而妻孥。"又古德曰"汝家眷属一群子。"曰父、曰母，其有不怡然而顺乎？顺之至，乃遍之至。遍之至，亦孝之至，所以成下章保任之至矣！ </p><p> 第三节 拈提 </p><p> 僧继宗者，问见性之义于天台云居智，智曰："终日见未尝见，求名处体相不可得，能所俱绝，名为见性。"宗曰："此性遍一切处否？"智曰："无处不遍。"宗曰："凡失具否？"智曰："上言无处不遍，岂凡夫而不具乎？"宗曰："因何诸佛、菩萨不被生死所拘，而凡夫独萦此苦？何曾得遍？"智曰："凡夫于清净性中，计有能所，即堕生死。诸佛、大士，善知清净中不属有无，即能所不立。"宗曰："若如是说，即有能了、不能了人。"智曰："了尚不可得，岂有能了人乎？"宗曰："至理如何？"智曰："我以要言之，汝即应念清净性中无有凡圣。亦无了不了人。凡之与圣，二俱是名。若随名生解，即堕生死。若知假名不实，即无有当名者。"又曰："此是极究竟处。若云我能了，彼不能了，即是大病。见有净秽、凡圣，亦是大病。作无凡圣能所看，属拨无因果。见有清净性可栖止，亦大病。作不栖止解，亦大病，然清净性中，虽无动摇，且不坏方便应用及兴慈运悲，如是兴之处，即全清净之性，所谓见性成佛矣。"继宗闻已，踊跃礼谢而退。 </p><p> "继宗闻如是开发，即便踊跃礼谢而退。何等便捷？今说《中庸》四遍已竟，个中若有个汉，亦踊跃礼谢而去么？若有，无云而雨﹔若无，亦无云而雨﹔若曰即有即无、即无即有，亦无云而雨。"或曰："先生所举僧继宗等释氏之徒，今兹所说，儒家之语。彼问见性成佛，得义即通。此云择乎中庸，焉能顿了？今云个汉有踊跃礼谢者么，无乃疆域不分、课人过苛欤？" </p><p> 先生曰："唯, 唯，无云而雨。"海众莫崖其涯，寂而无语。 </p><p> 先生曰："此四遍行者，该三千威仪、八万细行。然此三千、八万，实该一行。此一行者，又无行也。惟无也而该有﹔惟有也而实无。有无不御，取舍成宜。一性圆成，虚通万类。无德不具，有感斯欣。此遍之至，亦云居智所谓极究竟处也。当人不假功勋，不依修证，不趋即入，动念又乖。一人便彻证中庸无渐顿、无方便、无三贤、十圣，非去来今，而行人昧不肯人，偏偏要彼疆此域，说释说孔，说苛说不苛，奈何？奈何？" </p><p> 先生顾视大众，良久曰："何事痴求佛法僧，羡他北秀与南能。分明一片闲田地，过去过来问主人。"说已，问曰："会么？"众云，"不会。" </p><p> 先生曰："无云而雨。"下座。 </p>
