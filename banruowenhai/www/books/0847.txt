<p align="center" style="text-align:center"><b><span style="font-size:36.0pt;color:#FF6600">菩提达磨大师</span></b></p>
<p align="center" style="text-align:center"><b><span style="font-size:36.0pt;color:#FF6600">略辨大乘入道四行观<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">达磨祖师著<span lang="EN-US"></span></span></p>
<p align="center" style="text-align:center"><span style="color:#003300">弟子昙琳序<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p> 法师者，西域南天竺国人，是婆罗门国王第三之子也。神慧疏朗，闻皆晓悟；志存摩诃衍道，故舍素随缁，绍隆圣种；冥心虚寂，通鉴世事，内外俱明，德超世表。悲悔边隅正教陵替，遂能远涉山海，游化汉魏。亡心之士，莫不归信；存见之流，乃生讥谤。于时唯有道育惠可，此二沙门年虽后生，俊志高远。幸逢法师，事之数载，虔恭咨启，善蒙师意。法师感其精诚，诲以真道，令如是安心，如是发行，如是顺物，如是方便，此是大乘安心之法，令无错谬。如是安心者：壁观。如是发行者：四行。如是顺物者：防护讥嫌。如是方便者：遣其不著。此略序所由云尔。</p>
<p> 夫入道多途，要而言之，不出二种：一是理入、二是行入。理入者：谓藉教悟宗；深信含生同一真性，但为客尘妄想所覆，不能显了。若也舍妄归真，凝住壁观，无自无他，凡圣等一，坚住不移，更不随文教，此即与理冥符。无有分别，寂然无为，名之理入。行入谓四行，其余诸行悉入此中。何等四耶？一报冤行，二随缘行，三无所求行，四称法行。</p>
<p> 云何报冤行？谓修道行人，若受苦时，当自念言：我往昔无数劫中，弃本从末，流浪诸有，多起冤憎，违害无限，今虽无犯，是我宿殃，恶业果熟，非天非人所能见与，甘心甘受都无冤诉。经云：逢苦不忧。何以故？识达故。此心生时与理相应，体冤进道，故说言报冤行。</p>
<p> 二随缘行者：众生无我，并缘业所转，苦乐齐受，皆从缘生。若得胜报荣誉等事，是我过去宿因所感，今方得之，缘尽还无，何喜之有？得失从缘，心无增减，喜风不动，冥顺于道，是故说言随缘行。</p>
<p> 三无所求行者：世人长迷，处处贪著，名之为求。智者悟真，理将俗反，安心无为，形随运转，万有斯空，无所愿乐。功德黑暗常相随逐，三界久居，犹如火宅，有身皆苦，谁得而安？了达此处，故舍诸有，止想无求。经曰：有求皆苦，无求即乐。判知无求真为道行，故言无所求行。</p>
<p> 四称法行者：性净之理，目之为法。此理众相斯空，无染无著，无此无彼。经曰：法无众生，离众生垢故；法无有我，离我垢故；智者若能信解此理，应当称法而行。法体无悭，身命财行檀舍施，心无吝惜，脱解三空，不倚不著，但为去垢，称化众生而不取相。此为自行，复能利他，亦能庄严菩提之道。檀施既尔，余五亦然。为除妄想，修行六度，而无所行，是为称法行。</p>
<p>达磨大师四行观终</p>
<p><span style="color:#333399">附达磨大师碑颂<span lang="EN-US"></span></span></p>
<p><span style="color:#003300">梁武帝萧衍<span lang="EN-US"></span></span></p>
<p> 楞伽山顶坐宝日。中有金人披缕褐。形同大地体如空。心有琉璃色如雪。</p>
<p> 匪磨匪莹恒净明。披云卷雾心且彻。芬陀利花用严身。随缘触物常怡悦。</p>
<p> 不有不无非去来。多闻辨才无法说。实哉空哉离生有。大之小之众缘绝。 </p>
<p> 刹那而登妙觉心。跃鳞慧海起先哲。理应法水永长流。何期暂通还蹔渴。 </p>
<p> 骊龙珠内落心灯。白毫慧刃当锋[缶*欠]。生途忽焉慧眼闭。禅河驻流法梁折。</p>
<p>无去无来无是非。彼此形体心碎裂。住焉去焉皆归寂。寂内何曾存哽咽。</p>
<p>用之执手以传灯。生死去来如电掣。有能至诚心不疑。劫火燃灯斯不灭。</p>
<p>一真之法尽可有。未悟迷途兹是竭。</p>
