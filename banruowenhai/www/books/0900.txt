<p align="center" style="text-align:center"><b><span style="font-size:36.0pt;color:#FF6600">佛说阿弥陀经疏钞演义会本</span></b></p>
<p align="center" style="text-align:center"><b><span style="font-size:36.0pt;color:#FF6600">（卷第一）</span></b><span lang="EN-US" style="font-size:36.0pt;"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明古杭云栖寺沙门袾宏述</span></p>
<p align="center" style="text-align:center"><span style="color:#003300">明古杭云栖寺古德演义</span></p>
<p align="center" style="text-align:center"><span style="color:#003300">民国华藏莲社净空会本</span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">佛说阿弥陀经疏钞演义本卷第一<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p>【演】题义</p>
<p>开卷。佛说等八字是法题。后学等十二字是人题。</p>
<p>法题下。自细释。今入文之先。理应略陈总一。题中约有四对。一通别一对。通则经之一字。别则佛说等五字。二能所一对。能是能诠。即经之一字。所即所诠。即上五字。三教理一对。佛说经是教。阿弥陀即是理。四人法一对。佛说即是人。阿弥陀即是法。</p>
<p>首佛字。即释迦牟尼佛。从兜率降生王宫。为悉达太子。出家苦行六年。成等正觉者。若释其义。则佛字是梵语。此翻觉者。谓觉了性相之者。具有三义。一自觉。觉知自心本无生灭。二觉他。觉一切法无不是如。三觉满。二觉理圆称之为满。若准起信亦彰三义。一始觉。即能证智。二本觉。即所证理。三究竟觉。即智与理冥。始本不二。今经所云佛者。乃是三觉俱圆。释迦世尊也。又佛地论。说佛有其十义。天台六即。华严十身。详具后文。</p>
<p>说者。以宣演得名。畅悦为义。四无碍辩为体。畅则畅出世之本怀。悦则悦众生之获益。今以如来久修久证念佛三昧。蕴之在怀。适得机宜。随以四辩宣演。畅悦本怀。令随机获益。故云说也。</p>
<p>阿弥陀。是梵语。此云无量。以功德智慧身相光明一切皆悉无量故。是无量佛往昔因中。为法藏比丘时。发四十八愿。今在西方摄念佛人归于净土。故释迦如来为众宣扬也。</p>
<p>经者。释有多种。不出常法贯摄四义。常者三世不易。一切诸佛皆如是说故云常。法者十界同轨。四圣六凡由之解脱故云法。贯者贯穿所应知义。若无文字。无以贯穿义理。焕然可观故云页。摄者摄持一切众生。若无语言。不能开晓众生出生死海故云摄。千叶良规。百灵常轨。诠真利物。目为经也。</p>
<p>又此经。唐译为称赞净土佛摄受经。今为此名者。以佛名人所乐闻。又一切功德。言佛便周故。</p>
<p>疏者。竦也。通也。谓经中义理甚深微妙。未易窥测故。以疏竦通。使无疑滞也。又亦疏理之义。古云。人有发兮。旦旦疏理。身有心兮。胡不如是。今乃疏理经中奥理。使人得开通心地也。</p>
<p>钞者。抄略也。随顺本疏略加解释。使经疏妙义涣然冰释也。</p>
<p>卷者。卷怀之义。一轴之中包含无尽义理。无量法门故。 人题中。学者。效也。后觉者。必效先觉之所为。故古人有大彻之后。乃终身居学地者。今大师自称后学。亦此意也。古杭。古称杭州。南宋建都更名临安。今日杭州复古也。云栖寺名。在五云山之麓。先是山之巅。有五色瑞云盘旋其上。因以名山已。而五云飞集山西坞中。经久不散。时人异之。号为云栖坞。宋时有志逢禅师建寺。号曰云栖寺。岁久芜废。大师爱其岑寂。趺坐其间。时人为之构室。寺复兴焉。</p>
<p>沙门。此云勤息。勤修戒定慧。息灭贪嗔痴也。有胜道。说道。活道。污道四种不同。胜即佛菩萨等。说谓说正法者。活谓修善品者。污谓诸邪行者。<span>&nbsp; </span>袾宏。是法讳。号莲池。仁和人。从性天和尚祝发。遍参知识。于笑岩处有所契入。遂结茅深谷主张净土。僧腊五旬。世寿八十。化缘既毕。念佛而逝。 述者。传述也。乐记云。知礼乐之情能作。识礼乐之文能述。作者谓之圣。述者谓之贤。此经虽有古疏数家行世。词虽切而太简。理微露而不彰。今兹疏钞。合天台。贤首。会性相二宗。事理双融。宗说兼畅。言先圣之欲言。发前贤之未发。可谓千古独创。今言述者。乃谦词也。</p>
<p><b>【疏】此经疏钞。大文分三。初通序大意。二开章释文。三结释咒意。为顺诸经序。正。</b><b>流通。三分。亦顺净业信行愿故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】科分科中通序大意者含二义。一通序一经大意。以明性赞经二科。发挥自性弥陀。唯心净土。为修持之本。然后依解起行。执持名号。求愿往生。其钝根者。单由事相。专持名号亦得往生。三根普被。上下兼收。作末法最后方便。为一经大旨也。二通序作疏大意。以感时述意二科。明此一经。事理双融。性相通备。时机执性执相。各滞一边。至令广大法门。迷而不觉。故竭思累载。数易韦编。作此疏钞也。</p>
<p>开章者。是别开章段。即总启十门是。释文者。是消释经文。即别解文义是。意虽明。本文未委。故别开章段。销释经文。使一经玄又委悉详尽。人人晓了也 结释咒意者。咒本不可释。而咒意可释。咒意者。拔业根生净土也。此咒本不附经。而今归结于此为之解释者。正显此净土法门。显密圆通事理无碍也。又见此持名念佛。是大神咒。大明咒呢。。无上无等等咒也。 序。正。流通三分者。晋道安法师。判释东流一代时教。为序。正。流通三分。序者端绪也。如丝之得绪。能尽一茧之丝。经之得序。能知一经之旨。又序者东西墙也。如观墙序。则知堂奥之浅深。观首序。则明全经之妙义。正宗者。一经正所宗尚。如法华之唯有一乘法。无二亦无三。楞严之发明常住真心。专修圆照三昧。此经之依正清净。信愿往生是也。前之序。正序此。后之流通。正流通此也。流者无住。通者无塞。使此妙法。自此界以及他方。由现在以及未来。无有留碍。名为流通。为顺者。言剖出经心。方挈出尘之端绪。故通序顺序分。随文入观。方知大道之攸归。故开章顺正宗分。拔业障根。自然流入清净海。故结释顺流通分。净业者。业居苦之先。烦恼之后。十法界不同。皆由所作之业不同。古云。假使百千劫。所作业不亡。又云。佛十力中。业力甚深。又云。十方诸国土。皆依业力生。故业不可不净。信者不疑之谓。于净土妙理。深信不疑。行者趋造之谓。于弥陀名号。念念明了。愿者乐欲之谓。于极乐世界心心向往。此净土三资粮也。 亦顺者。契其大端。自能深忍。故通序顺信资。善读经者。随文入观。故开章顺行资。识所攸归。无不向慕。故结释顺愿资。</p>
<p>初通序大意五<span>&nbsp; </span>初明性。二赞经。三感时。四述意。五请加。</p>
<p><span lang="EN-US" style="color:#333399">&nbsp;</span></p>
<p>【演】初明性者。性即常住真心。全体是极乐世界阿弥陀佛。初明者。恐人认阿弥陀佛在自性之外。故古云。若认他是佛。自己却成魔。又云。求人不如求自己。但以无始暗动。障此静明。故托彼名号。显我自心耳。然西方亦实有阿弥陀佛。而即此西方佛。亦不在自心外。即事即理。即理即事。大师恐狂愚错认。故首明也。二赞经者。经即佛说阿弥陀经。赞者。以此经是一大藏中第一方便故。是十方诸佛同所赞叹故。以四字名号。普接三根。直通五教故。以依经执持能显自性。于一生中。可从博地。直登十地故。</p>
<p>三感时者。时。即今末法之时。感者。以时丁末法。根多浅薄。法门中人非愚即狂。故微妙法门。或攘臂排为小教。或大笑斥作权乘。又或终日唯动数珠。或穷年但数黄豆。大师婆心甚切。能不为之伤心也。</p>
<p>四述意者。意即大师作疏之意。述。陈也。与前述字解稍异。大师本意。全在兼利。欲发起众生之真信。故极论念佛之宏功尔。盖欲以一句弥陀。遍引群生出于苦海。那容不饶舌耶。</p>
<p>五请加者。加是三宝加被。请者。祈请也。佛灭度后。凡有著述。皆皈三宝冥希加被。良以自己一人心力有限。而佛具无缘大慈。能令精诚祈请者。自得胜智。故请加也。</p>
<p><span style="color:#333399">初明性<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">灵明洞彻。湛寂常恒。非浊非清。无背无向。大哉真体不可得而思议者。其唯自性欤。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p>【演】【通序】灵明二句是纯真。非浊二句是绝妄。灵明是照洞彻。言此照体横遍十方。湛寂是寂常桓。言此寂体竖穷三际。即楞严所谓。常住妙明不动周圆也。</p>
<p>修证即不无。染污即不得故非浊。一切浮尘相。无非妙觉体故非清。迷时似背。而此本不属迷故无背。悟时似向。而此本不属悟故无向。即圆觉所谓。一切众生本来成佛。生死涅槃犹如昨梦也。</p>
<p>大哉。是赞词。以非幻不灭。故云真体。见犹离见。见不能及。有何可思。三世诸佛。到此口桂壁上。有何可议。其唯者。归结之辞。</p>
<p><b>【疏】通序经意。大文分五。自初明性。乃至五请加。今初明性。此经盖全彰自性。又诸经皆不离自性。故首标也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】此经以自性为宗者。自性谓众生性德之佛。非自非他。非因非果。即是圆常大觉之体。而此经所谈行法。正为显此之觉体。盖以据乎心性。称彼名号。名号可彰。托彼名号。观于心性。心性易发也。又复经中一切依正。皆彰我自心。无量光即自性照。无量寿即自性寂。观音即自性悲。势至即自性智。声闻即自性真。菩萨即自性俗。种种庄严。即自性万德万行。若一毫法从心外生。则不名为大乘法也。</p>
<p>问。全彰自性。乃属华严。降此以还。何得有此。答。华严乃诸经王。诸经皆华严眷属。今经以华严性海为宗。既宗华严。何妨约性。又诸经从法华开显之后。不论何经。总皆玄妙。皆可称性故。</p>
<p>诸经不离自性者。三乘十二分教。教教皆归妙性。言言尽摄真如。若离自性。皆为魔境故。</p>
<p><b>【疏】灵者灵觉。明者明显。日月虽明。不得称灵。今惟至明之中。神解不测。明不足以尽之。故曰灵明。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】灵觉者。不同木石之无心。虚空之顽冥。明显者。体露堂堂。无遮无障不得称灵者。日以阳明照昼。月以清凉照夜。虽有光明。而不显灵觉。彼既不自显。人自不得称也。 无缘而照。勿虑而知。谓之神解。大地莫能识其端。至圣犹未穷其顶。谓之不测。</p>
<p><b>【疏】彻者通也。洞者彻之极也。日月虽遍。不照覆盆。是彻而未彻。今此灵明。辉天地。透金石。四维上下。曾无障碍。盖洞然之彻。靡所不彻。非对隔说通之彻。云洞彻也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不照覆盆者。以日月之光属相。不属性故。 辉天地透金石者。以心光遍乎法界。一切诸法无非佛法故。 靡所不彻者。若通与隔对。是通还成隔。非对隔说通之彻。乃真彻也。</p>
<p><b>【疏】湛者不染。寂者不摇。大地虽寂。不得称湛。今惟至寂之中。莹净无滓。寂不足以尽之。故曰湛寂。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不染者。从来不与染法相应。不与诸尘作对。不摇者。万古如如。无有变异。不得称湛者。大地虽常自寂然。而土石诸山秽恶充满不湛也。 如净琉璃。内外莹彻。谓之莹净。寸丝不挂。纤尘不立。谓之无滓。</p>
<p><b>【疏】恒者久也。常者恒之极也。大地虽坚。难逃坏劫。是恒而未恒。今此湛寂。推之无始。引之无终。亘古亘今。曾无变易。盖常然之恒。无恒不恒。非对暂说久之桓。云常恒也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】难逃坏劫者。以三灾到时。劫火洞然须弥七金。悉为灰烬故。 推之无始。引之无终者。以真如自体。非前际生。非后际灭。毕竟常恒。不断不异故。 无恒不恒者。恒外有不恒。此恒亦非恒。恒不恒二边俱遣。乃真恒也。</p>
<p><b>【疏】非浊者。云有则不受一尘。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】云有。不受一尘者。浊者。有也。具足诸法。方谓之有。今自性离一切法差别之相。所谓非有相。非无相。非双亦相。非双非相。非一相。非异相。非非一非异相。非一异俱相。是不立一尘非有也。何浊之有。</p>
<p><b>【疏】非清者。云无则不舍一法。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】云无。不舍一法者。清者。无也。不立一尘。方谓之无。今自性满足一切功德。所谓有大智慧光明义故。遍照法界义故。真实识知义故。常乐我净义故。乃至满足无有所少义故。名为如来藏。是不舍一法非无也。何清之有。</p>
<p><b>【疏】无背者。纵之则无所从去。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】舍此而有所去。方可谓之背。今则匪离跬步。涌现宝花。不出户庭。围绕行树。虽欲纵之。将去何所故无背。</p>
<p><b>【疏】无向者。迎之则无所从来。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】迎之而有自来。方可谓之向。今则无行无住。如是而来。不动不起。如是而来。若欲迎之。从何所迎故无向。</p>
<p><b>【疏】言即此灵明湛寂者。不可以清浊向背求也。举清浊向背。意该善恶圣凡有无生灭增减一异等。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】意该善恶凡圣等者。孟子道性善。天台说性恶。一则就事造边说。一则就理具边说。今则如实空中。善既不立。恶亦何存。祖云。廓然无圣非圣也。经云。凡夫者。即非凡夫非凡也。有无如上。性无前际非生也。性无后际非灭也。本自具足。无法可增非增也。本无一物。无法可减非减也。染净千差非一也。一味平等非异也。以一切言说假名无实。但随妄念不可得故。</p>
<p><b>【疏】大哉二句。赞辞。大者当体得名。具遍常二义。以横满十方。竖极三际。更无有法可与为比。非对小言大之大也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】当体得名者。常言大者。对小之称。今则不然。直指性体。名之曰大。具常遍二义者。涅槃云。所言大者。名之为常。此明体无变易。又言大者。其性广博。犹若虚空。此明体性周遍。无法可比者。世间最大。莫若虚空。经云。迷妄有虚空。空乃有始。此法无始。又云。一人发真归元。十方虚空悉皆消殒。空乃有终。此法无终。是竖穷无法可比也。又云。十方虚空生汝心内。犹如片云点太清里。空乃有际。此法无际。是横遍无法可比也。喻金喻月。亦复如是无可比也。</p>
<p><b>【疏】真者不妄。以三界虚伪。唯此真实。所谓非幻不灭。不可破坏。故云真也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】三界虚伪。唯此真实者。虚者不实。如空中花。本无所有。伪者不真。如输似金毕竟非金。所谓太山有崩裂。大海有枯竭。一切荣华。皆有衰谢。一切眷属。皆有别离也。唯有真如诸法中实。所谓有物先天地。无形本寂寥。能为万象主。不逐四时凋是也。</p>
<p>非幻不灭。出圆觉经。经云。幻身灭故。幻心亦灭。幻心灭故。幻尘亦灭。幻尘灭故。幻灭亦灭。幻灭灭故。非幻不灭。盖谓此性无有变异。毕竟常住。不同诸幻终消灭也。</p>
<p>不可破坏。出起信论。论云。从本以来。离诸名相。毕竟平等。不可破坏。盖谓此性在染不破。法身不坏。不同有为可破坏也。</p>
<p><b>【疏】体者。尽万法不出一心之体。体该相用。总而名之曰真体也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】万法不出一心之体者。谓一切万法皆吾心体。非离万法别有心体。起信云。心真如者。即是一法界大总相法门体。楞严云。此见及缘。元是菩提。妙净明体。又云。一切浮尘诸幻化相。其性真为妙觉明体。所谓扑落非他物。纵横不是尘。山河及大地。全露法王身也。体该相用名之为体者。起信云。一者体大。谓一切法真如平等不增减故。二者相大。谓如来藏具足无量性功德故。三者用大。能生一切世间出世间善因果故。今则若相若用。俱归此体为真体也。</p>
<p><b>【疏】不可思议者。如上明而复寂。寂而复明。清浊不形。向背莫得。则心言路绝。无容思议者矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不可思议者下。是先合解。心言路绝。谓从本以来。离言说相。离心缘相。一切法不可说。不可念。名为真如故。</p>
<p><b>【疏】不可思者。所谓法无相想。思则乱生。经云。汝暂举心。尘劳先起。是也。又法无相想。思亦徒劳。经云。是法非思量分别之所能及。是也。故曰心欲缘而虑亡也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不可思者下。是次分解。法无相想。谓有相可思。无相难思。汝暂举心。尘劳先起。是思之有过也。思亦徒劳。是思之无功也。心欲缘而虑亡者。举心欲缘。思虑先亡。以真如无相想。即心绝故。</p>
<p><b>【疏】不可议者。所谓理圆言偏。言生理丧。经云。凡有言说。皆成戏论。是也。又理圆言偏。言不能尽。经云。一一身具无量口。一一口出无量音。如善天女。穷劫而说。终莫能尽。是也。故曰口欲谈而词丧也。又此经原名不可思议。故用此四字总赞前文。盖是至理之极名也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】理圆者。理性圆融。不可分析。如一多交彻。大小互融。真妄交参。染净不二等。言偏者。如言一则遗多。言大则失小。谈真则违俗。说染则违净等。所谓开口成双橛。扬眉落二三也。是言之有过也。言不能尽。是言之无功也。口欲谈而词丧者。开口欲谈。言谓先丧。以至理绝言。无容措口故。如善天女者。华严云。自在天王有天采女名曰善口。于其口中出一音声。则与百千种乐而共相应等。</p>
<p>至理极名者。如名真如。则可以不妄不变思议。或名圆觉。则可以满足虚灵思议。或名佛性。则可以离过绝非思议。皆非至理极名。今名不可思议。则至理之极名无以加也。</p>
<p><b>【疏】末句结归。言如是不可思议者。当是何物。惟自性乃尔。言性有二。兼无情分中。谓之法性。独有情分中。谓之佛性。今云自性。且指佛性而言也。性而曰自。法尔如然。非作得故。是我自己。非属他故。此之自性。盖有多名。亦名本心。亦名本觉。亦名真知。亦名真识。亦名真如。种种无尽。统而言之。即当人灵知灵觉本具之一心也。今明不可思议者。惟此心耳。更无余物有此不思议体与心同也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法性佛性者。智度论云。佛名曰觉。法名不觉。是乃以智为佛。以理为法。贤首据此。故云。无情无知觉。指其性为法性。有情有知觉。指其性为佛性。然二性虽分属情与无情。法性亦可通有情。以众生乃诸法中之一法故。故曰。兼无情分中谓之法性。佛性唯局有情。不通无情。以木石等无知觉故。故曰。独有情分中谓之佛性。</p>
<p>且指佛性而言者。自性实通二种。如华严云。若人欲识真空理。心内真如还遍外。情与无情同一体。处处皆同真法界。今云尔者。但以此经重一心念佛求愿往生。乃借彼佛境显我自心故。且指有情佛性也。 性而曰自。自有二义。一自然之自。二自己之自。 法尔如然非作得者。妙性天然。不因修得。迷时无失。悟时无得。有物浑成。本自如如故。此自然之自也。是我自己非属他者。以外道。或计自然。或计因缘。或计虚空。或计天与。不一而足。此皆迷己为物所转。不知此性本非天降。不属地生。亦非人与。乃当人自己不属于他故。此自己之自也。对万法曰本心。对始觉日本觉。无知之知谓真知。无识之识谓真识。无有虚妄。无有变异。名为真如。</p>
<p><b>【疏】若就当经。初句即无量光。洞彻无碍故。二句即无量寿。常恒不变故。三四句即灵心绝待。光寿交融。一切功德皆无量故。五句总赞。即经云。如我称赞阿弥陀佛不可思议功德。末句结归。言阿弥陀佛全体是当人自性也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】若就当经下。是解释序文已竟。下复配属诸经。今先就当经配光寿也。绝待交融者。光与寿似对待法。而其实举光则融寿。举寿则融光。原非二物。有何对待。一切功德。谓无漏性功德。无量者。具足圆满不可思议也。而以此句。当非浊非清二句者。以但有清浊向背。即有对待不融通。便不是性功德。便非无量。今无清浊向背。是一切功德皆无量也。 全体是当人者。谓梵语阿弥陀。此云无量寿。无量光。而自性寂。即是无量寿。自性照。即是无量光。寂照不二。即是光寿交融。则阿弥陀佛。岂不即是当人自性。</p>
<p><b>【疏】又初句明无不照。即用大。二句静无不含。三四句迥绝二边。即体大。五句总赞。所谓即三即即一。双泯双存。辞丧虑亡。不可思议。末句亦结归自性也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又初句明无下。配三大也。用大者。谓众生心具有无边妙用。论云。三者用大。能生一切世间出世间善因果故。今此灵明无所不照。即是能生一切世出世善因果也。相大者。谓众生心具有如来智慧德相。论云。二者相大。谓如来藏具足无量性功德故。今此湛寂无所不含。即是具足无量性功德也。体大者。谓众生心是一法界大总相法门体。论云。一者体大。谓一切法真如平等不增减故。今此灵心绝待。迥绝二边。即是不增不减一味平等也。 即三即一。双泯双存者。体非相用。乃至用非体相即三也。而又离体无相用。离相无体用等即一也。一即三则一泯。三即一则三泯双泯也。而又一即三则三存。三即一则一存双存也。存时即泯。泯时即存。非泯非存。不可思议。</p>
<p><b>【疏】又初句言照。即般若德。二句言寂。即解脱德。三四句言寂照不二。即法身德。五句总赞。末句结归。例上可知。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又初句言照下配三德。智慧光明遍照法界名为般若。离一切染得大自在名为解脱。心体离念法界一相名为法身。是三种皆具常乐我净四德。故皆云德。然有果上修成三德。因中性具三德。今指因中性具而言也。</p>
<p><b>【疏】又以四法界会之。则清浊向背。是事法界。灵明湛寂。是理法界。灵明湛寂而不变随缘。清浊向背而随缘不变。是理事无碍法界。不可思议。是事事无碍法界。以此经分摄于圆。亦得少分事事无碍故。末言自性。亦是结属四法界归一心也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又以四法界下配四法界。 法者。轨则也。界有性分二义。事法界界字是分义。以众生色心等法。一一差别各有分剂故。理法界界字是性义。以众生色心等法。虽有差别同一体性故。事理无碍法界者。理由事显。事得理成。理事互融。性分交彻故。事事无碍法界者。一切分齐事法称性融通。一多相即。大小互融。重重无尽故。 不可思议。配事事无碍者。以前三法界。同教一乘。犹可思议。后一唯华严别教一乘。不可思议也。 分摄于圆者。或曰。事事无碍。唯属华严。今经何得有此。故曰。一代时教。唯华严为圆。圆为能摄一切。故诸经无不摄归华严。今此经有少分事事无碍。故得分摄于圆也。</p>
<p>然通序大意先明性者。一切法门全归自性。千经所演无有余因。今此念佛往生。必先明自性弥陀为本。然后一心称名求愿往生。必于宝刹速证无生。直入圣阶度生亦广。所谓先悟昆卢法界。后修普贤行门也。设使不明性体。罔意造修。纵得往生。祗成末品。先明自性意在斯乎。</p>
<p><font color="#333399">二赞经二试经<span>&nbsp;&nbsp;&nbsp;&nbsp; </span>初总赞。二别赞。</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初总赞<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">澄浊而清。返背而向。越三祇于一念。齐诸圣于片言。至哉妙用。亦不可得而思议者。其惟佛说阿弥陀经欤。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】澄浊二句。先叙工夫。三祇二句。次赞超胜。 澄浊而清者。以佛名号投于乱心。乱心不得不净。如水清珠投于浊水。浊水不得不清也。返背而向者。一向流落他乡。不思故国。今则回神宝刹将觐慈尊也。一念是智。片言是境。越僧祇谓智超胜。齐诸圣是境妙圆。僧祇者。无数劫也。</p>
<p>问。三祇行满。即坐道场成正觉。今念佛者。纵得往生尚未得佛。何乃便越三祇耶。 答。今三祇是约信解。以三昧功成之人。虽功行未满。而法身已明。三祇极果已解了故。亦可言超也。此约解言。不论功行。 又越僧祇是实语。不必但约解说。以三祇行满。方得成佛。此是藏教果头佛。今经是圆顿教。但得上生即登初地。而果头佛上与圆教七信齐。岂不是越僧祇于一念。</p>
<p>妙用有二。在如来说经。是利生之妙用。以四字遍引众生出于苦海。岂非至妙。在众生持名。是自利之妙用。以四字直使初心登乎智地。又岂非至妙。</p>
<p><b>【疏】上言灵明湛寂之体。本无清浊向背。毕竟平等。惟是一心。今谓约生灭门。以不如实知真如法一故。不觉心起而有其念。则无明所覆。失本流末。浑乱真体。故名曰浊。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】毕竟平等者。论云。一切诸法。从本以来离诸名相。毕竟平等。唯是一心。今寂照之体。无有清浊向背。正是等同一味。唯一真如。故云毕竟平等。唯是一心也。</p>
<p>约生灭门者。上明性一科。是约真如门说。今赞经。是约生灭门说也。论云。依一心法有二种门。一者心真如门。二者心生灭门。心真如者。即是一法界大总相法门体。心生灭者。依如来藏故有生灭心。所谓不生不灭。与生灭和合。非一非异。名为阿黎耶识云云。此即生灭门也。</p>
<p>以不如实知。不觉有其念者。论云。阿黎耶识有二种义。一者觉义。二者不觉义。所言觉义者。谓心体离念。即是如来平等法身。所言不觉义者。谓不如实知真如法一故。不觉心起而有其念。今释不知真如法一。谓不了如理一味也。得见心性。心即常住。名如实知。即此不知。即是根本无明。心起有念。即是业相。论云。依不觉故。心动说名为业也。然此虽动念而极微细。缘起一相能所不分。即当黎耶自体分也。</p>
<p>无明所覆。失本流末者。无明。即根本无明。即不如实如也。覆。谓覆盖真性。本即真性。末谓三细六粗。既失本自流末。 浑乱真体者。如楞严云。譬如清水。清洁本然。有诸世人。取彼土尘。投于清水。水亡清洁。容貌汨然。名之曰浊。</p>
<p><b>【疏】如澄泥沙。复使净洁。斯之谓清。即指转五浊而成清泰也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】复使净洁者。楞严云。如澄浊水。贮于净器。静深不动。沙土自沈。清水现前。名为初伏客尘烦恼。去泥纯水。名为永断根本无明。</p>
<p><b>【疏】无明所引。弃觉逐尘。违远真体。故名曰背。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】无明所引等。此无明。亦即根本无明。觉即本觉。尘即三细六粗。由无明生业相。乃至造业受报。是渐远真如之觉。随逐境界之尘。如穷子舍父逃逝。故名曰背。</p>
<p><b>【疏】返其去路。复使归还。斯之谓向。即指背娑婆而向极乐也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】返其去路者。谓不须别寻归路。即就路还家。便得返身见父。先破执取计名。空其人执。次破相续智相。荡其法执。次破三细赖耶。归于觉体。斯之谓向也。</p>
<p><b>【疏】然此且就众生一期从迷得悟而言。似有澄之返之之迹。而于自性。实无得失。亦无增损。是故时浊时清。水非易性。忽背忽向。人无二身。所谓修证即不无。污染即不得也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】修证即不无者。南岳让禅师参六祖。祖问甚处来。让云嵩山。祖云。恁么物。恁么来。让云。说似一物即不中。祖云。还假修证否。云。修证即不无。染污即不得。今谓且就众生一期修证。似有澄返之迹。修证即不无也。而于自性实无得失增损。染污即不得也。</p>
<p><b>【疏】三祇者。三阿僧祇劫也。僧祇解见后文。言三者。以释迦成道。从古释迦至尸弃。历七万五千佛。从尸弃至燃灯。历七万六千佛。从燃灯至毗婆尸。历七万七千佛。云三祇也。备经多劫。远之又远。而今不越一念。疾超生死。一念者。即能念阿弥陀佛之一念也。诸圣者。佛及菩萨也。自凡望圣。隔之又隔。而今不出片言。直登不退。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不退有四。以未断烦恼。生同居土。为愿不退。破见思。生方便土。为行不退。破尘沙。分破无明。生实报土。为智不退。破三惑尽。生寂光土。为位不退。则不退名同。而浅深自别。</p>
<p><b>【疏】片言者。即所念阿弥陀佛之片言也。至哉二句。赞辞。至。极也。至极而无以加也。妙者。即上四句总明妙义。用者。力用也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】力用力字。内含三义。一者本性功德力。二者行人念力。三者弥陀愿力。本性如舟船。念力如橹棹。愿力如顺风。三力周圆。必登彼岸故。</p>
<p><b>【疏】夫垢心难净。混若黄河。妄想难收。逸如奔马。历恒沙无数量之劫。轮转未休。攻三藏十二部之文。觉路弥远。而能使浊者清。背者向。一念顿超。片言即证。力用之妙。何可思议。用从体相而出。故止言妙用也。末句结归。言如是妙用当是何经。惟佛说阿弥陀经。足以当之。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】三藏。谓经律论。又佛藏。菩萨藏。声闻藏。十二部谓修多罗。重颂。授记。孤起。无问自说。因缘。譬喻。本事。本生。方广。未曾有。论议。</p>
<p>用从体相而出者。佛证平等真如恒沙性德。然后流出报化之用演说此经。是如来之用。固从体相而出。今众生依经念佛。顿超即证。亦以本有真如。本具性德。方有如是力用。故云从体相而出也。</p>
<p><b>【疏】或问。小乘且置。只如诸大乘经。广如山积。云何妙用偏赞此经。答。修多罗中虽具有此义。未有如此经之明且简者。故夫称性而谈。正直而说。非不圆顿。而澄浊返背。方便未彰。其余法门。或浩博而难持。或幽深而罔措。今但片言名号。便入一心。既得往生。直至成佛 。即方便而成圆顿。神功胜力。不归此经。将谁归乎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】称性而谈指华严。正直而说指法华。方便未彰者。以华严唯谈性海圆融。缘起无碍。相即相入。帝网重重。六相十玄四种法界等。二乘贤圣。尚如聋哑。末法下凡。岂能修证。故方便未彰。法华正直舍方便。但说无上道。开方便门。示真实相。开权显实。会三归一。皆不明示进修方便。故亦方便未彰。浩博难持。如广修万行等。幽深罔措。如直梧一心等。即方便成圆顿者。称彼名号方便法也。上品上生即登初地。岂非圆顿。为通玄秘诀。换骨神丹。如后文所赞。</p>
<p><b>【疏】又前是性德。今是修德。前是自性清净。今是离垢清净。乃至性净障尽等。互融不二。如教中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】又前是下。是总结两节。性德。修德。出天台教。自性清净。离垢清净。出起信论。性净障尽。出圆觉经。互融一句。总顶上三种。互融不二者。谓全性起修。全修即性。性外无修。修外无性也。又旧云。性净障尽。互融不二者。以全性起修时。破全性之无明。断全性之生死。终日本体。终日工夫。性净即障尽也。以全修即性时。虽破无明。破无所破。虽断生死。断无所断。终日工夫。终日本体。障尽即性净也。</p>
<p><font color="#333399">二别赞四<span>&nbsp; </span>初先说经所以。二统论净土功德。三特示持名为要。四广显持名所被。</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初先出说经所以<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">故我世尊。乍说三乘。终归一实。等颁珍赐。更锡殊恩。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】故我世尊乍说三乘者。故字。承上妙用来。我者。亲之之辞。乍说三乘。指华严之后。法华以前。四十年所说之法。</p>
<p>终归一实者。指法华经。此经荡化城之执教。解草庵之滞情。开方便之权门。示真实之妙理故。</p>
<p>等颁珍赐者。如诸子出宅。等赐大车。其车高广。众宝庄校等。</p>
<p>更锡殊恩者。殊恩言异常之恩。因上有如是至妙之用。故于一代时教中复出此经也。</p>
<p><b>【疏】承上。此经具有如是不可思议功德。故佛说此经。良有以也。乍者暂也。暂时之说。非究竟也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】非究竟者。随宜之权。非出世本怀也。如经云。我此九部法。随顺众生说。入大乘为本。以故说是经。是也。</p>
<p><b>【疏】三乘者。乘本无三。榷说有三。谓声闻缘觉</b><b><span style="&quot;Times New Roman&quot;">菩</span>萨也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】乘本无三者。如经云。十方佛土中。唯有一乘法。无二亦无三。 权说有三者。如经云。除佛方便说。但以假名字。引导于众生。</p>
<p><b>【疏】终者对乍而言。实者对权而言。言世尊始成正觉。演大华严。大教难投。随众生根。说三乘法。后乃会权归觉实。悉与大车。故曰等颁珍赐。此如来一代时教之大致也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】始成正觉演大华严者。谓如来于菩提场成等正觉。与四十二位法身大士。及宿世善根成熟天龙八部等。如云笼月。为说圆满修多罗。菩萨万行因华。庄严一乘果海。大教难投者。如文殊。普贤。诸大菩萨。各各领解得益。其上德声闻。积行菩萨。如聋如盲。杜视绝听。于是如来脱舍那珍御之服。著丈六弊垢之衣。退归鹿苑。说四谛。十二因缘。六波罗密之三乘权法。 后乃会权归实者。阿含之后。复经方等弹呵。般若淘汰。四十年余。至法华会上。方能会归一乘也。权即三。实即一。大车。谓大白牛车。即大乘妙法也。</p>
<p><b>【疏】而于其中。复出念佛一门。不论大根小根。但念佛者。即得往生。亦不待根热。方乃会之归实。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不论大根小根三句。对上始成正觉。演大华严说。谓华严纯接上根。下根绝分。今则上自不退菩萨。下及悠悠凡夫。三根普利故。</p>
<p>亦不待根熟四句。对上大教难投五句说。谓法华待根成熟。方乃会归。今则不俟弹呵。无烦淘汰。即得西归故。</p>
<p><b>【疏】但往生者。即得不退。喻如不次之擢。荫序之官。恩出非常。名殊恩也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不次之擢者。言此土修行。渐渐断惑。方出生死。如授官者。必循资格次第升授。今念佛法门。不必渐渐断惑。但得往生即超生死。喻如不循次第。顿授高官也。荫序之官者。言此土修行。功圆行满。方成圣果。如得官者。必明经中式。或汗马成功。今念佛法门。不必功行圆满。仗佛愿力。疾登彼岸。喻如祖宗遗荫。现膺爵禄也。</p>
<p><b>【疏】又殊恩复含二义。一者念佛是恩中之殊。二者持名念佛。又殊恩中之殊也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】念佛恩中之殊者。念佛之比其余法门。固为殊恩。而念佛一门。复有多种。如观像。观想。实相等。而观像。则像去还无。因成间断。观想。则心粗境细。妙观难成。实相。则上智乃克承当。中下未能领荷。唯此持名。至简至易。普摄诸根。鹤冲鹏毕。骥骤龙飞。殊恩中之殊恩也。</p>
<p><span style="color:#333399">二统论净土功德<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">指四十八之愿门。开一十六之观法。愿愿归乎普度。观观宗乎妙心。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】指四十八愿门者。法藏比丘。于世自在王佛所。发四十八愿。佛乃一一拈出。指示众生。故曰指。四十八者。如国中无三恶道愿。乃至最后即得诸忍究竟愿。愿曰门者。门门不同。此非彼故。</p>
<p>开一十六观法者。因韦提启请。乃为宣说。今日始创。故曰开。一十六者。始自落日悬鼓观。终至三辈往生观。观日法者。各有法则修不一故。</p>
<p>归乎普度者。如四教四弘。各有四种。今则纯是众生无边誓愿度也。普谓竖穷横遍。归者。谓虽有四十八种不同。而要其所归。则无非普度也。</p>
<p>宗乎妙心者。宗犹主也。谓虽有一十六种不同。而究其所主。则无非妙心也。妙心者。谓十六观中。若依若正。皆以法界心。观法界境。生于法界依正色心也。</p>
<p><b>【疏】上赞净土法门之胜。今于净土。先出余经。然后较量此经更为殊胜。愿门。观法。具在二经。言从初愿以至愿终。无非尽摄众生同生净土。自初观以至观末。悉是空假中道圆极一心。繇此一心。出生大愿而成正觉。即以本愿还度众生。而归一心净土法门。二经大较。意盖如此。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】悉是空假中道圆极一心者。观法有二。有事有理。事观者。且如日观。行人面西正坐。观日欲落。状如悬鼓。闭目开目。日相现前。名为事观。理观者又二。有次第。一心。次第三观者。先观此日。由想所成。全体性空。无有自性为空观。复有观想因缘。成此日相。则不坏假相为假观。以此二观为方便。次观假处全空。空处全假。非空非假为中观。是乃先空次假后中。为次第三观也。一心三观者。所观之境。即真即俗即中。能观之观。即空即假即中。以一心三观。观三谛一境。而境外无观。观外无境。境观双忘。唯一妙心。此即以具日之心。观于即心之日。令本性日。显现其前。为一心圆妙之观法也。</p>
<p><font color="#333399">三特示持名为要二<span>&nbsp; </span>初较论要约。二究明利益</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初较论要约<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">又以愿门广大。贵在知先。观法深玄。尤应守约。知先则务生彼国。守约则惟事持名。举其名兮。兼众德而俱备。专乎持也。统百行以无遗。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】广以广多广博为义。广多者。如来性中本有妙用。潜兴密应。无有穷尽。广博者。此无尽愿。一一同于觉性。无有分限。大以竖穷横遍为义。竖穷者。此愿尽未来际无有休息。横遍者。此愿充满十方无有边际。 先有始义。即行远自迩之意。又先有急义。即先务之为急意。 贵在知先者。由弥陀悟入法性。从性起愿。性无尽。故愿亦无尽。故知欲入弥陀愿海。必先悟彻自心。不悟广大之心。不入广大愿海故。</p>
<p>深谓观深妙。玄谓理幽玄。经中观法。乃以法界心。观法界境。生于法界依正色心。岂非深妙。经中依正。但应色一相。可照三身。依报一尘。即寂光土。岂不幽玄。 约者。简约也。唯此四字。更无别法。何等简易。又约者。要约也。念佛功成。无事不办。何等要约。尤应守约者。以十六妙观。乃全性成修。全修成性。悟心上士。乃克行持。初学行人。无由凑泊故。</p>
<p>举名兼众德者。由名召体。体外无名。体具众德。则名亦兼众德。故一称名。即称佛众德也。 专持统百行者。以一心持名。万缘自舍。即布施行。一心持名。三业自净。即持戒行等。</p>
<p><b>【疏】即前大本观经。较而论之。知持名尤为要约也。广大者。以四十八愿。并包幽显。统括圣凡。广大恢宏。茫无畔岸。入之必有繇渐。故贵知先。传曰。知所先后。则近道矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】幽显圣凡者。幽指三途。显指人天。圣指三乘。凡指六道。茫无畔岸者。以心无尽。故愿无尽也。</p>
<p><b>【疏】深玄者。以门分十六。事匪一端。而复妙观精微。初心靡及。操之必得其要。故应守约。轲氏曰。守约而施博者。善道也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】初心靡及者。妙宗钞云。观虽深妙。本被初心。若能进功。何忧不就。而大师如此说者。盖有二义。一者。以今正建立持名法门故。二者。初心亦甚不同。有具足圆解之初心。乃至有茫然未识之初心故。 守约谓修身。施博谓天下平。</p>
<p><b>【疏】云何知先。繇生彼国。近事如来。如是大愿。庶可希冀。但得见弥陀。何愁不开悟。故以求愿往生为先务之急也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】但得见弥陀者。永明四科简云。无禅无净土。铁床并铁磨。万劫与千生。没个人依怙。有禅有净土。犹如带角虎。现世为人师。将来作佛祖。有禅无净土。十人九错路。阴境若现前。瞥尔随他去。无禅有净土。万修万人去。但得见弥陀。何愁不开悟。 先务之急者。孟子云。知者。无不知也。当务之为急。尧舜之知。而不遍物。急先务也。</p>
<p><b>【疏】云何守约。良以观虽十六。言佛便周。佛虽至极。惟心即是。今闻佛名。一心执持。可谓至简至易。功不繁施。而万法惟心。心清净故。何事不办。刹那运想。依正宛然。举念欲生。便登彼国。是则难成之观。不习而成。故以持名念佛。所守尤为要约也。天如谓大圣悲怜。直劝专持名号是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】观虽十六。言佛便周者。十六观经。题曰观无量寿佛经者。以十六观法。不出依正主伴。佛是正报。举正足以摄依。日。地。行树。宝池等。无不摄故。佛是化主。举主足以摄伴。观音。势至。乃至九品往生。无不摄故。 佛虽至极。唯心即是者。佛虽万德果人。实不离当人现今一念。以心外觅佛。即邪魔故。 至简至易者。一心执持。至简而不繁。至易而不难。此守约也。 万法唯心者。古云。三界唯心。万法唯识。又云。应观法界性。一切唯心造。心清净故。何事不办者。既得其本。不愁其末也。下文六句。正释此句之义。 运想宛然者。谓三昧既成。想行树则行树明。想宝池则宝池现。想菩萨则菩萨在前。想如来则如来宛尔。以三昧心中随心现相故。 举念便登者。解脱长者言。我欲见阿弥陀佛。随意即见。是也。此施博也。</p>
<p>大圣悲怜者。天如云。观法理微。众生心杂。杂心修观观想难成。大圣悲怜。直劝专持名号。</p>
<p><b>【疏】举名者。佛有无量德。今但四字名号。足以该之。以弥陀即是全体一心。心包众德。常乐我净。本觉始觉。真如佛性。菩提涅槃。百千万名。皆此一名摄无不尽。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】弥陀即是全体一心有二义。一者。阿弥陀佛即是全体一心。以佛复本源究竟觉体。故起信云。离念相者。等虚空界。无所不遍。法界一相。即是如来平等法身。夫法界一相。是离念之心体也。而即是如来。则如来岂不是全体一心。二者。阿弥陀佛四字。即是全体一心。此四字在我心中。明明历历。迥然独照。四字之外无我心。我心之外无四字。岂不即是全体一心。又复真念佛者。唯色唯心。唯观唯境。一名一字。无非实相。岂不即是全体一心。</p>
<p>心包众德者。以真如体中。具足无漏性功德故。 此心不为三际迁流曰常。不为二死逼迫曰乐。具八自在我曰我。离五住污染曰净。本来妙明曰本觉。方始出缠曰始觉。不妄不变曰真如。离过绝非曰佛性。诸佛所得之智曰菩提。诸佛所证之理曰涅槃。</p>
<p><b>【疏】专持者。众生学佛。亦有无量行法。今但持名一法。足以该之。以持名即是持此一心。心该百行。四谛六度。乃至八万四千恒沙微尘一切行门。摄无不尽。故名守约。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】四谛者。苦集灭道也。苦为逼迫相。集为招感相。此世间因果也。道为可修相。灭为可证相。此出世间因果也。此四谛通大小乘，有生灭。无生。无量。无作。。四教不同。然四谛是境非行。今云行者。举所观之境。显能观之行也。</p>
<p><font color="#333399">二究明利益三<span>&nbsp; </span>初因成。二果证。三总结</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初因成<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">从兹两万虑咸休。究极乎一心不乱。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】万虑咸休。是妄心初息。一心不乱。是正念成就。从兹承专持来。究极根咸休来。</p>
<p><b>【疏】不念佛前。念念尘劳。所谓一刹那间。九百生灭。生住异灭。分剂头数。无量无边。天眼莫觑。名万虑也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】念念尘劳者。尘者不净。劳者不逸。聚缘内摇。趋外奔逸。是其相也。 刹那中有九百生灭者。刹那。时极速也。经云。众生一念。有九十刹那。一刹那中。有九百生灭， 生住异灭者。有为四相也。生表此法先非有。灭表此法后是无。异表此法非凝然。住表此法暂有用。 分齐头数者。此非彼曰分齐。各有绪曰头数。</p>
<p><b>【疏】此万虑者。甲灭则乙生。俄去则倏返。百计除之。终莫能得。今以持名之力。正念才举。杂想自除。喻如师子出窟。百兽潜踪。杲日照霜。千林失白。名咸休也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】甲灭乙生者。约彼此说。如贪灭嗔生等。俄去倏返者。约一法说。如才灭复现也。狮子果日喻正念。百兽与霜喻万虑。 出窟潜踪者。狮子出窟时。四足踞地。振尾出声。水性之属。潜没深渊。陆行之类。藏窜孔穴。飞者堕落。诸大香象。奔走失粪。</p>
<p>名咸休也。以上是正释。</p>
<p><b>【疏】故永明谓有人数息。觉观不休。念佛称名。即破觉观。此其验也。休之又休。穷其源本。故云究极。至于一心不乱。是为成就念佛三昧。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】故永明以下是引证。</p>
<p>数息者。数息观也。数出入息。从一至十。对治散乱法也。此法通世间出世间禅。如根本禅。多由数息而入。而六妙门。亦先以数息为首。请观音亦必以数息为助也。初心在缘曰觉。细心观察曰观。正是此人数息工夫。但渠工夫既成。更欲增进觉。觉观不休。亦即是病。遂借称名为转治也。但字字分明。亦是觉。句句接续。亦是观。云何即破觉观。盖是以毒攻毒。用兵止兵。毒尽兵消。身心安乐耳。又或此人径就理持。研究之极。顿入无心三昧。亦不可知。此正是一个咸休样子。故取之以为验也。</p>
<p>休之又休。即所谓精进更精进。放下又放下也。 源本。是万虑之源头根本。近言之。即是融通妄想。以为其本。穷谓浮想消除。于觉明心。如去尘垢。此即是</p>
<p>事一心也。远言之。则是罔象虚无。颠倒妄想。以为其本。穷谓倏然隳裂。圆明精心。于中发化。此即是理一心也。事理一心。皆为成就念佛三昧。三昧者梵语。此云正定。亦云正受。离邪名正。离散名定。以一心不乱。不同凡夫之不定。外道之邪定也。不受诸受。名为正受。以一心不乱。无一法当情。名正受也。</p>
<p><span style="color:#333399">二果证<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">乃知匪离跬步。宝池涌四色之华。不出户庭。金地绕七重之树。处处弥陀说法。时时莲蕊化生。珍禽与庶鸟偕音。琼院共茆堂并彩。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】乃知下。是明理一心境界。匪离四句。正说唯心净土也。处处两句。言触处洞然</p>
<p>。珍禽两句。言一味平等（细玩注中自见）。</p>
<p>跬步涌华者。谓心华灿发。左右逢源。清净光明之体。当处出生也。又心包法界。既妙悟一心。即万亿刹外之莲花。亦不离寸步也。</p>
<p>户庭绕树者。谓觉林增长。道树滋荣。长养众善之体。随处发现也。又法界唯心。既妙悟一心。即万亿刹外之行树。亦不出户庭也。</p>
<p>弥陀说法者。鹊噪鸦鸣。尽是深谈般若。溪光山色。无非全露遮那也。处处者。即古人所谓。炽然说无间歇也。</p>
<p>莲花化生者。从悟而迷。是为胎藏受生。从迷而悟。是为莲花化生也。时时者。即经中所谓。常在于其中。经行及坐卧也。</p>
<p>禽鸟指有情。堂院指无情。举此二种。见情与无情。同成正觉也。偕音并彩。正是法平等。无有高下处。</p>
<p><b>【疏】既得一心不乱。始知莲华行树。种种庄严。并非心外。何必耳听金言。方是弥陀说法。娑婆印坏。始名净土文成者哉。然则珍禽庶鸟。琼院茆堂。何劣何优。何净何秽。故曰西方在目前也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】既得四句明。即此一心。即是净土。何必四句明。不必往生。方成净土。然则四句显唯心境界。无差别相。等同一味也。故曰句总结。</p>
<p>印坏文成者。涅槃二十七云。譬如蜡印印泥。印与泥合。印灭文成。以喻凡夫现在阴灭。中有阴生。今借此文。以喻往生行人。此土阴灭。彼国阴生。须知垂终自见坐金莲身。已是彼国生阴故也。成论明极善极恶。俱不经中阴。如钻矛离手也。</p>
<p><span style="color:#333399">三总结<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">盖繇念空真念。生入无生。念佛即是念心。生彼不离生此。心佛众生一体。中流两岸不居。故谓自性弥陀。唯心净土。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】念空真念者。念即念佛之念。真念即真如体。念到极处。和念脱落。顿离念相。谓之念空。离念相者。等虚空界。法界一相。即是平等法身。故云真念。</p>
<p>生入无生者。生即生死之生。无生即无生忍。生本无体。以念为体。起信云。一切诸法。唯依妄念而得住持。今既念空。所谓皮既不存。毛将安附。自然触髅粉碎。五阴消亡。从有生悟入无生矣。又生即念佛之心。无生谓无生之理。虽念性元生灭。既由有念得入无念。是从生灭顿入无生矣。</p>
<p>念佛念心者。既到真念田地。则其念佛已无能所。能念心外。无有佛为我所念。所念佛外。无有心能念于佛。智外无如。如外无智。如智不二。名念佛即是念心也。</p>
<p>生彼生此者。既到无生田地。则其净土已无彼此。游神亿刹。实生乎自己心中。孕质九莲。匪逃乎刹那际内。彼即是此。此即是彼。彼此无分。云生彼不离生此也。</p>
<p>心佛众生一体者。佛者果德之称。众生秽恶之号。心者灵明之体。念佛未至一心。心不是佛。佛不是生。判然不一。今既念佛即是念心。则反本还源。不见生佛假名。惟一妙明。周遍法界。以即佛之生。念即心之佛。无二相也。</p>
<p>中流两岸不居者。苦域是此岸。乐邦是彼岸。非苦非乐是中流。念佛未至一心。中流两岸。截然不同。今既生彼不离生此。则不见彼岸。不见此岸。并不见非彼非此之中流矣。古云。海藏多罗一叶舟。不居两岸不中流。一篙撑出虚空外。惹得春风笑点头。是也。</p>
<p><b>【疏】承上殊因妙果。正繇念佛至于一心。则念极而空。无念之念。谓之真念。又念体本空。念实无念。名真念也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】念极而空。约修边说。念体本空。约性边说。无念之念。是终日无念。终日念佛也。念实无念。是终日念佛。终日无念也。又此二义。亦乃相须。由念极而空。方知念体本空。工夫不到。不悟本体也。又由念体本空。方得念极而空。本体不空。纵念不空也。</p>
<p><b>【疏】生无生者。达生体不可得。则生而不生。不生而生。是名以念佛心入无生忍。如后教起中辩。故知终日念佛。终日念心。炽然往生。寂然无往矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】达生体不可得者。由心空故。大地平沉。虚空粉碎。推求五阴色心。了不可得也。不生而生者。如以不生为不生。非真不生也。生即不生。是真不生。故永嘉谓。谁无念。谁无生。若实无生无不生等。</p>
<p>又生即念念生灭。此生灭妄心。本自虚妄。无有实体。故云体不可得。达者悟心之本空也。既悟心空。则终日念佛。终日无念。生而不生也。终日无念。终日念佛。不生而生也。生而不生。则生元不可得。不生而生。则不生亦不可得。是真无生也。故云以念佛心。入无生忍。</p>
<p><b>【疏】心佛众生者。经云。心佛及众生。是三无差别。盖心即是佛。佛即是生。诸佛心内众生。念众生心中诸佛也。故云一体。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】三无差别者。谓迷此法有众生名。悟此法有诸佛名。此法诸法中实有心名。然而迷悟本空。中边不立。诸佛众生及心。皆假名也。假名无实。全体即真。故三法相即。无有差别。</p>
<p><b>【疏】中流两岸者。娑婆喻此。极乐喻彼。始焉厌苦欣乐。既焉苦乐双亡。终焉亦不住于非苦非乐。所谓二边不著。中道不安也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】二边谓有无。中道谓非有非无。亦有亦无。不著不安。正是离四句处。</p>
<p><b>【疏】自性弥陀。唯心净土。意盖如是。是则禅宗净土。殊途同归。以不离自心。即是佛故。即是禅故。彼执禅而谤净土。是谤自本心也。是谤佛也。是自谤其禅也。亦弗思而已矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自心是佛是禅者。自心觉照即是佛。自心静虑即是禅。 谤自本心者。以净土乃自心之净土故。是谤佛者。以不离自心即是佛故。是自谤其禅者。以不离自心即是禅故。</p>
<p><span style="color:#333399">四广显持名所被<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">此则理之一心。全归上智。亦复通乎事相。曲为钝根。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】此则理之一心者。以一心念佛有事有理。上文所指乃理一心也。 全归上智者。以理一心。无方所。无形相。不可凑泊。无容拟议。非宿具般若灵根。单刀直入者。鲜能悟入。</p>
<p>通乎事相者。不悟自性弥陀。唯心净土。但以妄念念佛。离此生彼。是则生佛宛然。净秽历然。以我之生。求彼之佛。厌此五浊。欣彼乐邦。与彼理性。全无交涉。此则钝根所行也。</p>
<p><b>【疏】理事一心。详见后文。今谓自性唯心。正指经中理一心不乱言耳。上智乃克承当。钝根未能领荷。故此一心。不专主理。而亦通事。以事一心。人皆可行。所谓夫妇之愚不肖。而与知与能者也。如天普盖。似地普擎。大造之中。无弃物故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><font color="#333399">三感时三<span>&nbsp;&nbsp;&nbsp;&nbsp;&nbsp;&nbsp; </span>初总叹。二别叹。三结叹</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初总叹<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">奈何守愚之辈。著事而理无闻。小慧之流。执理而事遂废。著事而迷理。类蒙童读古圣之书。执理而遗事。比贫士获豪家之券。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】守愚之辈者。愚亦不能障道。故云人一能之己百之等。而过在守字。乃高推圣境。画地自限之辈。小慧之流者。学般若菩萨。须求大智慧。小慧者狂慧也。偏慧也。非真慧也。又此二人之病。在执著两字。故经云。众生处处著。引之令得出。</p>
<p><b>【疏】上言佛慈双被智愚。今言众生不体佛意。有善教。无善学。故可叹也。守愚者。愚而甘愚。小慧者。慧而不慧。良以事依理起。理得事彰。事理交资。不可偏废。著此执彼。厥弊等耳。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】事依理起者。事不自事。因理而事。因自性弥陀。故劝人念弥陀。因唯心净土。</p>
<p>故劝人生净土。 理得事彰者。理不自彰。由事乃彰。因念弥陀。方显自性弥陀。因求净土。乃悟唯心净土。由是心是佛。方乃是心作佛。因是心作佛。方显自心是佛故。</p>
<p><b>【疏】蒙童喻全愚。昏稚未开。仅能读文。了不解义。所谓终日念佛。不知佛念者也。贫士喻小慧。昔有窘人。路获遗券。见其所载田园宫室。金帛米粟。种种数目。大喜过望。自云巨富。不知数他人宝。于己何涉。所谓虽知即佛即心。判然心不是佛者也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】数他宝者。华严云。如人数他宝。自无半钱分等。 判然心不是佛者。是口口谈空。步步行有。吃得肉已饱。来寻僧说禅者。</p>
<p><b>【疏】是故约理则无可念。约事则无可念中吾固念之。以念即无念故。理事双修。即本智而求佛智。夫然后谓之大智也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】是故下伸正意。约理无可念者。以实相理中绝思绝议。举心即错。动念即乖故。念即无念者。以即事即理。即念无念。舍念而求无念。是犹拨波求水。灭器求金。是断灭见。豁达空。非无念本体也。</p>
<p>即本智求佛智者。本智即本有之智。不因修得。不由学成。本自具足者。所谓本觉是也。佛智由断惑而显。修证而成。出缠方得者。即所谓始觉是也。本智约理具。佛智约事造也。</p>
<p><span style="color:#333399">二别叹<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">然著事而念能相继。不虚入品之功。执理而心实未明。反受落空之祸。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】相继。谓一字一字分明。一句一句接续。不虚入品者。谓但能念念接续。无有间断。则已能伏妄。得少分净。可成末品。又或此人夙有灵根。即于此时顿明谛理。随其浅深。或中或上。俱不可知。故曰不虚。</p>
<p>明谓于自本心忽然契合。即所谓一发一切发也。 反受祸者。谓若是修行人。则堕邪外。若凡夫外道。则福尽受轮。若口口谈空。步步行有者。则径堕三途。无有休息。故云受祸。</p>
<p><b>【疏】上文双揭二病。今于二病。别举其尤。谓著事而信心不切。固无足论。假使专持名号。念念相继。无有间断。虽或不明谛理。已能成就净身。品位纵卑。往生必矣。所谓士人作榜尾登科亦不恶。但恐榜上无名耳。安得以守愚病之。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】著事而信不切者。如今世人。口念弥陀。心驰五欲。空谈净土。系念娑婆也。成就净身者。谓三业毫无污染。即所谓纯清绝点。一条白练也。永明云。求净土者。纵饶未明道眼。也须成就净身。</p>
<p><b>【疏】乃至执理而心实了明。亦不必论。假使骋驰狂慧。耽著顽虚。于自本心。曾未开悟。而轻谈净土。蔑视往生。为害非细。所谓豁达空。拨因果。莽莽荡荡招殃祸者也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】心实了明。约三智一心中得。已登初地。入无生忍。于自本心有大开悟者。 不正之谓狂。狂慧者。虽有智慧。非真慧也。有从学问得者。有从工夫得者：有从邪师得者。种种不同。驰骋者。大率谓十方诸佛一口吞尽。何处更觅弥陀。十方世界彻底掀翻。何方别求净土。再说念佛求生。早是钵盂安柄。头上加头也。</p>
<p>不明之谓顽。顽虚者。虽著空理。非真空也。如痴人口口谈空。凡夫四无色定。外道无想。以及非非想阴境空魔。乃至圆虚无心。种种不一。耽著者。大率坚守执著。一向入空。各各自谓成无上道也。 轻谈。谓形于口。蔑视。谓存于心。</p>
<p><b>【疏】问。何故不咎钝人。反抑利者。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不咎钝人。反抑利者。谓著事钝根。不知理性。应当呵责。开其慧性。破其愚蒙。使由事入理可也。何乃舍彼愚夫。反抑利者。盖以钝人自知不如。斤斤自守。无骄无恃。无过无非。利者不然。故抑之也。</p>
<p><b>【疏】答。利者恃才高举。常谓远胜钝人。今为此说。使知画虎弗就。反落一筹。冀彼知非。回心念佛。非曰抑之。实惜之耳。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】画虎弗就者。马援戒子云。龙伯高敦厚周慎。杜季良豪侠好义。效伯高不得犹为谨敕之士。所谓刻鹄不成尚类鹜者也。效季良不得陷为天下轻薄子。所谓画虎不成反类狗者也。</p>
<p><span style="color:#333399">三结叹<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">遂使垂手徒勤。倚门空望。上孤佛化。下负己灵。今生以及多生。一误而成百误。甘心苦趣。束手死门。无救无归。可悲可痛。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】遂使垂手徒勤者。弥陀慈父。终日垂金色臂。接引念佛众生。众生不肯念佛。是垂手徒勤。弥陀终日望众生求生净土。如慈母倚门望子。众生不肯念佛。是倚门空望。若约理观者。手表提携之悲。目表照了之智。同体之悲。不离众生。为垂手深渊。自然之智。遍在六趣。为倚门望子。徒勤空望。是真如内熏无明。而无明全不顾真如也。</p>
<p>今生多生。一误百误者。今生遇此殊胜法门。如久客他乡。乍闻家信。应当勇猛精进。求愿往生。而乃悠悠扬扬。漠然不顾。岂非大误。又不唯今生之误。今生以及多生。一误而成百误也。古云。狭路相逢如不荐。这回要见定还难。是也。</p>
<p><b>【疏】垂手者。古云。嫂溺援之以手。倚门者。王孙贾母云。汝朝出而不还。则吾倚门而望。今谓众生没于苦趣。佛援之如垂手深渊。众生背觉合尘。佛念之如倚门望子。援之虽殷。念之虽切。深沉不起。远逝无还。是孤佛化也。下负者。凡厥有心。定当作佛。故佛教持名。欲人念我自心。成我自佛。而漠然不信。宁不负己灵乎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】凡厥有心。定当作佛者。圭峰云。顷以道非常道。诸行无常。今知心是佛心。定当作佛。故佛教持名。非教念他佛也。乃念我自心。非教成彼佛也。乃成我自佛耳。</p>
<p><b>【疏】今生多生者。生生堕落。无有穷已也。一误百误者。此生蹉过。多劫难逢也。入苦趣。似蝇蛆饪于厕中。赴死门。类牛羊就乎屠肆。莫为救拔。无可归凭。岂不哀哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><font color="#333399">四述意三<span>&nbsp; </span>初槐己不德。二明己所尚。三原己释经</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初愧己不德<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">袾宏。末法下凡。穷陬晚学。罔通玄理。素鄙空谈。画饼何益饥肠。燕石难诬贾目。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】末法对正像言。正者。证也。以现量智。证实相理。初一千年。有教行理果。故曰正也。像者。似也。以比量智。依稀见道。仿佛不真。第二千年。有教行理。而无果证。故曰像也。末法则空腾似量。唯尚斗争。徒有教理而无行果。故曰末也。四教各有内外凡。若乃未通四教。博地凡愚。名下凡也。</p>
<p>橄者。偏隅也。穷。极也。此方在阎浮之极东。故名震旦国。 大师一生自居学地。不敢以先辈自处。故称晚学。</p>
<p>罔通玄理。谓未能实契妙心。空谈。即依通禅客。文字学人。听其言也。超贤圣之前。稽其行也。落凡庸之后。素鄙。谓平素自鄙。</p>
<p><b>【疏】上明念佛获如是益。不念佛招如是损。故述己意。惟崇念佛。今初先以钝根自量也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自量二字极佳。圣之所以成圣。贤之所以益贤也。</p>
<p><b>【疏】末法。则生之不时。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】生之不时者。不生正像。去圣时遥也。</p>
<p><b>【疏】下凡。则报之不胜。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】报之不胜者。非圣贤应迹。是业系凡夫也。</p>
<p><b><span lang="EN-US">&nbsp;</span></b></p>
<p><b>【疏】穷陬。则见之不广。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】见之不广者。不生中华佛国。亲炙多贤广其闻见也。</p>
<p><b>【疏】晚学。则智之不深。事且未能。况复知理。明所言不足取信于人也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智之不深者。非为耆师宿德。久修道行。智慧深远也。</p>
<p><b>【疏】素鄙者。自知浅劣。槐鄙空谈。所谓耻其言而过其行也。画饼可知。喻空谈也。燕石者。似玉而非玉者也。贾胡者。西域贾人善别宝者也。昔有得燕石者。自谓瑜瑾。骄眩俗目。冀得重售。以示贾胡。曰。石也。大惭而返。喻依稀见道。仿佛不真。明眼人前。堪作一笑。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">二明己所尚<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">祗承先敕。笃奉斯经。望乐国为家乡。仰慈尊如怙恃。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】斯经赞扬极乐。劝生极乐。故望乐国为家乡。斯经指示弥陀。劝念弥陀。故仰慈尊如怙恃。千生流浪。不知何处是我家乡。万劫逃亡。未识何人是我父母。斯经指出。敢不悬望而企仰耶。</p>
<p><b>【疏】既揣钝根。事必师古。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】既揣钝根者。为人不可不自揣。自揣若果利根。则丈夫自有冲霄志。不向如来行处行。今既钝根。必须师古。师古二字出尚书。谓后觉者。必效先觉之所为也。</p>
<p><b>【疏】祗者。敬也。世主玉音。法王金口。均名曰敕。笃奉者。奉之至也。乐国言家乡者。寂灭净土。乃当人安身立命处。而舍离故里。飘泊他乡。游子伶仃。唯有思归一念而已。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】寂灭净土下。实就理说。但飘泊思归。亦可双约事理。寂灭净土。即常寂光土也。此乃当人故乡田地。是安我法身。立我慧命处。舍离飘泊者。迷自本心。随逐六尘也。约事。则是不愿往生。贪恋此土。思归一念。是念念称理。而观大事未明。如丧考妣也。约事。则是常忆常念。字字分明。句句接续。行住坐卧。唯此一念。无第二念也。古云。身虽未到莲花土。先送心归极乐天。又云。西方胜友待多时。收拾身心早归去。是也。</p>
<p><b>【疏】慈尊言怙恃者。父曰吾怙。母曰吾恃。佛以大慈大悲。接引众生。是怀我以圣胎。饲我以法乳。即今内外身心。莫不荷其恩力而得成立。劬劳之德。昊天罔极。而乃叛弃本生。螟蛉异姓。惟应怀慕终身。左右无方。定省不违而已。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】佛以大慈下。双约事理。约事。则四十八愿。广度有情。是接引众生。此方念佛。彼土标名。是怀我以圣胎。水鸟树林。咸宣妙法。是饲我以法乳。佛慈加被。身心精进。不退菩提。是荷其恩力。而得成立也。约理。则自性弥陀。念念不离。是慈悲接引。真如本觉。内熏无明。是怀我以圣胎。复作境界之性。引发现行。是饲我以法乳。折旋俯仰。穿衣吃饭。不离这个。是荷其恩力。而得成立也。古云。野老负薪归。村妇连宵织。看他家事忙。且道凭谁力。问翁翁不知。问渠渠不识。嗟哉今古人。几个知恩德。是也。 劬劳之德者。诗云。哀哀父母。生我劬劳。欲报之恩。昊天罔极。螟蛉异姓者。诗云。螟蛉有子。蜾裸负之。教诲尔子。式谷似之。</p>
<p>怀慕终身者。书云。人少则慕父母。知好色。则慕少艾。大孝终身慕父母。左右无方者。礼记檀弓篇云。事亲有隐而无犯。左右就养无方。 定省不违者。礼记曲礼上篇。凡为人子者。冬温而夏凊。昏定而晨省。此三句。约理。则念念回光反照。随顺真如。约事。则从生至老。行住坐卧。夙兴夜寐。一句弥陀无间断也。</p>
<p><span style="color:#333399">三原己释经<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">仍以心怀兼利。道贵弘通。慨古鲜见其全。惟数解仅行于世。辞虽切而太简。理微露而不彰。不极论其宏功。俦发起乎真信。顿忘肤见。既竭心思。总收部类五经。直据文殊一行。而复会归玄旨。则分入杂华。贯穿诸门。则博综群典。无一不消归自己。有愿皆回向菩提。展此精诚。乞求加被。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】心是大师普心。道是佛法大道。鲜见其全者。古来非无妙疏。但于断简残编。略见一二。鲜见全文也。数解仅行者。惟海东疏。越溪解。大佑略解而已。总收部类者。此经与大弥陀经为同部。与十六观。鼓音王。后出弥陀偈经为同类。部者部书。其文虽不同。而同一行门。是一部书也。类者流类。为行虽不同。而同归净土。是一流类也。</p>
<p>一行者。文殊般若会。云何名一行三昧。佛言法界一相。系缘法界。是名一行三昧。修是三昧者。不取相貌。系心一佛。专称名字。随佛方所。端身正向。于一佛念念相续。即一念中能见过去未来诸佛等。会归玄旨者。以净土一门。会归华严十玄妙旨。如后分圆中所明。 贯穿诸门者。以念佛一门。贯穿一代时教诸行法门。如后释一心不乱处所明。</p>
<p>销归自己。即如后文。节节称理之谈。是也。回向菩提。即如下文。同证寂光无上果。是也。</p>
<p><b>【疏】未能自利。先能利人者。苦萨发心。故不忍独善其身。心怀兼利也。兼利之道。弘法为先。而此经注疏。今多泯没。稽古无繇。虽一二仅存。略举大端。未畅厥旨。宏功者。即不可思议功德也。不知此经具有如是功德。则疑而不信。信亦不真。疏钞之作。不容已也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不可思议。不出依正因果。依则同居即寂光。正则应化即法身。因则七日便得功成。果则一生便即不退。何可思议。</p>
<p><b>【疏】肤见者。肌肤在表。所入不深。喻浅见也。浅见奚能测佛深义。而以救世心殷。顿忘其陋也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】肌肤在表。所入不深者。初祖欲返天竺。命门人曰。汝等尽言所得。道付对曰如我所见。不执文字。不离文字。而为道用。祖曰。汝得我皮。尼总持曰。我今所解。如庆喜见阿弥佛国。一见更不再见。祖曰。汝得我肉。道育曰。四大本空。五阴非有。而我见处。无一法可得。祖曰。汝得吾骨。最后慧可礼拜。依位而立。祖曰。汝得我髓。今言肤者。谓所见甚浅也。</p>
<p><b>【疏】心思者。心之官则思。尧舜之圣。尚竭心思。我何人斯。庸可忽也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】尧舜尚竭心思者。书云。尧舜之道。不以仁政。不能平治天下。又曰。既竭心思焉。继之以不忍人之政。而仁覆天下矣。</p>
<p><b>【疏】部类者。专谈极乐大本等五经也。文殊者。文殊般若经。专称名字一行三昧也。杂华者。以华严性海为宗。明教非权浅也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】性海为宗者。华严四分。五周。六相。十玄。四种法界。二十重华藏。及无量香水海。皆从一心流出。故以性海为宗也。</p>
<p><b>【疏】群典者。引诸经论以证明。言非臆见也。详如义理部类二门。及后经文中辩。消归自己者。明不专事相。究其归著。悉皆消化融会。归于我之本性。良繇世出世间。无一法出于心外。净土所有依报正报。一一皆是本觉妙明。譬之瓶环钗钏。器器唯金。溪涧江河。流流入海。无不从此法界流。无不还归此法界也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】世出世间。不出心外者。世间染法。出世净法。染净虽殊。不离自心。以离心无六道。离心无三乘故。</p>
<p>净土依正。皆是本觉者。依即宝池行树等。正即佛及菩萨三辈九品等。如后文所明。宝池即自性之汪洋冲融。行树即自性之出生众善。声闻即自性真。菩萨即自性俗。佛即自性中等。又复一念具足三千。而三千中。生阴二千为正。国土一千属依。国土依正既居一心。一心岂分能所。故曰一一皆是。器器唯金。是全妄全真义。流流入海。是会妄归真义。</p>
<p>无不从此法界流。无不还归此法界者。法界谓一真法界。即起信心真如门。流有流出义。谓从平等法界。一念不觉。流出三细六粗种种境界。还有还转义。谓若离心念。则无一切境界之相。而一切境界全是妙明。</p>
<p><b>【疏】回向菩提者。凡所修为。咸愿往生。是名回向。而向无他向。回向西方者。回向自性也。末二句。蹑前起后。欲与善事。必仗佛加。菩萨且然。况复凡品。精者无二。诚者不虚。古谓精诚之极。鬼神与通。而况三宝大慈。悯念众生。犹如赤子。但有利于众生。精诚求之。宁不加被。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】鬼神与通者。管子云。思之思之。又重思之。思之不得。鬼神其将通之非鬼神之与通。乃精诚之极也。</p>
<p><span style="color:#333399">五请加<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><font color="#008080">归命娑婆说法主。西方接引大慈尊。不可思议佛护经。舍利文殊诸圣者。二土六方遍尘刹。过去见在及当来。无尽三宝咸证知。惟愿慈悲摄受我。我今妄以秽土见。蠡测如来清净心。仰承三宝大威神。加被凡愚成胜智。使我言言符佛意。流通遐迩益含灵。见闻随喜悉往生。同证寂光无上果。</font><span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】偈中初八句。是先皈命。次八句。是正请加。初中又二。初四句。就本经三宝。后四句。指无尽三宝。次中有三。初二句。先出请加所以。中三句。是正求加被。后三句。是回向菩提。</p>
<p>娑婆。此云堪忍。佛具三缘慈名大慈。此经声闻众中舍利为首。菩萨众中文殊为首。故特标出。 二土句。是横遍一切处。过去句。是竖遍一切时。如来清净心者。如来从实相般若流出文字般若。故此经即是如来清净心。寂光无上果者。四十一位法身大士。皆证寂光而非无上。唯妙觉一位。乃为无上果也。</p>
<p><b>【疏】归命。如波罗密例。倒语法也。归义有二。一者归投义。言世人至重者身命。举身命而归依。诚敬之至。无二心也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】归投者。如鸟投林。如客投主。如贫人投大家。</p>
<p><b>【疏】二者归元义。举身命而归依。即是总摄六根还归一心也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】总摄六根者。六根是别。身命是总。 还归一心者。元依一精明。分成六和合。今返六和合。还归一精明也。</p>
<p><b>【疏】娑婆言释迦。西方言弥陀。先释迦者。教所繇与也。孺子封侯。尚不背本。凡夫入圣。岂得辜恩。古有临终焚香先供养释迦者。正此意也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】孺子封侯者。陈平微时。为里社分肉甚均。社老称孺子善宰。平日。使平得宰天下亦如是肉矣。孺子遂以此知名。后魏无知荐于高帝。封功臣时。封陈平为曲逆侯。平曰。臣非魏无知。无由得进。帝曰。若子可谓不背本矣。临终先供释迦者。刘遗民临终见佛。乃焚香谢云。若非释迦如来赞扬净土。焉有今日事。拜谢已。乃随佛往生。</p>
<p><b>【疏】说法主者。说法度生。一土之中。无二佛故。接引者。众生念佛。佛垂接引。喻如行路。弱者接而济之。迷者引而导之也。复有二义。见生接引。则资其道心。临终接引。则摄其神识。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】现生接引者。不现身语。冥冥加被。精心阴速。发彼神识也。 临终接引者。现</p>
<p>身语意。摄其神识。归于净土也。</p>
<p><b>【疏】大慈尊者。如母忆子。名之曰慈。慈无以加。名之曰大。尊即主义。交互言之。方可释迦此土之尊。弥陀彼土之主也。兼二如来。是谓佛宝。不可思议佛护念经。此经原名也。是谓法宝。舍利文殊等。闻经众也。是谓僧宝。称之为宝。略有六义。一希有义。二离垢义。三势力义。四庄严义。五最胜义。六不改义。具如要集中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】希有者。如隋珠卞璞。世所希有。今佛则如优昙华时一现耳。法则如来因中舍身而求半偈。僧则天帝尚发愿为末法比丘。岂非以希有之故。 离垢者。如美玉无瑕。精金出矿。今佛破五住污染。法称离欲。僧离世染也。 势力者。如钱可通神。能使亡者续。死者生。势力也。今三宝能降伏诸魔。制诸外道。何等势力。庄严者。如璎珞严身。七宝严土。庄严也。今三宝现微妙身。成微妙土。说微妙法。化微妙众。何等庄严。 最胜者。世间胜妙无过七宝。今佛称两足尊。法称离欲尊。僧称众中尊。是最胜也。 不改者。精金百炼。愈新愈妙。今佛则法身常住。无有变异。法则火不能焚。水不能漂。僧则逢魔不退。遇难转坚。是不改也。</p>
<p><b>【疏】推而极之。极乐娑婆二土。四维上下十方。以至微尘佛刹。则遍一切处。过。现。未来。则遍一切时。于中三宝。横该竖彻。无穷尽也。又三宝者。复分事理。有别有同。如后文辩。今是内外自他悉归命也。古云。佛灭度后。凡诸弟子。所有著述。皆归三宝。良繇圣境高玄。佛言微妙。而欲以凡夫亳末之智。罔自评量。是乃用蠡测海。持管窥天。漫自疲劳。所得几何。故必归命三宝。冥希加被。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】事理同别者。住持三宝为事。一体三宝为理。佛不是法等为别。又佛有三身四教。法有教行理果。僧有十圣三贤。四果四向。皆别也。同体三宝为同。内自约理。外他约事。</p>
<p>著述皆皈三宝者。示学有所宗。不敢自用自专也。 用蠡测海者。东方朔答客难云。以管窥天。以蠡测海。以挺撞钟。岂能通其条贯。考其浅深。发其音声哉。</p>
<p><b>【疏】威神者。如经言佛力不可思议。法力不可思议。贤圣力不可思议。仗三宝力。能使愚衷。忽成胜智。凡口所述。冥通圣心也。遐迩者。兼处与时。处则繇一隅以至周遍十方。时则繇刹那以至尽未来际。皆名自迩及遐也。含灵者。拣非木石。谓一切有情也。见闻随喜者。但于此经。目览耳听。以至暂尔随顺生欢喜者。皆植善根。同生彼国也。寂光者。如来真净土。生彼国已。见佛闻法。悟无生忍。得自本心。寂照不二。名常寂光。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如来真净土者。上三土未为真。而寂光乃为真。然寂光亦有净秽不同。四十一位法身大士所居为秽土。唯佛一人所居为净土。今日如来真净土。则是常寂光净土也。名之为真者。妙宗钞云。诸佛如来所游居处。真常究竟极为净土。是也。寂照不二者。谓寂而常照。照而常寂。即寂即照。即照即寂。 名常寂光者。常即法身。寂即解脱。光即般若。是三点不纵横并别。名秘密藏。诸佛住处。无量甚深法性也。</p>
<p><b>【疏】无上果者。佛证圆满大觉。超越二乘及诸菩萨。此果之上更无过者。名无上果。是证佛一切种智也。经云。皆得不退转于阿耨多罗三藐三菩提。则知但得往生。毕竟成佛。故云同证寂光无上果也。乞求加被。意盖如此。以上通序一经大意竟。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】圆满大觉者。离迷曰觉。离小曰大。离因曰圆满。更无过者。天台云。无上士者。如十五日月。圆满具足。众星中王。最上最胜。威德特尊。更无过者。是也一切种智者。究尽诸法实相。边际智满。种觉顿圆也。</p>
<p>经云下。是防伏难。恐有人问。才得往生。何乃便证无上果。故云云也。</p>
<p><font color="#333399">二开章释文二<span>&nbsp; </span>初略标。二详释。</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初略标<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">将释此经。总启十门。一教起所因。二藏教等摄。三义理深广。四所被阶品。五能诠体性。六宗趣旨归。七部类差别。八译释诵持。九总释名题。十别解文义。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】教起所因者。圣人言不虚发。动必有由。非无因缘而宣斯典。故首之以起教因缘。佛教虽广。不出三藏十二部。未委此经何所摄属。故受之以藏教等摄。已知此经三藏之中修多罗摄。五教之中属终顿圆。未知顿圆之义深浅广狭。故受之以义理深广。既知义理包博冲深。未审此经被何根器。故受之以所被阶品。已知此经被机普遍。未知能诠何为体性。故受之以能诠体性。已知能诠之体如是该罗。未审所宗尊崇何义。故受之以宗趣旨归。已知此经旨趣冲玄。未审当部等类为有几种。故受之以部类差别。已知部类详略同别。未委译自何时。凡有几译。以至注释持诵有何灵验。故受之以译释诵持。大旨既陈。随文解释。先明总题。使知纲领。故受之总释名题。总义虽知。别又难晓。从如是我闻至终。为何等文。是何等义。使沉隐之义彰于翰墨。故受之以别解文义也。</p>
<p><b>【疏】此例华严疏旨。略为十门。前八义门。后二正释。又此与天台五重玄义。大同小异。盖开之成十。束之成五。稍有详略云尔。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】五重玄义者。乃能召之名。所诠之体。会体之宗。宗所成用。上四教相。如天台教。今贤首。则有十门差别。大同小异。 稍有详略者。此详彼略也。此中释名。即天台名。此中能诠体性。即天台体。宗趣旨归。即天台宗。所被阶品。即天台用。余五即天台教相也。</p>
<p><span style="color:#333399">二详释十初教起所因至十别解文义<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><font color="#333399">初教起所因二<span>&nbsp; </span>初总。二别。</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初总<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">先明总者。谓如来唯为一大事因缘出现于世 。则一代时教。总其大意。唯欲众生开示悟入佛之知见。今此经者。直指众生以念佛心入佛知见故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】先明总者。总括一代时教也。一大事因缘者。非三非五为一。称体而周曰大。出世仪则曰事。众生本具为因。诸佛指示为缘。 开示悟入佛知见者。三智圆显曰佛知。五眼圆明曰佛见。诸佛知见。众生本具。住行向地。为开示悟入。开者。如开千年宝藏。示者。一一指陈。悟者。豁然晓了。入者。和身一倒也。</p>
<p>念佛心。即最初事理二持之心。入佛知见。乃最后寂光无上果。即此事理二持。皆从有念而起。念之既久。根尘自空。诸念自落。若复精进不已。和念佛之念亦复脱落。顿入无心三昧。自然五阴俱销。圆明发化。如是乃超十信。十住。十行。十回向。四加行心。菩萨所行金刚十地。等觉圆明。入于如来妙庄严海。圆满菩提。归无所得。是之谓入佛知见也。</p>
<p><b>【疏】大事因缘者。引法华经文。彼经以如来出世。本欲度诸众生。悉皆成佛。不得已故。权说三乘。后至机热。会三归一。方酬本意。故知华严以后。法华以前。虽有种种法门。浅深不一。无非为此大事因缘。除此一大事外。更无二事。今但一心持名。即得不退。此乃直指凡夫自心究竟成佛。若能谛信。何须遍历三乘。久经多劫。不越一念。顿证菩提。岂非大事。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】本欲度生成佛者。法华云。佛自住大乘。如其所得法。定慧力庄严。以此度众生。若以小乘化。乃至于一人。我则堕悭贪。此事为不可。 不得已权说三乘者。法华云。我所得智慧。微妙最第一。众生诸根钝。云何而可度。寻念过去佛。所行方便力。我今所得道。亦应说三乘。 后至机熟会三归一者。法华云。十方佛土中。唯有一乘法。无二亦无三。除佛方便说。唯此一事实。余二则非真。终不以小乘。济度于众生。 方酬本意者。法华云。我本立誓愿。欲令一切众。如我等无异。如我昔所愿。今者已满足。</p>
<p>种种法门浅深不一者。如阿含保证。方等弹呵。般若淘汰等。何须遍历三乘者。如前越三祇于一念。齐诸圣于片言等。</p>
<p><span style="color:#333399">二别<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">别则专就此经。复有十义。一大悲悯念末法。为作津梁故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】悯念末法者。末法。则去圣时遥。圣贤隐伏。邪法炽盛之时。最可悯故。</p>
<p><b><span style="color:teal">二特于无量法门。出胜方便故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】出胜方便者。众生有恒沙烦恼。佛说恒沙法门。皆方便也。唯此法门。方便中之方便。故曰胜方便。</p>
<p><b><span style="color:teal">三激扬生死凡夫。令起欣厌故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】激扬生死凡夫者。凡夫出生入死。旷劫沉沦。不知生死可厌。涅槃可欣。如法华经云。不识苦尽道。不知求解脱故。</p>
<p><b><span style="color:teal">四化导二乘执空。不修净土故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】化导二乘者。二乘。但证偏空。不悟法性。沈空滞寂。中止化城。不信有他方净土故。</p>
<p><b><span style="color:teal">五勉初心菩萨。亲近如来故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】勉进初心者。初发心菩萨。欲于娑婆世界。救度众生。忍力未充。自他俱溺。有何利益。必须求生净土。亲见弥陀。得忍方可还来故。</p>
<p><b><span style="color:teal">六尽摄利钝诸根。悉皆度脱故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】尽摄利钝者。教小。则不被大根。教大。则下根绝分。今则上自菩萨。下及悠悠凡夫。无机不接故。</p>
<p><b><span style="color:teal">七护持多障行人。不遭堕落故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】护持多障者。此土业风浩大。尘境粗强。难于修进。今则念佛众生。佛常住顶永无魔事故。</p>
<p><b><span style="color:teal">八的指即有念心。得入无念故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】的指有念心者。有念。即念佛之心。无念。即真如之体。一切法门。无非教人离念。归于真如。今此法门。不必舍念。得入无念故。</p>
<p><b><span style="color:teal">九巧示因于往生。实悟无生故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】实悟无生者。法本无生。众生迷昧。于无生中。妄见生灭。受大苦恼。纵欲灭生归无。其生转炽。今乃巧示往生。实悟无生故。 梧无生有二。或于此土。理一心成。即悟无生。或往生之后。见佛闻法。乃悟无生。</p>
<p><b><span style="color:teal">十复明径路修行。径中之径故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】径中之径者。念佛。已是修行径路。而持名念佛。但以四字洪名。直登不退。事不繁。而功极大。故为径中之径。</p>
<p><b>【疏】释见下文。而生起有序。喻如钩锁。初以众生迷溺。为作津梁。二所以能为津梁者。为有最胜方便故。三何名最胜方便。以能直度凡夫故。四岂独凡夫。亦度二乘圣人故。五岂独二乘。亦度菩萨故。六岂独人中。亦普度一切众生故。七岂独平处度生。偏度障难故。八虽云度生如是广大。实不离众生一念得入无念故。九既即念得无念。亦即生得无生故。十通该前九。知此持名念佛。径中之径故。又繇是径中之径。乃能津梁末法故。则后先次第。终始循环。故云钩锁。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】念入无念者。念体本空。因妄故有。今以妄息妄。如以毒攻毒。病愈体平。妄穷真露故。<span>&nbsp; </span>生得无生者。生无有体。以念为体。念不空。则生不空。念空。则生空故。</p>
<p><b><span style="color:teal">初大悲悯念末法为作津梁者。佛成道时。已当浊世。况今末法。转展陵夷。正入斗争。转展陵夷。后之又后。皆赖此经神力。救拔余生。岂非至极悲心。预垂济度。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】为作津梁者。津。济度处。梁。桥也。以一句弥陀。运此岸众生。置于彼岸。是为作津梁也。 佛成道下。虽文有三转。说大悲有三。而正意重在末法。观题中末法二字可知。</p>
<p><b>【疏】已当浊世者。人寿二万岁时。即入劫浊。释迦出时。人寿百岁。久经浊世。已为可悯。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】二万岁时即入劫浊者。以二万岁前烦恼轻微邪见薄少。人天众盛。三恶道稀。寿命久长。时犹未浊故。 释迦出时人寿百岁者。于住劫中。今当第九辘轳小劫。有四佛出。劫初八万岁。减至六万岁。拘留孙佛出。减至四万岁。拘那含佛出。减至二万岁。迦叶佛出。减至百岁。释迦佛出品减至三十岁。小三灾即起。至于十岁。减之极也。又过百年增一岁。增至八万四千岁。金轮王出世。增之极也。过是以后。第十小劫。又过百年减一岁。减至八万岁时。弥勒下生。此后复有九百九十五佛。相继而出。尽二十小劫满。大三灾起。坏世界也。</p>
<p><b><span lang="EN-US">&nbsp;</span></b></p>
<p><b>【疏】正人斗争者。前五百年。解脱坚固。渐次五百。禅定多闻而及塔寺。今当斗争坚固之时。更为可悯。后之又后者。乃至法灭。倍更可悯。故佛说此经。略而计之。大悲有三。一者佛在世时。怜此五浊。说难信法。是为第一重大悲悯念众生。二者佛灭度后。福慧日浅。罪障益深。故说此经。咸令未来虽不见佛。佛灭法存。但有信者。速超生死。是为第二重大悲悯念众生。三者如大本言。佛灭久远。当来之世。经道灭尽。独留此经住世度生。最后方灭。则知滔天之际。尚作慈航大夜方沈。犹称法炬。是为第三重大悲悯念众生也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】经道灭尽者。始自首楞严经。般舟三昧经。终至十二分教。悉皆灭尽。独留阿弥陀经。住世百年。最后方灭也。 法灭时袈裟自然变白。藏经自然无字。十六罗汉。尽收世间一切经法。贮于铜塔。绕塔经行。叹言。释迦法灭。然后此塔沉至金刚际。则世界法灭也。 滔天之际。大夜方沈者。喻众生烦恼日深。无明日厚。古云痴云叆叆性天昏。识火交煎心鼎沸是也。</p>
<p><b>【疏】譬之慈父。忧念后昆。心无尽故。置为生计。能使远裔残支。至于家破身贫。犹堪资藉。故曰至极悲心。预垂济度。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">二特于无量法门出胜方便者。入道多门。本无拣择。险夷曲直。难易攸分。则无量门中。念佛一门。最为方便。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】入道多门者。如楞严。二十五人。各说圆通方便。净名。三十二士。共谈不二法门等。</p>
<p><b><span style="color:teal">略陈有四。一不值佛世。得常见佛方便。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】不值佛世。谓释迦已过。慈氏未来。得常见佛有三义。一临终之际。佛来接引。二已生之后。常见弥陀。三禅观之中。得靓圣相。</p>
<p><b><span style="color:teal">二不断惑业。得出轮回方便。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】不断惑方便者。如小乘必断尽见思。方出三界。大乘人直至命根断尽。业识枯干。始出生死。故云毫厘系念。三途业因。瞥尔情生。万劫羁锁。今此念佛。但能伏妄。即得往生故。</p>
<p><b><span style="color:teal">三不修余行。得波罗密方便。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】不修余行方便者。如布施。必须三轮空寂。持戒。则不缺不破。乃至随定具足。方曰波罗密。诚非易修也。今兹念佛。不出一心。万行具足故。</p>
<p><b><span style="color:teal">四不经多劫。得疾解脱方便。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】得疾解脱方便者。依余法修。千生炼性。百劫调心。方得解脱。禅门虽云一生了道。亦乃多劫熏修。如永嘉云。吾早曾经多劫修。不是等闲生诳惑是也。今兹念佛。但称念弥陀。疾登彼岸故。</p>
<p><b>【疏】法门者。道体幽玄。从门始入。为门不同。故云无量。权巧接引。令得入门。名为方便。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法门者。轨生物解曰法。圣智通游曰门。 道体幽玄者。道无形相。无方所。不可凑泊。无容拟议。论语云。仰之弥高。钻之弥坚。瞻之在前。忽焉在后是也。从门始入者。楞严云。忽蒙天王赐与华屋。要因门入。论语云。不得其门而入。不见宗庙之美。百官之富。权巧接引令得入门者。此门遍一切处。头头可入。法法堪归。古云。处处绿杨堪系马。家家有路透长安。其如众生不知。处处逢渠。头头错过也。</p>
<p><b>【疏】而言胜者。方便中方便也。即观经所谓异也。多门者。或谓门门可以入道。何必念佛往生。而有易有难。不妨无拣择中而说拣择。险者崎岖难行。曲者纡回难到。喻余门也。夷坦则易行。喻念佛人皆可为。直捷则易到。喻念佛速超生死。如韦提希。亦遍观十方世界。而惟愿生极乐也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】崎岖难行者。如前浩博难持。幽深罔措等。纡回难到者。如僧祇积行。旷劫勤修等。韦提遍观愿生极乐者。世尊从顶放光。照十方界。复收宝光。结为金台。其中普现十方佛土。令韦提遍观。韦提独愿生于极乐也。</p>
<p><b>【疏】得常见彿者。起信论既示真如三昧。及二门止观竟。复云。有初学是法。其心怯弱。以娑婆不常值佛。惧谓信心难就。如来有胜方便。摄护信心。谓专意念佛。即生佛土。常见于佛。如修多罗说。专念西方极乐世界阿弥陀佛。即得往生。终无有退。此经则七日一心。佛现在前。是也。故知灵山已过。龙华未来。无佛世中。而得见佛。是名最胜第一方便。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】真如三昧。有正观。有方便正观。即法界一相。一切诸法。平等无二。方便者。谓推求五阴色之与心。终不可得。若能观察知心无念。即得随顺入真如门故。</p>
<p>二门止观者。止。谓止一切境界相。有离境。除心。二法。观谓分别因缘生灭相。有法相。大悲。大愿。精进。四行。 是法。指修行五门。谓一施。二戒。三忍。四精进。五止观也。 初学是法者。指不定聚众生。修信未满者。 其心怯弱。是内心既劣。娑婆不常值佛。是外缺胜缘。故信行难成。将欲退也。 信心有四种。一者信根本。所谓乐念真如法故。二者信佛有无量功德。常念亲近供养恭敬。发起善根。愿求一切智故。三者信法有大利益。常念修行诸波罗蜜故。四者信僧能正修行。自利利他。常乐亲近诸菩萨众。求学如实行故。 就者。成就。即信成就发心也。论云。信成就发心者。发何等心。略说三种。一者直心。正念真如法故。二者深心。乐习一切诸善行故。三者大悲心。欲拔一切众生苦故。难者。谓修行信心。经一万劫。方得成就故。<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>终无有退。约有三种。一如莲花未开时。信行未满。未名不退。但以处无退缘。故称不退。二信位满足以去。华开见佛。入十住位。得少分见法身。住正定位也。三者三贤位满。入初地以去。证遍满法身。生无边佛土。如佛记龙树等。住初地。生净土也。 此经则七日二句。是引本经为证。而四段文中皆引本经为证者。明分此四种。非臆见也。</p>
<p><b>【疏】得出轮回者。繇惑起业。繇业感报。往来六道。轮转无穷。依余法修。直至惑尽。始得出离。而托质世间。升沈未保。唯玆念佛。带惑往生。以己念力。及佛摄受大神力故。一生彼国。即超三界。不受轮转。经云。众生生者。皆是阿鞞跋致。是也。是为最胜第二方便。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】直至惑尽始得出离者。思惑不尽。不出三界。尘沙不尽。不出二乘界。无明不尽。不出菩萨界。 带惑往生者。观经上上品生者。断无明惑。中上品生者。断见思惑。乃至中下品生者。始断见惑。若下辈三品。则全未断惑。但稍能伏妄。成就净身。即生彼国。故云带惑往生也。</p>
<p><b>【疏】得波罗密者。诸菩萨众。有恒沙劫中。修六度万行。未能满足。而今一心念佛。万缘自舍。即布施波罗密。一心念佛。诸恶自止。即持戒波罗密。一心念佛。心自柔软。即忍辱波罗密。一心念佛。永不退堕。即精进波罗密。一心念佛。余想不生。即禅定波罗密。一心念佛。正念分明。即般若波罗密。推而极之。不出一心。万行具足。如大本法藏愿云。若我成佛。国中有情。不获神通自在波罗密多。不取正觉。是为第三最胜方便。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】度万行。有大小乘事理不同。而理中。又复深浅。如天台四教所明。不出一心万行具足者。此一心亦分事理。若理一心具足万行。自不必说。即事一心。虽未入理。而于藏教事六度。事万行。亦可云具足也。</p>
<p><b>【疏】得疾解脱者。智论云。有诸菩萨。自念谤大般若。堕恶道中。历无量。劫。虽修余行。不能灭罪。后遇知识。教念阿弥陀佛。乃得灭障。超生净土。又十住断结经云。是时座中。有四亿众。自知死此生彼。牵连不断。欲为之源。乐生无欲国土。佛言西方去此无数国土。有佛名无量寿。其土清净。无淫怒痴。莲华化生。不繇父母。汝当生彼。故大本云。吾萨欲令众生速疾安住无上吾提者。应当起精进力。听此法门。是知蚁山风水。迟疾天殊。古谓欲得一生取办。便于是法留心。是名最胜第四方便。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智论中罪即是障。以罪能障道。故复云障也。此念佛乃得灭者。彼佛有不思议威神力故。不思议大愿力故。故此念阿弥陀佛。即大般若。如人从地倒。还从地起也。此疾得解脱之一证。 十住断结经中。死此生彼。皆因欲故。西方无欲。故顿超生死。此疾得解脱之二证。 起精进力听此法门者。听法有三。耳听。心听。及于神听。下士耳听。如风过耳。中士心听。颇能解义。上士神听。深悟实相。今言精进听法。是不以缘心听法。以神听也。 蚁山风水者。莲宗宝鉴云。余门学道。如蚁子上于高山。念佛往生。似风帆扬于顺水。</p>
<p><b><span style="color:teal">三激扬生死凡夫令起欣厌者。以诸众生沉迷自性。甘受轮回。旷劫至今。曾无省励。故示苦乐两土。爰开折摄二门。激之扬之。俾欣俾厌。胜心既发。净业斯成。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】激扬生死凡夫者。生而死。死而生。万劫千生。无有穷已。故名生死凡夫。激者。激励。令人起厌。扬者。鼓扬。令人起忻。 沉迷自性者。迷者。昏迷。沈者。迷之极也。自性。即注中平等法门。由最初一念无明。生起六粗三细。遂性心失真。颠倒行事。轮回是中。自取流转也。</p>
<p>示苦乐两土者。谓乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沈也。 开折摄二门者。众生耽恋娑婆。佛则极言娑婆之苦以折伏之。众生罔知净土。佛则极言净土之乐以摄受之。是于念佛一法</p>
<p>。具折摄二门也。 胜心。谓勇猛心。精进心。净业所以不得成就。皆由悠悠扬扬。心不猛利耳。果能一日用力。发大勇猛。发大精进。工夫无不成就。故云胜心既发。净业斯成。</p>
<p><b>【疏】若据平等法门。非垢非净。则欣厌无地。折摄何施。但今生死凡夫。迷心逐境。备历轮回。头出头没。甘心忍受。曾无一念省发奋励。求愿出离。而复遮其欣厌。欲令直悟自心。是犹田蛙井鲋。不与之水。而反责以冲霄。只益沉沦。于事何济。于是无苦乐中。示苦示乐。苦以折伏。乐以摄受。折则激其顽迷。而令起厌离。摄则扬其懈怠。而俾生欣乐。然后久在泥涂。始嫌污秽。乍闻净妙。浚起愿求。此大火聚。彼清凉池。炎烧众生。不得不避此而趋彼矣。方便度生。法自应尔。生彼国已。见佛闻法。得无生忍。方悟此心本来平等。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】迷心逐境者。不知心之本空。从始洎终。念念生灭。是谓迷心。不识境之本寂。随逐六尘。对境造业。是谓逐境。 田蛙井鲋者。庄子云。田蛙不可语于海者。拘于墟也。易经井卦爻辞云。井谷射鲋。<span>&nbsp; </span>于事何济者。谓若是大鹏金翅。搏风九万。水激三千者。可责以冲霄。田蛙井鲋。责之何益。若是上根利智。心游域外。足蹈大方者。可教直悟自心。生死凡夫。教之何用。</p>
<p>得无生忍者。无生指法性而言。无少法生。无少法灭。故曰无生。忍者。指始觉智言。以始觉智。契法性理。心中了了。吐露不出。如忍事人。非怀非出。名无生忍也。</p>
<p><b><span style="color:teal">四化导二乘执空不修净土者。良以乍得我空。即生耽滞。闻说净佛国土。教化众生。心不喜乐。故令回小向大。发意往生。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】二乘执空者。二乘人单修正观者。但念空无相无作。兼修助观者。多由四空以入灭尽。故皆执空。又复声闻人。多于四谛中。居灭已休。更不前进。成缠空种。缘觉人多于觉明中。即立涅槃。而不前进。生不化种。故多执空。不修净土者。自谓已得涅槃故。又复厌离有为故。</p>
<p>乍得我空者。空有四种。一人空。二法空。三空空。四空空亦空。今但初得人空也。<span>&nbsp; </span>即生耽滞者。谓沈空滞寂。堕无为坑。饮三昧酒也。</p>
<p>净佛国土教化众生者。净名经云。菩萨取于净国。皆为饶益诸众生故。宝积。当知直心是菩萨净土。菩萨成佛时。不滔众生来生其国。深心是菩萨净土。菩萨成佛时。具足功德众生来生其国。乃至六度万行等。 心不喜乐者。向由著有。故受轮回。今得人空。轮回乍息。味著偏空涅槃之乐。闻说菩萨广行万行。净土化生。自然不生一念好乐之心也。</p>
<p><b>【疏】乍得我空者。小乘但悟蕴中无我。不知蕴亦是空。执境为有。唯欲避境趋寂。故闻净土化生。心不喜乐。如诸声闻。不见舍那神力。不与菩萨大会。以本不赞说十方佛刹清净功德故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】但悟蕴中无我不知蕴亦是空者。空有二。一我空。谓无我。人。众生。寿者。此是二乘所证。二法空。谓无色受想行识。此是菩萨所证。今文蕴中无我。是我空也。蕴亦是空。是法空也。小乘观身不净。观受是苦。观心无常。观法无我。故悟蕴中无我。若照见五蕴皆空。则是大菩萨境界。故彼不知。 亦是空者。以五阴法。自性不生。则无有灭。本来涅槃故。 如诸下。引华严为证。</p>
<p><b><span lang="EN-US">&nbsp;</span></b></p>
<p><b>【疏】古谓小乘无他佛之说。大教有刹海之谈。斯名独善之流。亦号钝阿罗汉。是以教令回断灭心。修净土行。乃知诸佛菩萨。悲智行愿。如是广大。如是无尽。心不碍境。境不碍心。一切诸法。本性自空。终日度生。终日无度。而单修禅定。不愿往生。是为大失矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】古谓下。引古语为证。 无他佛之说者。小乘但知有释迦。不知十方诸佛。此句影略大教。有他方诸佛。 有刹海之谈者。如华藏世界品。有十不可说佛刹微尘数世界种。一一世界种。有二十重无尽世界。此句影略小乘。唯知有娑婆。</p>
<p>诸佛菩萨。具三缘悲。四种智。涅槃五行。无作四宏。故为广大无尽。 心即境。故不碍境。境即心。故不碍心。 楞严云。见与见缘。并所想相。如虚空花。</p>
<p>本无所有。故云本性自空。一切诸法。不出色心二种。今众生。是色法。度生。是心法。既一切自空。岂非终日度生。终日无度。 乃知二字。直贯至终日无度。中有两节。诸佛菩萨四句。应上文净土化生。心不喜乐。心不碍境六句。应上文执境为有。唯欲避境趋寂。大率小乘病根。只在但悟蕴中无我。不知蕴亦是空两句。以但悟蕴中无我。故唯知所证为极。不复知有大乘妙用。闻净土化生。自心不喜乐也。今日回心。乃知大乘妙用。如是广大。如是无尽尔。以不知蕴亦是空。故不知一切浮尘幻化。当处出生。随处灭尽。遂执境为有。唯欲避境趋寂也。今日回心。乃知本不相碍。当体全空。度而无度耳。</p>
<p><b><span style="color:teal">五勉进初心菩萨亲近如来者。初发心菩萨。大心虽建。胜忍未成。所谓弱羽止可缠枝。婴儿犹应傍母。入正定聚。亲彼世尊。方得忍证无生。终成佛果。乘大愿筏。苦海度生。如智论中说。且夫六心堕落。尘劫声闻。鱼子庵罗。足为明镜。故知念佛。菩萨之父。生育法身。乃至十地始终。不离念佛。何得初心自足。不愿往生。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】初心菩萨有四教不同。藏通两教菩萨。乃至别教初地以前。圆教初住以前皆是。何以故。观经上上品方登初地。此初地者。圆初住也。则此初心菩萨。是别圆地住以前皆是自可想见。又复起信论。十信位人。惧信心难就。当求生净土。及信心成就。而为信成发心。乃是三心圆发。正是圆教初住。则此初心菩萨。是别圆地住以前皆是。更可想见。别圆既如此。藏通益可知。大心虽建者。初发心菩萨。上求佛果。下化众生。不同二乘。不求佛道。不教众生故。胜忍未成者。胜忍。无生法忍也。初心菩萨。烦恼未除。无明未破。未证无生理故。</p>
<p>正定聚。指极乐世界说。以彼土人。皆有定力。不退转故。若论断惑。则信成就发心者。方名入正定聚。彼土唯上品上生者是也。忍证无生句。是倒语法。以法忍有三种。一者音响忍。二者柔顺忍。三者无生忍。今谓所证之忍。乃是无生也。</p>
<p>且夫六心下。谓若不求生净土。便欲苦海度生。则有舍利等之覆辙可鉴也。自足者。初心菩萨。必各有所得。往往就所得处。自生满足。即如圆人十信满心。尚有顶堕之病。是知自足两字是初心病根。故此特为指出。</p>
<p><b>【疏】智论云。具缚凡夫。有大悲心。欲生恶世救苦众生。无有是处。何以故。烦恼强故。未得忍力。心随境转。声色所缚。自堕三途。焉能救彼。假令得生人中。圣道难得。以施戒福力。或作王臣。富贵自在。纵遇知识。不肯信从。荒迷放逸。广作众罪。繇此堕落。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】注中三引智论文字。自具缚凡夫至由此堕落为第一段。是总证勉进全文之意。具缚缚字。是内为烦恼所缚。声色所缚缚字。是外为六尘所缚。未得忍力声色所缚者。得忍菩萨<span>&nbsp; </span>视色如盲。闻声如聋。所谓百花丛里过。一物不沾裳。庞公云。但自无心于万物。何妨万物常围绕。铁牛不怕师子吼。恰似木人看花鸟。今不然也。</p>
<p><b>【疏】又喻二人救溺。直入水救。彼此俱溺。有方便者。往取船筏。乘之救接。皆得免难。新发意菩萨。亦复如是。要须近佛。得无生忍已。方能苦海救度众生。如得船者。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自又喻二人救溺至如得船者为第二段。是别证正文乘大愿船二句。</p>
<p><b>【疏】又云譬如婴儿离母。或堕坑井。或渴乳死。又如弱羽。只可依树缠枝。翅翮成就。方能飞空自在无碍。凡夫无力。唯应专念阿弥陀佛。使成三昧。临终正念。决定往生。见佛得忍。还来三界救度众生。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自又云譬如婴儿至救度众生为第三段。是别证正文弱羽缠枝二句。</p>
<p>凡夫无力下。当双合二喻。谓若离弥陀。或堕三途坑井。或渴法乳而亡。又若近弥陀。依净土之树枝。成无生之翅翮。方能飞三界之空。自在无碍也。</p>
<p><b>【疏】正定聚者。拣异邪定不定。以凡夫邪外已定。初心进退未定。今生安养。无论高下。皆不退转故。聚者会也。即文中诸上善人之会。今谓入此聚中。见佛闻法故。六心堕落者。身子发菩萨心。已证别教六住。因逢乞眼。遂退大心。沉沦五道。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】已证六住者。别教七住。方名不退。今止证第六。故尚有退缘。因逢乞眼者。身子因中发大乘心。因天帝化作婆罗门。为之乞眼。身子与之。婆罗门即弃地践踏。由是退失大心。</p>
<p><b>【疏】尘劫声闻者。有于大通佛世发心。皆因退大。尘点劫来。堕声闻位。故经云。鱼子庵罗华。菩萨初发心。三事因中多。及其结果少。引此以明初心菩萨。犹宜亲近如来。得所依归。终无退转故。菩萨父者。华严十一经。威光童子。现如来相获十种益。首云得念佛三昧。名无边海藏门。疏谓以念佛三昧。菩萨之父。故首明之。良繇菩萨以方便为父。念佛即真涉事。是方便故。又念佛成佛。是亲种故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】现相获益者。华严云。大威光太子。现波罗蜜善眼庄严王如来成正觉。获十种益。首自念佛三昧。名无边海藏门。终至得智光明。名一切佛法清净藏。以世人观德人之容尚能意消。况见佛妙相。宁不得益也。</p>
<p>良由下。是明以念佛为父。盖有二义。一方便义。二亲种义。方便者。净名云。智度菩萨母。方便以为父。而今即以妙心。缘历名号。正是最胜方便。故为父也。亲种者。亲传真种。而今即念彼佛。成我自佛。即念本佛。成今始佛。正是亲传真种。故为父也。即真涉事者。念体本空。则念处即真。不妨念佛。则不碍涉事。即真而不涉事。是理非方便。涉事而不即真。是有为之法。与无为隔。亦非方便。今即真而复涉于事。是名方便也。又复真谓真理。事谓念佛。即真涉事者。谓虽即观理。而历念佛事也。此于附法托事从行。三种观中。正是从行历事</p>
<p>观理也。</p>
<p><b>【疏】十地始终者。十地文中。从初至末。地地皆云一切所作不离念佛。又云。远行地菩萨。虽知一切国土犹如虚空。而能以清净妙行庄严佛土。如来不思议境界经云。菩萨了知诸佛。及一切法。皆唯心量。得随顺忍。或入初地。舍身速生妙喜世界。极乐净佛土中。故龙树以初地往生。摩差末以得忍往生。至如文殊普贤等诸大菩萨。发愿往生。莫可胜数。况初心乎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】能以清净妙行庄严佛土者。知空不著空。是名为真空。净名云。虽知诸佛国及与众生空。而常修净土。教化于众生。此证七地念佛往生也。 了知佛法皆唯心量者。悟一切法。皆自心现量也。得随顺忍者。唯心妙理。随顺忍可。此三贤位。比观相应。或入初地。则现观相应矣。龙树初地往生者。佛云。南天竺国中。大名德比丘。厥号为龙树。能破有无宗。世间中显我。无上大乘法。得初欢喜地。往生安乐刹。摩差末得忍往生者。菩萨生地经云。时摩差末得不起法忍。五百清信士女。皆得不退转地。寿终俱生无量寿佛国。已上证三贤初地往生也。 至如文殊普贤等。则等觉菩萨。亦欲往生。如华严偈中说。</p>
<p><b>【疏】永明谓欲托质莲台。永离胎藏。生极乐等诸佛国土游戏神通者。皆能了达自心。无不化往。天如谓汝若悟心。则净土往生。万牛不能挽矣。然则初心菩萨。虽曰了明。去佛尚远。正尔求生不可后也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】了达自心无不化往者论云。若观彼佛真如法身。常勤修习。毕竟得生入正定故汝若悟心万牛莫挽者。悟心之士。知净土唯心。生净土者。非生净土。生自己心中也。 虽曰了明去佛尚远者。古云。顿悟虽同佛。多生习气深。风停波尚涌。理现念犹侵。又云。识冰是水。犹赖汤气以消镕。悟妄即真。尚依佛慧而熏炼也。</p>
<p><b><span style="color:teal">六尽摄利钝诸根悉皆度脱者。诸余法门。高之则下机绝分。卑之则不被上根。是以华藏如盲。萤光增结。唯此一法。上下兼收。可谓万病愈于阿伽。千器成于巨冶。岂不慈门广大。普度无遗。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】如盲者。如来于逝多林中。演大华严。彼时上德声闻。身子目连等。如盲如聋。杜视绝听。乃至积行菩萨。犹云曝腮。明高之则道大机小故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】杜视绝听者。清凉云。高不可仰。积行菩萨曝腮鳞于龙门。深不可窥。上德声闻杜视听于嘉会。今释曝颗者。如禹门三级。鱼跃不过者。曝腮而还也。</p>
<p><b>【疏】增结者。净名经云。有二比丘犯根本戒。发露求忏。优波离为依律定罪。疑心不释。净名言。汝毋以常法扰乱其心。重增此二比丘罪。永嘉拟之萤光。谓不能开其迷暗。而反增益之也。明卑之则机深教浅故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】常法即是依律定罪。毋扰乱其心者。谓当直谈罪性本空。不在内外中间等也。拟之萤光者。证道歌云。有二比丘犯淫杀。波离萤光增罪结。维摩大士顿除疑。犹如赫日消霜雪是也。</p>
<p><b>【疏】他若不净错施炉韝。数息不利冢人。彼此为门。亦复各异。而浅深小大。势不兼宜。椎此念佛法门。三辈九品。悉皆度脱。彻上。则三心圆发。直入无生。彻下。则十念成功。亦生彼国。所谓不离一法。巧被诸根。豪杰无下抑之羞。庸愚有仰攀之益。盖无机不收。有情皆摄者也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不净数息者。舍利弗教弟子。一修不净观。一修数息观。久之。皆不成。心欲返道。往见世尊。世尊问二人在家何业。修数息者曰。守坟墓。修不净者曰。冶金器。世尊乃令二人易观修之。不久皆证道果。</p>
<p>三心。即观经所云。一者至诚心。二者深心。三者回向发愿心。圆者圆顿。无次第故。又圆融。无彼此故。又圆满。无缺少故。此是圆人。就圆融三法而发心也。当知发此三心是因。是未生净土时事。是圆十信位中事。直入无生是果。是已生净土时事。是证圆初住时事。三心圆发直入无生者。谓但能三心圆发者。生净土时即直入无生也。</p>
<p>十念旧有两释。一谓但至心称念十声。即为十念。一谓不论句数。但尽一口气为一念。尽十气为十念。又有临终始十念者。如张善和是也。有一生行十念者。如智仙法师是也。成功亦可分事理说。如但得信力成就。稍能伏妄。是事成功。若根器大利。观力成就。疾能破妄。是理成功。大率即此一行。随其根器。随其用心。可分九品也。又当知此句是因。下句亦生彼国方是果。又复当知。此等十念成功者。皆因夙世有大善根。或今现生素习禅观。故一时用力。顿斩尘劳。若根器稍劣。素无质地者。不可图此侥幸。而废专持名号也。</p>
<p><b>【疏】阿伽陀者。西域药名。能以一药总治诸疾。喻但持佛名。五欲三毒。无量烦恼。乃至偏乘外道。一切见病。悉断除故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】五欲三毒。无量烦恼。是钝使。偏乘外道。一切见病。是利使。但偏乘已断见惑者。则不名使。而亦是病。如楞严生缠空种。与不化圆种。岂不是见病耶。</p>
<p><b>【疏】巨冶者。一冶之中。陶铸万物。各成其器。喻但持佛名。随彼根行。九品往生。皆不退故。广大者。周易干曰大生。坤曰广生。今无所不度。喻如天覆地载。并育兼容。至慈无择。名普门也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】大生广生者。易经系辞云。夫干。其静也专。其动也直。是以大生焉。夫坤。其静也翕。其动也辟。是以广生焉</p>
<p><b><span style="color:teal">七护持多障行人不遭堕落者。末世修行。多诸障难。一亏正见。即陷群邪。彼佛愿力威神加被行人。大光明中。不遭魔事。能为护念。直至道场。故知泽图辟怪。宝镜遁妖。正念分明。无能娆者。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】正念分明。即后文事理二持。大率根钝者。闻佛名号。常忆常念。以心缘历。字字分明。前句后句。相续不断。行住坐卧。唯此一念。无第二念。是为正念分明。根利者。闻佛名号。不惟忆念。即念反观。体察究审鞫其根源。于自本心忽然契合。是为正念分明。此正念分明。正是不亏正见。正是愿力威神。正是大光明中。正是直至道场。谁能娆者。 宝镜遁妖。可将王度事说。王度。将宝镜悬树。树即为雷所击。大蛇死于树下。又复以镜照一女子。女子即乞藏镜。愿得一醉而死。醉后卧床。乃一死狐。</p>
<p><b>【疏】多诸障难者。行人于禅观中。击发阴魔。如楞严开五十种。皆云不作圣心。名善境界。若作圣解。即受群邪。故知正见稍亏。邪魔遂炽。无益更损。求升反沈。繇此浅根布道不学。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】禅是禅定。观是观想。今合言禅观。乃举一切三昧之总名也。若分言之。则禅有世间禅。出世间禅。出世间上上禅。观有析空观。体空观。次第三观。一心三观。等。阴是五阴。魔谓魔罗。此云杀者。能杀行人法身慧命故。此阴魔若如楞严所说。不出天魔。心魔。见魔三种。击是击动。发是发现。众生有此阴。即有此魔。不修观行。故隐而不发。今既修禅。将破此阴。遂击动诸魔。魔即现也。</p>
<p><b>【疏】今念佛者。以佛大愿摄受。大力匡持。威莫敢干。神不可测。虽有魔事。行将自消。又经云。念佛之人。有四十里光明烛身。魔不能犯。以阿弥陀佛。及十方佛。常护念故。从今发心。直至道场。自始至终。吉无不利。良繇正念分明。纵魔来者。易识易遣。非比耽静著空。中无主宰。逢魔不觉。遂至入心者也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】易识易遣者。正念分明。即般若智照也。识者。智能辨故。遣者。智能破故。如起信云。或有众生。无善根力。则为诸魔外道鬼神之所惑乱。若于坐中现形恐怖。或现端正男女等相。当念唯心。境界则灭。终不为恼。又天台止观中。具明识遣之法。检彼自知。</p>
<p><b>【疏】泽图宝镜者。以此二喻。明非但佛力。即是自己念力也。有神兽名白泽。能人言。辨万物之情。诸邪望影而避。故曰家有白泽之图。必无如是妖怪。又山精野魅。能变形种种。诳惑于人。而不能变镜中之形。喻念佛者。正念现前。智照精朗。一切天魔心魔不得便故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智照精朗魔不得便者。良由正念分明。即是第一遣魔之法。故楞严云。主人若迷。客得其便。当处禅那觉悟无惑。则彼魔事。无奈汝何。汝如沸汤彼如坚冰。暖气渐邻。不日消殒。</p>
<p><b><span style="color:teal">八的指即有念心得入无念者。心本无念。念起即乖。而众生无始以来。妄想惯习。未易卒遣。今教念佛。是乃以毒攻毒。用兵止兵。病愈寇平。则舍病体更无自身。即寇盗原吾赤子。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】心本无念者。心即真心。念即妄念。真心之中。本无妄念。起念念佛。岂不反乖其心。</p>
<p>以毒攻毒用兵止兵者。妄想之念。能害我法身。伤我慧命。乃毒也。兵也。念佛之念。念念生灭。未与般若相应。亦毒也。兵也。然非念佛之毒。不能攻妄想之毒。非念佛之兵。不能制妄想之兵。虽同一妄想。有杂有专。有净有秽。迥不同故。</p>
<p>病愈寇平者。如妄想既遣。即妄即真。无离妄念。别求真念。永嘉云。无明实性即佛性。幻化空身即法身。</p>
<p><b>【疏】起信论云。心体离念。而起念念佛。岂不反扰其心。佛藏经云。无觉无观。名为念佛。无想无语。是名念佛。而起念念佛。岂不反背于佛。今谓灭诸觉观。实相念佛。理则诚然。但以心虽离念。而无明染心。念念相续。如七年之病。久乱之民。故曰惯习。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】心体离念者。起信云。所言觉义者。谓心体离念。离念相者。等虚空界。无所不遍。法界一相。即是如来平等法身。</p>
<p>实相念佛者。离一切诸相方名实相。即所谓直心正念真如也。</p>
<p><b>【疏】玆欲勉强遏捺。立使空寂。而止动归止。止更弥动。纵粗念暂息。细念犹存。便谓相应。错谬非小。既居凡地。未能绝虑忘缘。何不即缘虑而作修进。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】鏖念暂息细念犹存者。即楞严所谓。内守幽闲。犹为法尘分别影事。又虽觉明虚静。无复粗重前尘影事。而生灭根元。犹如野马。熠熠清扰。祖师云。百尺竿头坐的人。虽然得入未为真。百尺竿头重进步。大千世界现全身。</p>
<p>即缘虑作修进者。古云。善用兵者。不必别动干戈。即以贼攻贼。用盗杀盗。亦名就路还家也。</p>
<p><b>【疏】故以念还攻于念。念一佛名。换彼百千万亿之杂念也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】念一佛名换彼百千杂念者。杂念因六尘有。离尘则无。念念扳缘。心心不住。乃违真之念。念佛之念虽亦是妄。从信心生。专注一境。近真之念也。古云。如将蜜果。换苦葫卢是也。</p>
<p><b>【疏】而妄从真起。波逐水生。即念即空。居然本体。非于念外别得菩提。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】妄从真起者。谓念佛虽妄。而又离真无妄。妄从真起。如波逐水生者。 即念即空有二义。一是念极而空。即用心之极。和念脱落也。二是念体本空。即终日念佛。终日无念也。 居然本体亦二义。一反妄归真义。谓妄穷则真露也。二全妄全真义。即观相元妄。观性元真也。然此两句中二义。都重前一义。盖以本文题目。的指有念。得入无念故。</p>
<p><b>【疏】故云万法虚伪。唯是一心。了悟自心。触目吾提矣。喻如病体瘳时。<span lang="EN-US"></span></b></p>
<p><b>便名健体。乱民定后。即是良民。去念而求心。是医必灭身而疗病。将必屠国而安民也。岂理也哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】万法虚伪唯是一心者。谓一切境界唯心。妄起故有。若心离于妄动。则一切境界灭。唯一真心。无所不遍。 触目菩提者。头头皆是。法法皆真。明明百草头。明明祖师意。东坡云。溪声即是广长舌。山色无非清净身。</p>
<p><b><span style="color:teal">九巧示因于往生实悟无生者。七地仅名现相。八地乃得无生。而亟欲灭生以求无生。弥求弥远。今以求生净土。乃悟无生。入有得空。即凡成圣。可谓通玄秘诀。换骨神丹。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】现相者。如鸡后鸣瞻顾东方已有精色。<span>&nbsp; </span>七地仅名者。以此地无相观虽已成。分别智虽已离。而现识未亡。于一切色未大自在。故仅得现相耳。</p>
<p>八地乃得者。以此地现识已亡。入一切法。如虚空性。入一切法本来无生。无起无相。初中后际。皆悉平等。无分别如如智之所入处。是名真得无生法忍也。亟欲灭生求无生者。古云。大患莫若于有身。故灭身以归无。勤劳莫先于有智。故泯智以沦虚。 入有得空即凡成圣者。求生净土入有也。乃悟无生。得空也。入有为凡夫。得空成圣果也。</p>
<p><b>【疏】仅名现相者。华严地地皆曰无生。而正得乃归八地。其七地云。净无量身口意。得无生法忍光明。疏谓无生法忍。。八地所得。今玆七地。于彼法忍明相现前。未为真得。如观经疏。以无生即属初住。意略同此。乃至八地。离一切心意识分别。始名真得无生法忍也。故知无生。圣且难之。况凡辈乎。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】净无量身口意者。七地菩萨以深净心。成就身业。成就语业。成就意业。所有一切不善业道。如来所诃。皆已舍离。一切善业。如来所赞。常善修行故。</p>
<p>意略同此者。天台教云。初住即得无生。清凉云。初地已去。但得无生法忍明相现前。未为真得。则天台说初住得者。亦得无生法忍光明也。</p>
<p>离一切心意识分别者。了别名识。指第六言。筹量名意。指第七言。集起名心。指第八言。然第八中有业转现三相。今所离者。乃是现相。即楞伽所谓现识也。分别者。此六七八虽粗细不同。俱各有种种分别。今至八地。一切皆离也。</p>
<p><b>【疏】弥远者。厌生为患。亟欲灭生以归于无。而灭非真灭。只益劬劳。终成轮转。如牛坏车。古有明喻。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】灭非真灭者。乃断灭之灭。非寂灭之灭也。断灭之灭乃妄灭。寂灭之灭为真灭。楞严云。生灭既灭。寂灭现前是也。 终成轮转者。如无想外道。五百劫定力已过。中有现前。谤阿罗汉。身遭后有。堕落地狱。轮转诸趣也。 如牛坏车者。牛以牵车为苦。倒坏其车。主人复造。如人厌身为苦。速灭其身。不知此身虽灭。复受余身。</p>
<p><b>【疏】今专念佛。发愿往生。生彼国已。华开见佛。识自本心。本自不生。生亦何碍。所谓炽然求生。而不乖于无生之理。终日生而未尝生者。乃所以为真无生也。有生而悟无生。故云入有得空。生属凡夫。而因生无生。故云即凡成圣。就路还家。潜超密度。难思难议。故云通玄。倏尔转移。如平地升迁。白衣骤贵。故云换骨。舍秘诀而耕空言弃神丹而服狂药。岂不大可哀哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】求生而不乖无生者。证道歌云。谁无念谁无生。若实无生无不生。唤取机关木人问。求佛施功早晚成。 升仙。如许仙。拔宅飞升。萧史。乘鸾羽化。</p>
<p>骤贵。如虞舜。发于畎亩。胶鬲。举于鱼塭。舍秘诀而耕空言。谓不念弥陀。为寻文索义之教。弃神丹而服狂药。谓不求净土。为捕风捉影之禅。</p>
<p><b><span style="color:teal">十复明径路修行径中之径者。此有二义。一者。余门学道。万里迢遥。念佛往生。古称径路。而念佛一法。复有多门。今此持名。是为径路之中。径而又径。鹤冲鹏举。骥骤龙飞。不疾不行。而速而至。径中径矣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】万里迢遥者。渐渐断惑。渐渐证真。渐离生死。 鹤冲鹏举者。古云。百鸟不到处鹰能到。鹰不到处鹤能到。又南华云。北海有鱼。其名曰鲲。鲲之大。不知其几千里也。化而为鹏。怒而飞。其翼若垂天之云。抟扶摇而上者。九万里去。以六月息者也。骥骤龙飞者。凡马日行不过百里。良骥有追风逐电之能。然不及神龙变化飞腾。人莫能测也。</p>
<p><b>【疏】二义者。一是较量于多种净业。二是拣别于本部大本。故云径路之径路也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】多种净业。如观经修观。鼓音持咒等。今以持名与之较量。则彼是径路。持名是径中径也。本部大本。即广陈依正备载修持等。今以持名为之拣别。则彼是径路。持名又径中径也。</p>
<p><b>【疏】径路者。路小而捷名径。小喻念佛为力之简易。捷喻念佛成功之迅速。善导大师偈云。唯有径路修行。但念阿弥陀佛。是也。故云。余门学道。名竖出三界。念佛往生。名横出三界。如虫在竹。竖则历节难通。横则一时透脱。余门之比念佛。则念佛为速矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】竖出三界者。先断欲界九品思。方出欲界。次断色界三十六品思。方离色界。次断四空三十六品思。方超无色界。又先修根本四禅。方出欲界。次修四空定。方离色界。次修灭尽定。方超无色界。横出者。即不断惑不修禅。但得称名一心。便带惑往生出三界也。</p>
<p><b>【疏】念佛复有多门者。如后文中所开实相念佛四种。乃至万行回向等实相之佛。虽云本具。而众生障重。解悟者希。下此数门。观像。则像去还无。因成间断。观想。则心鹿境细。妙观难成。万行。则所作繁多。重处偏坠。唯此持名一法。简要直捷。但能继念。便得往生。古人谓既得见弥陀。何愁不开悟。则不期实相而实相契焉。故念佛为修行径路。而持名又念佛中之径路也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】重处偏墬者。如前云。以施戒力。或作王臣富贵自在。乃至广作众罪。由此堕落等。</p>
<p><b>【疏】鹤冲已过凡禽。争如鹏举。骥骤虽超群马。未及龙飞。皆上喻念佛。下喻持名念佛也。不疾不行者。易系词曰。易无思也。无为也。寂然不动。感而遂通天下之故。非天下之至神。其孰能与于此。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】易无思无为等者。凡物有心必有思。惟易无心也。何有于思。何有于为。方其耆未揲。卦未求。辞占象变。隐而无迹。寂然不动矣。及其感而揲蓍求卦也。则受命如响而来物之。遂知通变极数。而爻象之毕泄。遂通天下之故也。盖无思而无不思。无为而无不为。极天下之至神。乃能如此。不然寂则沦于静矣。感则滞于动矣。其孰能寂能感之如此哉。</p>
<p><b>【疏】唯神也。不疾而速。不行而至。意谓疾而后速。行而后至者。物之常也。蓍卦之体。寂无思为。而有感即通。是不疾而速。不行而至。妙万物而谓之神也。引此以明诸门念佛。虽同曰往生。而为力稍难。为时稍久。是须行须疾。乃至乃速也。今则不稽岁月。不假作为。七日一心。即生彼国。何其神妙一至是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】为力稍难。是不甚简易。须行乃至也。为时稍久。是不极迅速。须疾乃速也。不稽岁月。是极迅速。不疾而速也。不假作为。是极简易。不行而至也。</p>
<p><b>【疏】故普贤行愿品钞云。大藏中数百余本。或经或论。说修彼因。然皆勤积。乃得往生。今但称名。便登不退。岂非径而复径者哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">二者。无量寿经。广陈依正。备载修持。今此经者。崇简去繁。举约该博。更无他说。单指持名。但得一心。便生彼国。可谓愈简愈约。愈妙愈玄。径中径矣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】广陈依正者。小本依报如池水。则但曰有七宝池。八功德水。大本则广谈池之量池之数。及水之随心作用等。小本正报。如弟子。则但曰声闻弟子无量无边。大本则广谈诸上善人。讲经。诵经。听经。坐禅等。备载修持者。此则执持名号。一心不乱。大本则备说舍家离俗。而作沙门等。悬缯散花饭食僧众等。</p>
<p>繁简就经文说。博约就行门说。又更无他说。单指持名。正是崇简去繁。但得一心。便生彼国。正是举约该博。</p>
<p><b>【疏】无量寿经。详见部类译释二门。以对今经。世称大本。盖部同而广略异也。彼为乐广者说。此为乐略者说。然辞简而理益明。事约而功倍胜。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】为乐广乐略者。如来说法随机不定。如良医应病授药。楞伽云。彼彼诸病人。良医随处方。诸佛为众生。随机应量说。</p>
<p>辞简而益明。就能诠之文说。事约而倍胜。指所诠之义说。</p>
<p><b>【疏】如大本广谈诸福。而此经谓但持名号。即为多福多善。大本犹分三辈。而此经谓但生彼国。俱得不退菩提。是则不独为种种念佛门中之要。又于本部中转更为要。可谓妙中之妙。玄中之玄。径而复径者矣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】广谈诸福。细分三辈。辞繁也。但持名号。但生彼国。辞简也。即为多善多福。俱得不退菩提。理益明也。广谈诸福犹分三辈。事博也。但持名号。但生彼国。事约也。即为多善多福。俱得不退菩提。功倍胜也。</p>
<p><b><span style="color:teal">如上别中十义。复以前九为通。后一为别。兼前总义。为此经教起之所因故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】前九为通者。前之九因。通四种念佛。后一为别者。后一径中之径。别在持名。兼前总义者。总一代时教。为一大事因缘出现于世也。</p>
<p><b>【疏】通者。通明净土诸经。皆同此因故。别者。别明此经专重持名。以持名为因故。总者。即前总明一切诸经。皆一大事以为因故。言佛说此经。为教众生念佛。为教众生持名念佛。为教众生持名念佛而入佛知见。以了此一心大事而已。合之为此经教起之所因也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】为教众生念佛者。不教众生修余行。此句指前九因。犹通四种念佛。 为教众生持名念佛者。不教众生观像念佛等。此句指后一因。唯持名念佛。 为教众生持名念佛。而入佛知见者。不教众生念佛往生净土而已。此句兼前总义。为入佛知见也。</p>
<p><font color="#333399">二藏教等摄三<span>&nbsp; </span>初藏摄。二教摄。三分摄</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初藏摄<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知佛说此经。有如是因。未知此经藏教分中。各何摄属。言藏有二。一。三藏。二。二藏。且初三藏者。一修多罗藏。二毗奈耶藏。三阿毗达磨藏。今此经者。是修多罗摄。诸经亦有互相摄者。今非彼故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】藏教分中者。藏有含摄义。谓含摄一切所应知义故。教有开示义。谓开示众生令得正见故。分有分剂义。谓分剂头数。各各不同故。 各何摄属者。言藏教分三种。各有不同。今在藏中是属何藏。在教中是属何教。在分中是属何分也。</p>
<p><b>【疏】梵语修多罗。此云契经。名为经藏。解见后释题中。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】此云契经者。谓上契诸佛之理。下契群生之机。若契理而不契机。则法不逗机。是闲言语非经也。契机而不契理。如樵歌牧唱。治世语言。不诠妙理亦非经也。</p>
<p><b>【疏】毗奈耶。此云调伏。即律藏。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】调伏者。谓调炼三业。制伏过非。使身口意悉归清净。</p>
<p><b>【疏】阿毗达磨。此云对法。即论藏。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】对法者。法有二种。一胜义法。即涅槃是善是常故名胜。二法相法。通四圣谛相。即体性相状也。对亦有二。一者对向。谓向前涅槃。二者对观。观前四谛。其能对者。即无漏净慧。及相应心所。</p>
<p><b>【疏】上二俱有多义。非急不引。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】俱有多义者。契经。或曰线。或曰席经井索圣教等。对法。或名伏。能胜伏他论故。或名通。能通释经文故。调伏。或名尸罗。此云清净。或名波罗提木叉。此云保解脱等。</p>
<p><b>【疏】修多罗摄者。此经在经律论三藏中。属经藏故。互摄者。如华严则经摄而兼律论。以十藏等品显戒律。问明等品显论议故。梵网则律摄而兼经。以心地品之上。广谈菩萨阶位故。余可例知。此经不兼戒律。亦无论议。自始至终。专说念佛求生净土。故云今非彼也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】十藏品显戒律者。第二戒藏。广谈戒律。始从普饶益戒。终至无毁犯戒。明十种戒律故。</p>
<p>问明品显论议者。十首菩萨互相问答。论量妙理。经中始从文殊。以一心种种差别问。觉首以万法体虚显性答。终至觉首复以佛境界问。文殊以生界法界无别答。</p>
<p><b><span style="color:teal">二藏者。一菩萨藏。二声闻藏。今此经者。菩萨藏摄。亦有互摄。今非彼故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】菩萨藏。是大乘法。如华严法华所说等。声闻藏。是小乘法。如四阿含所说等。</p>
<p><b>【疏】菩萨声闻。详见后释文中。藏分二者。以经有大乘小乘。故二藏分摄。若约人有三乘。亦合分三。以缘觉人多不藉教。摄归声闻。故止二藏。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】缘觉人不藉教者。缘觉有二。一缘觉。出有佛世。禀如来十二因缘而得觉悟。二独觉。出无佛世。独宿孤峰。观缘悟道。所谓观物变。而悟非常。靓秋零而入真道。今之所指乃独觉也。</p>
<p><b>【疏】今菩萨藏摄者。此经演说大乘。如依正庄严。信愿往生等。皆自利利他菩萨净佛国土。教化众生之道故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】自利利他者。始为众生求生净土。终以证忍还来度生故。</p>
<p><b>【疏】互摄者。如华严菩萨藏摄。亦通声闻。以能包含无量乘故。今经二乘种不生。故云非彼。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】华严包无量乘者。清凉序云。若乃千门潜注。与众典为洪源。万德交归。摄群经为眷属是也。盖以华严如大海。诸经如百川。华严如天子。诸经如侯王。无不摄故。二乘种不生者。往生论云。大乘善根界。等无讥嫌名。女人及根缺。二乘种不生。</p>
<p><b>【疏】或问何得文中。彼佛有声闻弟子。答。此暂有终无。至下释文中当辩。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】暂有终无者。小乘临终。回心向大得生净土。以二乘根熟故。闻水鸟树林。说无常苦空等法。顺其夙习暂证小果。而心则已入大乘也。</p>
<p><b>【疏】又问。厌苦趋乐。似专自利。何名菩萨。答。求生净土。正为见佛闻法。得无生忍已。还来此世。救苦众生。是菩萨行。非声闻道。如天台十疑论中说。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">二教摄<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">教者。依贤首判教分五。谓小。始。终。顿。圆。今此经者。顿教所摄。亦复兼通前后二教。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】判教。谓判释东流。一代时教。亦颇有不同。如刘乩二教。南中三教。天台四教等。今不依彼。乃依贤首所判五教也。但说偏空曰小。初示衍门为始。终归一实为终。一念不生全体现。故谓之顿。重重法界总圆融。故谓之圆。</p>
<p><b>【疏】五教者。一。小乘教。所说唯是人空。纵少说法空。亦不明显。以依六识三毒。建立染净根本。未尽法源故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】人空即前蕴中无我。法空即前蕴亦是空。 纵少说法空者。如经云。无谁老死。无是老死。上句人空。下句即法空也。又曰诸法无有我。亦复无我所。人法亦然。六识三毒等者。小乘不信有八识。独有六识。三毒为能熏。六识为所熏。三毒熏六识。流转生死。为染根本。三毒不熏六识。以戒定慧熏六识。即证涅槃为净根本也。 未尽法源者。尚未穷七识。况八识真如耶。</p>
<p><b>【疏】二。大乘始教。繇第二时。但明于空。第三时定说三乘。不许定性阐提成佛。未尽大乘至极之说。故名为始。有成佛有不成佛。复名分教。所说则广谈法相。少及法性。其所云性。亦是相数。以依生灭八识。建立生死及涅槃因诸义类故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】由第二时。但明于空者。法相宗中。以佛初于鹿苑转四谛法轮。说诸法为有。为初时。第二时中。依遍计所执。说诸法皆空。即诸部般若之一分是。然依他圆成犹未说有。为二时。第三时。具说遍计性空。依圆是有。契合中道。方为了义。今贤首。合彼二三两时为始教。以第二时。但明于空。空是大乘初门。第三时。定说三乘隐于一极。皆非至极。故总为始也。 广谈法相者。谓色法十一。心法八。五十一个心所法。二十四个不相应。六个无为成百法。 其所云性。亦是相数者。以六无为是性。既有六种。亦是相数也。 依生灭八识者。法相宗中。真如凝然不动。不许随缘。以依生灭八识建立诸法。如云。无始时来界。一切法等依。由此有诸趣。及涅槃证得。是也。界为因义。即第八识种子。</p>
<p><b>【疏】三。大乘终教。繇出中道妙有。定性阐提。皆当作佛。方尽大乘至极之说。故名为终。称理故。复名实教。所说则多谈法性。少及法相。其所云相。亦会归性。以依如来藏八识。随缘成立诸义类故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】中道妙有者。真空妙有。二而不二。空即有故。定性声闻得成佛。有即空故。定性阐提亦得成佛。 方尽大乘至极之说者。以一切众生皆有佛性。皆当作佛。方为尽理也。其所云相亦会归性者。如云。三世五阴法。说名为世间。彼灭非世间。如是但假名。又云。有诤说生死。无诤即涅槃。生死及涅槃。二俱不可得等。如来藏即自性清净心。八识即黎耶体。依如来藏八识者。谓非生灭八识。乃依不生灭心之八识也。论云。依如来藏故有生灭心。所谓不生不灭。与生灭和合。非一非异。名为阿赖耶识是也。 随缘谓真如随缘。如楞伽云。譬如巨海浪。斯由猛风起。洪波鼓冥壑。无有断绝时。成立者。谓此识之中。以不觉熏本觉故。生诸染法。流转生死。以本觉熏不觉故。生诸净法。反流出缠。成于始觉。依此二义。遍生一切染净诸法。而一切诸法。仍不离自性。故云随缘成立诸义类也。</p>
<p><b>【疏】四。顿教。总不说法相。唯说真性。一念不生。即名为佛。无渐次故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不说法相。唯说真性者。起信云。一切诸法。唯依妄念而有差别。若离妄念。则无一切诸法自相可得等。 一念不生。即名为佛者。古云。心有也旷劫而堕凡夫。心无也刹那而成正觉。</p>
<p><b>【疏】五。圆教。统该前四。圆满具足。所说唯是无尽法界。性海圆融。缘起无碍。相即相入。帝网重重。主伴交参。无尽无尽故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】统该前四者。前之四教。前浅后深。不该摄故。不圆满故。 无尽法界者。统惟一真法界。分为事理等四法界。有为无为等五法界。乃至无量法界也。性海圆融等者。性海圆融不碍缘起。法法相即法法相入。如千珠宝网。重重无尽也。以四法界对之。则性海是理法界。缘起是事法界。圆融无碍是事理无碍法界。相即下是事事无碍法界。</p>
<p><b>【疏】以上详如华严玄谈中。恐烦不叙。言顿教摄者。如后义理中辩。亦通前后者。通前终教。以一切众生念佛。定当成佛。即定性阐提皆作佛故。通后圆教者。亦义理中辩。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">三分摄<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">分者。十二分教。如修多罗祇夜等。今此经者。修多罗。优陀那。二分摄故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】分者。分齐。以一代时教。别其分齐。各有所属也。祇夜。此云重颂。优陀那。此云无间自说。十二部。恐烦不叙。言二分摄者。一。修多罗摄。以是契经故。二。优陀那摄。以不待请问。自告身子故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><font color="#333399">三义理深广三<span>&nbsp;&nbsp;&nbsp; </span>初摄顿。二分圆。三旁通</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初摄顿<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知此经摄于顿教。少分属圆。未知所具义理。当复云何。先明此经摄于顿者。盖谓持名即生。疾超速证。无迂曲故。正属于顿。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】所具义理当复云何者。以圆顿二字自是名相。而有名必有实。有相必有体。其中所应知之义。所当证之理。尚未细明。故云当复云何。</p>
<p><b>【疏】正属顿义者。以博地凡夫。欲登圣地。其事甚难。其道甚远。今但持名。即得往生。既往生已。即得不退。可谓弹指圆成。一生取办。如将宝位。直授凡庸。不历阶级。非渐教迂回屈曲之比。故属顿义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】其事甚难者。难行能行。难忍能忍。断难断之惑。证难证之真。<span>&nbsp;&nbsp; </span>其道甚远者。从初发心直至成佛。经五十五真菩提路。如楞严中说。又起信云。经一万劫成就信心。经一僧祇满足十向。乃至三僧祇满方得成佛。 弹指圆成者。古云。弹指圆成八万门。一生取办僧祇果。</p>
<p><b><span style="color:teal">或难。顿教一念不生。即名为佛。五法三自性皆空。八识二无我俱遣。今持名念佛。是为有念。云何名顿。答。以一心不乱。正谓无念。若有念者。不名一心。但得一心。何法不寂。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】五法三自性等。出楞伽经。一念不生是心体离念。无念则无一切境界之相。故悉空悉遣。</p>
<p><b>【疏】五法者。谓一名。二相。三妄想。四正智。五如如。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】名相妄想。摄尽世间法。正智如如。摄尽出世间法。</p>
<p><b>【疏】三自性者。名。相。是妄计性。妄想。是缘起性。正智。如如。是圆成性。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】名相是妄计性者。妄计。是六七识遍计性。安名执相无有定体。是虚妄计度。故曰妄计。 妄想是缘起性者。妄想指八识自体。此八识仗因托缘而生。故曰缘起。教中云。眼识依九缘生起。耳识依八缘。鼻舌身三识。各依七缘。意识依五缘。七与第八皆四缘生起也。 正智如如是圆成性者。正智即无分别之智。如如即无分别之理。理智不二。乃圆满成就之性。故曰圆成。</p>
<p><b>【疏】八识者。赖耶。末那。及眼等六。合之成八。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】赖耶此云含藏。以含藏根身器界诸种子故。末那此云传送。以此识内则依第八以为我体。外则依第六以为我用。自无体用。故曰传送识。</p>
<p><b>【疏】二无我者。人无我。法无我。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】人无我法无我者。我见为内属人。我所见物为外属法。能性若空。是人无我。所相亦空。是法无我。</p>
<p><b>【疏】以上亦皆入五法中。详见入楞伽诸经。悉空悉遣。所谓身无为。不墯诸数。一念不生即名为佛者。顿教之旨也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】已上亦皆入五法者。一八识入五法。谓八识自体。入妄想。六识所计属名相。转识成智属正智。所证属如如。二无我入五法。谓人法二执。属名相妄想。二无我理属如如。证二无我之智属正智。</p>
<p><b>【疏】今言念佛。则所称佛号属名。所对彿身属相。忆念彼佛属妄想。纵使净念相继。入三摩地。亦属正智如如。而复分别是佛。属识情。能念所念。属人法。尚未遣有我。况无我亦遣耶。彼教所空所遣。此皆有之。以其有念。故难非顿。<span lang="EN-US"></span></b></p>
<p>【演】亦属正智如如下。当配三自性。而文中不言者。以上文三性已入五法中故。若欲配之。则所念之佛属妄计。能念之心属缘起。念力成就属圆成。</p>
<p><b>【疏】正谓无念者。良繇一心不乱。则不以有心念。不以无心念。不以亦有亦无心念。不以非有非无心念。离此四句。更有何念。虽名念佛。盖无念之念也。念而无念。是名一心。如是之心。心无其心。强名曰一。尚无一相。安求所谓五者三者八者二者。然则一心不乱。不异一念不生。焉得非顿。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不以有心念等者。有心堕妄想乃增益谤。今则若言其有。则能念之心本体自空。所念之佛了不可得。非有也。 无心堕断灭乃损减谤。今则若言其无。则能念之心惺惺不昧。所念之佛历历分明。非无也。 亦有亦无堕相违谤。今则有处全空。空处全有。互夺两亡。非双亦也。 非无非有堕戏论谤。今则因有念显无念。因无念显有念。互成双立。非双非也。 又不以有心念。居一切时不起妄念也。不以无心念。于诸妄心亦不息灭也。不以亦有亦无心念。住妄想境不加了知也。不以非有非无心念。于无了知不辨真实也。 更有何念者。四句既离。百非亦绝也。 念而无念是名一心者。云念则非空。云无念则非有。念夺无念。无念夺念。互夺两亡。则双遮二边。因念成无念。因无念又成念。互成双立。则双照二边。以照夺遮。以遮夺照。非遮非照。唯是一心。</p>
<p><span style="color:#333399">二分圆<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">分属圆教者。圆之为义。谓四法界中。前三通于诸教。后一独擅乎圆。今此经者。圆全摄此。此分摄圆。得圆少分。分属圆故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】四法界者。一。事法界。二。理法界。三。事理无碍法界。此三诸教所有。四。事事无碍法界。唯华严一经有之。名为别教一乘。以事理无碍。同顿同终。事事无碍。不同彼二。拣乎同教一乘。故名为别。非藏通别圆之别也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】事谓缘起无边。理谓性海无尽。事理谓圆融无碍。事事谓主伴重重。相即相入。</p>
<p><b>【疏】今谓分摄乎圆者。以华严全圆。今得少分。略说有十。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】华严全圆。今得少分者。一无情说法同。二一含无量同。三不动周遍同。四见闻获益同。五八难顿超同。六出生无尽同。七双垂两相同。八教主法身同。九不可思议同。十顿齐佛境同。此十配华严十种玄门。可以意得。</p>
<p><b>【疏】一。华严器界尘毛。形无形物。皆悉演出妙法言音。此则水鸟树林。咸宣根力觉道诸法门故。二。华严一微尘中。具足十方法界。无尽庄严。此则如大本云。于宝树中。见十方佛刹。犹如镜像故。三。华严不动寂场。遍周法界。故云体相如本无差别。无等无量悉周遍。此则如大本云。阿弥陀佛常在西方。而亦遍十方故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如本无差别。即不动寂场。无量无等。谓无量世界。无等世界。即遍周法界也。</p>
<p><b>【疏】四。华严喻药王树。若有见者。眼得清净。乃至耳鼻六根。无不清净。众生见佛。亦复如是。以见圆觉佛。闻普门法。神力乃尔。此则阿弥陀佛道场宝树。见者闻者。六根清净故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】圆觉佛者。谓道穷妙觉。位极于茶。究尽诸法实相。边际智满。种觉顿圆。圆显十身。富有万德。如十五日月。圆满具足。最上最胜究竟觉也。 普门法者。普是遍义。门曰能通。华严中具无量波罗蜜门。一一门中复出无量法。乃至一一句能充遍法界。一一字能通大涅槃。故曰普门。</p>
<p><b>【疏】五。华严八难超十地之阶。此则地狱鬼畜。但念佛者。悉往生故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】八难谓地狱。饿鬼。畜生。盲聋喑哑。世智辨聪。佛前佛后。北拘卢洲。无想天。以受此果报。不得圣化。故称为难。此是凡夫住事八难。 又复有余中。三十心为三恶道。住无我法。名为北洲。地前法爱如长寿天。未有初地十种六相。名诸根不具。地前智浅如世智辨聪。不穷中理。如佛前佛后。此是二乘住理八难。</p>
<p><b>【疏】六。华严一即一切。故如来能于一身现不可说佛刹微尘数头。一一头出尔所舌。一一舌出尔所音声。乃至文字句义。充满法界。此则如大本云。彼国无量宝华。一一华中。出三十六百千亿光明。一一光明。出三十六百千亿佛。普为十方说一切法故。七。华严舍那释迦。双垂两相。此则如观经云。阿弥陀佛现六十万亿那由他恒河沙由旬之身。而又见丈六之身。于池水上故。<span lang="EN-US"></span></b></p>
<p>【演】舍那释迦双垂两相者。两相。谓千丈圆满报身。与丈六老比丘相。双垂。即二始同时。不动寂场而游鹿苑也。</p>
<p><b>【疏】八。华严以卢舍那佛为教主。此则如清凉云。阿弥陀佛即本师卢舍那故。九。华严名大不思议。净名诸经名小不思议。此则亦名不可思议功德故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】净名名小不思议者。如借座镫王。请饭香土。室包乾象。手掷大千。及菩萨种种不思议解脱。皆不可思议也。</p>
<p><b>【疏】十。华严为教。即凡夫心。便成诸佛不动智。此则不越称名 佛现前故。是则齐等净名诸经。同为华严流类。圆教全摄此经。此经分摄圆教。以少分义。故名分圆也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不动智。谓不生不灭心。即是一法界大总相法门体也。同为华严流类者。谓华严是源。而此则是其流。华严是本。而此则是其类。此类字。与圣人之于民亦类也。类字相似。此流字。与流流入海。流字相似。</p>
<p><font color="#333399">三旁通二<span>&nbsp;&nbsp;&nbsp; </span>初观经。二诸经</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初观经<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">先明通观经者。有言十六观门。名为定善。执持名号。名为散善。今为通之。于中有二。一总。二别。先明总者。彼经妙观。宗乎一心。此经一心。正符彼意。一心作观。一心称名。何得同归一心。扬彼抑此。详如净觉疏中说。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】定善散善者。十六观门为定善。定心成观故。执持名号为散善。散心称名故。彼经妙观宗乎一心者。以若就事上直观依正。岂名微妙。今观若依若正。乃法界心观法界境。生于法界依正色心。是则名为唯依唯正。唯色唯心。唯观唯境。岂不名妙。故知妙观皆宗一心。心性遍周。无法不造。无法不具。若一毫法从心外生。则不名为妙观也。</p>
<p><b>【疏】旁通者。不别顿圆。但取诸大乘经义理相通。以十六观。是净土专经。故先举也。定散者。孤山判十六观为定善。此经持名为散善。今谓一心不乱。有事有理。即事一心。已非全散。何况理一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】已非全散。何况理一者。若据事持应名散心。今专注一境已非全散。理一心者。悟自本心。本自不生。本自不动。何为散也。</p>
<p><b>【疏】正符彼意者。彼经三观。即空即假即中。超乎次第。是为一心。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】即空即假即中。是一心三观。观三谛一境也。斯乃称性而观。绝待而照。修此观时。只一观而三观。观于一谛而三谛。即一而三。即三而一。故空为法界。一切法趋空。无假无中无不空。假为法界。一切法趋假。无空无中无不假。中为法界。一切法趋中。无空无假无不中也。此观成时。证一心三智。亦名一切种智。中论云。因缘所生法。即空即假即中。释论云。三智实在一心中得。即此意也。</p>
<p>超乎次第者。以有次第三观。先修从假入空观。次修从空入假观。然后双遮双照。流入萨婆若海。此是别教行相。今是圆观。故顿超也。</p>
<p><b>【疏】今经执持名号。一心不乱。则能持所持。了不可得。是名空观。正当空时。能所历然。是名假观。非假非空。常空常假。不可思议。是名中观。良以单提圣号。直下一心。有何次第。正三观圆修之义也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】了不可得者。能所性空故。能所历然者。不碍缘起故。非空非假。互夺两亡。双遮中道也。常空常假。互成双立。双照中道也。遮照同时。故不可思议。</p>
<p><b>【疏】是则彼经以心观为宗。此经以心念为宗。观即念也。念即观也。两经所说。既同一心。何独此经抑之为散。故此法门名念佛三昧。亦名一行三昧。亦名诸佛现前三昧。亦名般若三昧。亦名普等三昧。三昧之言定也。既通多种三昧。何得为散。大要观想若非一心。观亦成散。持名若得一心。持即成定。不在观想持名。而在一心与不一心也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】观即念。念即观者。观乃注想一境。念乃明记不忘。则观念似别。然观曰心观。念曰心念。则同宗一心。彼则以法界心观法界境。此则以法界心念法界佛。毫无差别。故言即也。</p>
<p>名念佛三昧者。执持名号故。一行三昧者。系缘法界。专称名字故。诸佛现前三昧者。一心功成佛现其前故。般若三昧者。一心不乱即大般若故。普等三昧者。一心功成无法不摄故。<span lang="EN-US"></span></p>
<p><b>【疏】</b><b>如净觉疏者。疏云。智者大师于观经。以三种净业属散。十六妙观属定。未闻以持名为散也。孤山判此经为散善。予不韪彼说。且普门品疏。释一心称名。有事有理。存念观音。无有间断。名事一心。若达此心。四性不生。与空慧相应。名理一心。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】智者大师。于观经分散分定者。观经中。因韦提希启请。唯愿世尊。教我思惟。教我正受。故世尊以三种净业。答思惟。十六妙观答正受。天台疏云。三种净业。散心思量名曰思惟。十六正观说名正受。是即属散属定也。 三种净业者。一者孝养父母。奉事师长。慈心不杀。修十善业。二者受持三皈。具足众戒。不犯威仪。三者发菩提心。深信因果。读诵大乘。劝进行者。 若修三种福。为三惑染。不称净业。于十六境。不照三谛。不名妙观。</p>
<p>四性不生者。谓达此心。自他共无因不可得。无心无念也。与空慧相应者。空慧即大般若智。以无虚妄心念。离一切法差别之相也。</p>
<p><b>【疏】普门无不乱二字。智者尚作空慧释之。今云一心不乱。何得贬为散善。愚按智者入灭。唱三宝名。章安临终。亦称弥陀。及二大士。彼师 资自行如斯。必不散判称名。于是益信。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">次明别者。或谓此经但闻佛名。或谓此经佛是劣应。或谓此经华局车轮。或谓此经五逆不生。或谓此经止属下品。不知二经实一义故。不知此经尤独要故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】但名者。或谓观经教想彼佛相好。此经但持四字空名。则不见佛身。故名散善。然经云。阿弥陀佛。与诸圣众。现在其前。既佛现。则宁无相好。况与众。则主伴齐彰。盖彼以作观见佛。此以持名见佛。为因不同。见佛则一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】但名故名散善者。以若有定心佛身自现。今不见身。显是无有定力。故名散善也。</p>
<p><b>【疏】劣应者。或谓观经言佛身高六十万亿那由他恒河沙由旬。此经不说。疑是劣应。故名散善。然大本云。尔时阿弥陀佛。放大光明。普照一切世界。阿难见佛。容体巍巍。如黄金山。高出一切诸世界上。则观经所说。犹一世界。今言一切世界。则更为高大。何得言劣。又大本言。阿弥陀佛道场宝树。纯以众宝。自然合成。则非木菩提树下之身。何得言劣。又观经言。彼佛或现丈六八尺。或现大身。满虚空中。则随机所见。大小无定。故古谓即劣即胜。生法不二。而况今经。不出大小。何得定指为劣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】劣应故名散善者。以定力若深。则所见之身自然高大。今是劣应。显是无深定力。故云散善也。 劣应是丈六身。凡夫小乘依事识所见者。胜应是圆满报身。是大乘人依业识所见者。 非木菩提树下之身者。以劣应身。在木菩提树下成道。以吉祥草为座。报身则七宝树下成道。以天衣为座也。即胜即劣生法不二者。劣即生身。胜即法身。言相即不二者。以佛真法身。犹若虚空。应物现形。如水中月。纷纭自彼。于我何为故。</p>
<p><b>【疏】华局车轮者。或谓观经华大十二由旬。此经车轮。华局于小。故名散<span lang="EN-US"></span></b></p>
<p><b>善。不知车轮之义。大小无定。大本车轮大至百千由旬。何止十二。详如后文中辩。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】华局故名散善者。以若有深定。则所见之华自然广大。今局于小。显是无深定力。故名散也。</p>
<p><b>【疏】五逆不生者。或谓观经言五逆得生。大本唯除五逆。则济度功狭。故名散善。不知唯除五逆下。有诽谤正法四字。五逆而兼谤法。乃在所除。虽具五逆。不谤法者。未必不生也。良繇谤则不信。不信不生。故所谓疑则华不开是也。观经不言谤法。如兼谤者。亦不生也。又观经下下品五逆文中。谓其人十声称名。遂得往生。则观想未成。唯资十念。五逆之生。正称名得生耳。况大本云。地狱鬼畜生。亦生我刹中。堕地狱者。非五逆人而何。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】五逆不生名散善者。以具大定者。速入圣阶。度生亦广。今济度功狭。显是无有大定。故名散也。</p>
<p><b>【疏】止属下品者。或谓观经下之三品。初言智者教令合掌叉手。称南无阿弥陀佛。三言善友教云。汝若不能念彼佛者。应称名号。则持名往生。似唯下品。不知持有事理。理复浅深。今下生者。仅是事善。若成理观。则与彼经三观圆修。冥契不二。何虑品位之不高也。况下品文中。乃指恶人愚人。非谓善人智人持名。亦居下品也。故知二经。其义一也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】止属下品名散善者。以具正定者。必于宝刹速证无生。今止成下品。显是无有正定。故名散也。</p>
<p><b>【疏】独要者。略有三意。一者。观经所明佛身。虽云即报即法。而那由恒沙。不无数计。生身尊特。犹待辩疑。此经但曰光明无量。寿命无量。则不属诸数。直指法身。独要一也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】独要三意者。一谓佛身不属诸数。而那由恒沙不无数计。则此经为独要一也。此可对前。佛是劣应一疑。二谓用心不涉次第。而先日次水。自觉繁长。则此经为独要二也。此可对前。但闻佛名一疑。</p>
<p>三谓游历不分高下。而上辈三品。乃遍十方。则此经为独要三也。此可对前。止属下品一疑。 生身尊特犹待辨疑者。有言六十万亿那由他之身。乃是生身。盖以净土之身胜于秽土。秽土生身丈六。净土生身宜尔许高大也。四明尊者。以十三重问答。辨此决是尊特身也。</p>
<p><b>【疏】二者。十六妙门。虽云即观即心。而先日。次水。次地。次树。次座。方入佛观。则不无次第。犹觉繁长。此经不修余业。单事持名。倏尔一心。便得佛现。独要二也。三者。上三品生。乃能游历十方。承事诸佛。中下二品。皆无此文。今持名往生。便得供佛诸方。食时还国。独要三也。闻说一义。尚恐生疑。更闻独要。必致深骇。故云难信之法。又云不可思议功德经也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">二诸经<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">复明通诸经者。与诸大乘经意义相通。如净名法华等。旁通如是。乃知此经。义理所该。深邃广远。不应视同浅近。自取愆尤。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】净名法华等者。此一心持名得生彼国。即随其心净则佛土净。是净名义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】随其心净佛土净者。经云是故宝积。若菩萨欲得净土。当净其心。随其心净。则佛土净。肇注云。净土盖是心之影响耳。欲响顺必和其声。欲影端必正其形。此报应之定数也。 净名即维摩诘。五百童子之一也。以此经由净名示疾说起。故遂以名经。</p>
<p><b>【疏】又此一心持名。即以深心念佛。乃至独入他家。一心念佛。乞食无侣。一心念佛。一称南无佛。皆已成佛道。是法华义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】深者。佛果深高。以心往求。故云深心。亦从深理生。亦从厚乐善根生。故十地经云。入深广心。涅槃经云。根深难拔。故言深心。 法华者。实相妙理。巧喻莲华。法喻双彰。名实并显。云妙法莲花也。</p>
<p><b>【疏】等者。略举余经。如文殊所云。一行三昧。大品所云。若人散心念佛。乃至毕苦。其福不尽。是般若义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】般若此云智慧。从方等之后。出大般若。转教付财。融通淘汰。约时。则禺中时。约味。则从生酥出熟酥也。</p>
<p><b>【疏】如经三七日。稽首十方诸佛名字。是圆觉义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】圆者满足周备。此外更无一法。觉者虚明灵照无诸分别想念。即当人自性也。</p>
<p><b>【疏】如五百长者子。称七佛名。遂得见金色之身。成阿罗汉。是观佛三昧义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】观佛三昧者。以此经是说念佛法门。修行正定故。</p>
<p><b>【疏】如菩萨六念。念佛第一。又云。系念思惟因缘力故。得断烦恼。是涅<span lang="EN-US"></span></b></p>
<p><b>槃义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】六念者。佛法僧施戒天六事。安心不动。称之为念也。涅槃疏云。前三念他。后三念自。施戒是自因。生天是自果。戒是止善。施是行善。天有近果远果。近即二十八天。远即第一义天也。然谓菩萨六念。则是念同体三宝。一心戒施。第一义理也。涅槃。此云大灭度。是如来断德。具常乐我净四义。此经是第五时所说。</p>
<p><b>【疏】如佛告父王。汝今当念西方极乐世界阿弥陀佛。。常勤精进。当得佛道。又云。十心向往。命终必生彼佛国土。是宝积义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】十心向往者。一于众生起大慈。无损害心。二于众生起大悲无逼恼心。三于佛法</p>
<p>不惜身命乐守护心。四于一切法发生胜忍无执著心。五不贪利养敬重净意乐心。六求佛种智于一切时无忘失心。七于众生尊重恭敬无下劣心。八不著世论于菩提分。生决定心。九种诸善根无有杂染清净之心。十于诸佛舍离诸相起随念心。宝积者。此部广谈妙法。犹如珍宝积集丰盈也。</p>
<p><b>【疏】至如华严圆义相通。已见前文。念佛之义。不可胜举。如上且就一经大旨而言。泛论经义。则维摩丈室。容八万四千师子之座。今此净土。十方往生。犹如雨点。皆生七宝池中。曾无窄隘。即净名义。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】一经大旨。即念佛往生也。 维摩丈室容八万座者。维摩诘。从须弥灯王佛所。借三万二千狮子座。皆高八万四千由旬。置于丈室。无所妨碍。于昆耶城及四天下。亦不迫迮。悉见如故。</p>
<p><b>【疏】如来神力品。释迦与十方诸佛。同出广长舌相。乃至梵天。为赞叹法华故。今此六方赞叹亦复如是。即法华义。略举少分。通诸大乘。余不繁叙。又起信因缘分疏。明信位初心有四种机。以礼忏灭罪被初机。以修习止观被中机。以求生净土被上机。初谓业障众生。中谓凡夫二乘。则知净土是大乘菩萨所修矣。义理所该。总结上文。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】起信谓令人发起大乘信根。因缘分者。此论通有五分。一者因缘分。二者立义分。乃至第五劝修利益分。今当第一。说造论因缘有八种也。</p>
<p>信位初心。谓十信中初信心也。有四种机者。论文云。五者。为示方便。消恶业障。善护其心。远离痴慢出邪网故。六者。为示修习止观。对治凡夫二乘心过故。七者。为示专念方便。生于佛前。必定不退信心故。八者为示利益劝修行故。有如是等因缘。所以造论。疏云自此下四种机。当信位初心。四中前三为下中上三人。后一策以劝修也。</p>
<p>礼忏灭罪者。论云。若人虽修行信心。以从先世来。多有重罪恶业障故。为诸魔鬼之所惑乱。或为世务牵缠。或为病苦所恼。应当精勤。昼夜六时。礼拜诸佛。诚心忏悔。得免诸障。善根增长故。被初机者。疏云。此当下品也。</p>
<p>修习止观者。论云。所言止者。谓止一切境界相。是依真如门。止诸境相无所分别。即成根本无分别智。所言观者。谓分别因缘生灭相。是依生灭门。分别诸相观诸理趣。即成后得智。被中机者。疏云。此当中品也。求生净土者。论云。若人专念阿弥陀佛。愿生彼界。即得往生。常见佛故。终无有退。若观彼佛真如法身。常勤修习。毕竟得生。依正定故。被上机者。疏云。此当上品也。</p>
<p><b>【疏】愆尤者。轻毁此经。即轻毁大乘。获罪无量故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">四所被阶品二初料简。二总收<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><span style="color:#333399">初料简<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知此经。文略义丰。言近旨远。未委被何根器。有何阶等。先明料简。前三非器。谓无信者。无愿者。无行者。反是皆器。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】先明根器。有是有非。次别阶等。有胜有劣。欲令舍非从是。弃劣取胜也。信。谓信生佛不二。众生念佛。定得往生。究竟成佛故。如经所云。汝等皆当信受我语。是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】信生佛不二者。迷此心为众生。悟此心为诸佛。诸佛乃觉悟之众生。众生乃沉迷之诸佛。古云。诸佛心内众生。尘尘流转。众生心中诸佛。念念证真也。又复此信。即是起信信根本。慈云信自心。而彼根本外。尚有信佛。信法。信僧。不疑自心外。尚有不疑师。不疑法。今独举根本自心者。以信净土唯心。为净业之独要也。</p>
<p><b>【疏】愿。谓信非徒信。如子忆母。瞻依向慕。必欲往生故。如经所云。应当发愿。生彼国土。是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】如子忆母者。楞严言。十方诸佛怜念众生。如母忆子。子若忆母。如母忆时。母子历生。不相违远。</p>
<p><b>【疏】行。谓愿非虚愿。常行精进。念念相续。无有间断故。如经所云。执持名号。一心不乱。是也。此之三事。号为资粮。资粮不充。罔克前进。又复此三。如鼎三足。或俱无。或具一缺二。或具二缺一。皆不可也。又以喻明。譬之五谷。其无信者。不信即种是谷。栽培此种。定得成谷者也。信而无愿者。虽知佳种。无心求谷者也。愿而无行者。虽望得谷。不事耕耨者也。俱无互缺。准上可知。此三者。皆鸁劣破漏之器。不堪承受甘露法味。故名非器。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不堪承受甘露法味者。楞严云。如净器中。除去毒蜜。以诸汤水。并杂灰香。洗涤其器。后贮甘露。今羸劣破漏岂堪承受。</p>
<p><b>【疏】又复世人虽行众善。于彼佛土。无信行愿。亦名非器。虽有诸过。于彼佛土。有信行愿。亦名为器。反是皆器。如下所明。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】虽有诸过。亦名为器者。如观经下三品。皆五逆十恶。临终发心。皆得往生。</p>
<p><b><span style="color:teal">于是器中。辈之品之。成三成九。九之又九。三之又三。又细分之。复应无量。如二部中说。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】次明阶等也。辈者。大本三辈。品者。观经九品。故曰三九。三辈之中。复三辈之。则成九辈。九品之中。复九品之。则成八十一品。辈之无穷。品之不已。则成百千万亿辈品。故曰复应无量。所以然者。均名念佛。同一往生。而修有事理。功有勤惰。随因感果。地位自别。故涅槃说十二因缘。曾无二法。而下智观者。得声闻菩提。中智观者。得缘觉菩提。上智观者。得菩萨菩提。上上智观者。得佛菩提。是则诸天共器。食有精粗。三兽同河。渡分深浅。焉可诬也。傥其自负利根。闻说念佛若将浼焉。宁知辈品天渊。存乎其人而已。终不念佛。钝置汝也。好奇负胜之士。幸平气而思之。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】下智观者等。下智是但解偏空。而根稍钝者。彼即观思议生灭十二因缘。从他闻声而解了故。成声闻菩提。 中智亦但解偏空。而根大利者。彼即观思议不生灭因缘。悟解甚深因缘法故。成缘觉菩提。 上智是解但中理者。彼即观不思议生灭因缘。心广无量故。成菩萨广大行故。得菩萨菩提。 上上智是解不但中理者。彼即观不思议不生灭因缘。一切种清净故。一切佛法皆成就故。得佛菩提。是同是十二因缘一法。而因智慧不同。观察不同。而所得遂各各不同也。非随因感果而何。 诸天共器者。净名经云。譬如诸天共宝器食。随其福德饭色有异。三兽同河者。永嘉集云。譬如象马兔渡河。足有长短。而分深浅。</p>
<p><span style="color:#333399">二总收<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">总收者。但持佛名。必生彼国。则或高或下。或圣或凡。乃至或信或疑。或赞或毁。知有彼佛。便成善根。多劫多生。俱蒙<span lang="EN-US"></span></span></b></p>
<p><b><span style="color:teal">解脱。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】高下者。以上品即登彼岸。下品犹胜天宫。则品位虽殊。皆得不退故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】下品犹胜天宫者。如云。六欲诸天具五衰。三禅尚自有风灾。假饶修到非非想。不若西方归去来。</p>
<p><b>【疏】圣凡者。以具缚凡夫。但得往生。即与诸大菩萨俱会一处。则终当成圣故。此专举其顺者。下言信疑赞毁。则兼违顺<span lang="EN-US">.无不获益也。问。信赞应尔。云何疑毁亦曰善根。答。常不轻授记诸人。皆当作佛。人疑不信。乃至打骂。因堕地狱。从地狱出。终得成道。岂非骂打从疑而生。疑从知生。知从闻生。闻知有佛。然后生疑。曾未闻知。疑从何发。因闻知故.佛之一字。已蕴识田。投种土中。雨露忽滋。终有生日。彼毁佛者。义亦如是。故曰但知有佛。皆成善根。毕竟解脱。不闻不知。则不成种。</span></b></p>
<p><b><span lang="EN-US">&nbsp;</span></b></p>
<p><font color="#333399">五能诠体性<span>&nbsp; </span>四&nbsp; 初随相。二唯识。三归性。四无碍</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初随相<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知此经被机普遍。未知能诠。何为体性。依古展转十门推本。约之成四。先明随相。于中复二。一谓声名句文。二谓所诠义。以文与义。皆属相故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】先明随相者。相即文义之相。随有二义。一者文随于义。义随于文。文义二相。交相随顺。而为教体故。二者且未会归一心。先随文义外相。谈能体诠故<span>&nbsp; </span>十门推本者。一音声语言。二名句文身。三通取四法。四诸法显义。五摄境唯心。六会缘入空。七理事无碍。八通摄所诠。九事事无碍。十海印炳现。</p>
<p>二谓所诠义者。或难云。此明能诠体性。何故所诠之义。亦作能诠耶。当知以义对名句文。则义为所诠。若以义对理而言。义为能诠。理为所诠也。</p>
<p><b>【疏】十门展转。详见华严玄谈。圭峰复于中约而束之。遂为四门。初声名句文者。据大小乘教。或以声为教体。或以名句文身而为教体。今依清凉大师。通收四者。以声为教主。名者次第行列。诠法自性。句者次第安布。诠法差别。文者次第联合。上二所依。此名句文三者。屈曲为声上诠表。唯声。则不能诠义。唯名句文。则无自体。兼此四事。是谓教体。以假实体用兼资也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】或以声为教体者。摄假从实故。名等有展转义。非正教体故。依声有名。依名有义。如依父有子。依子有孙。父为体故。或以名句文身为教体者。以体从用故。唯识云。此三离声虽无别体。而假实异。亦不即声等。</p>
<p>名诠法自性者。如无量寿佛。无诠非有自性。量诠分限。寿诠永年。佛诠大觉。句诠法差别者。如无量寿佛。诠法则广大。若云量寿佛。诠法则少狭矣。文为上二所依者。藉文彩连合之功。方显名句之用也。假实体用兼资者。名句文为假。二十四不相应行摄故。声为实。十一色法所摄故。声为体。名句文为用。</p>
<p><b>【疏】二所诠义者。此声名句文。若无所诠之义。则同乎篇韵。殊无意况。若徒义无文。妙理凭何而得显示。良以文随于义。义随于文。文义相资。乃成教体。故今此经。从如是我闻。至作礼而退。是声名句文体。而其中所说依正二报。信愿往生等。是所诠义也。以是二者。交相随故。而为教体。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">又若据法所显义。则无非佛事。如香饭光明等。当知法法皆为教体。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】法能显义。则法法自彰。不俟文字。如华严云台宝网。毛孔光明。皆能说法。净名云。有佛世界。以香饭而作佛事。有佛世界。以光明而作佛事。乃至一色一香。一举一动。无有一法而非佛事等。今此经者。水鸟树林。咸宣妙法。则随举一法。皆成教体。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法能显义者。色声香味触法。尘尘皆为教体。眼耳鼻舌身意。根根尽入圆通。所谓翠竹黄花。无非般若。白云流水。尽是真如。松风昨夜炽然说。自是聋人不肯听。</p>
<p><span style="color:#333399">二唯识<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">唯识者。此文此义。皆识所变。而有本影四句。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】唯识者。唯有拣择。决定。显胜。三义。识有了别义。略而言之。唯遮境有。识拣心空。故曰唯识。</p>
<p>文义皆识所变者。变有二。一者因缘变。有实体用。是前五及第八识。二者分别变。但可为境。是六七二识。今声为因缘变。有实体用故。名句文及所诠义。乃分别变。但可为境。无实体用故。</p>
<p>本影四句者。本者实有本质。影者自心影像。本如镜外之物。影如镜中所显之影。识如镜体。</p>
<p><b>【疏】四句者。一唯本无影。即小乘教。不知教法皆唯识现。谓如来实有说法故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】唯本无影者。是认影为本。小乘不知唯识现者。以小乘人。不达三界唯心。心外有境。如小儿执镜中之影为实。不知乃镜光所现之影故。</p>
<p><b>【疏】二亦本亦影。即始教。以佛自宣说。若文若义。皆从妙观察智净识所现。名本质教。闻者识上所变文义。名影像教。诸佛众生互为增上故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】净识即第六识心王。以六识相应心所。既转成妙智。则心王岂不是净识。以纯无漏故。妙观察智者。唯识论云。转八识相应心所。成大圆镜智。转七识相应心所。成平等性智。转前五识相应心所。成成所作智。转六识相应心所。成妙观察智。五七八三智，能现种种身。唯妙观察智。能于大众中雨大法雨。闻者识上所变者。他佛宣说。若文若义本质。闻者识上变起文义而缘。如镜对像自变影故。增上是助意。互为增上者。佛无众生。佛不说法。是众生于佛为增上缘。众生无佛说法。众生亦不能自变文义而缘。是佛于众生为增上缘。如月无水不能现影。水无月亦不能现影。是互为增上意。</p>
<p><b>【疏】三唯影无本。即终教。以离众生心。更无有佛。唯大悲大智为增上缘。令彼根熟众生。心中现佛说法。是故佛教全是众生心中影像。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】离众生心。更无有佛者。谓佛本是无。心净故有。以心净故。诸佛即现。若离众生心。更无有佛也。何以故。法身妙理。无有色相迭相见故。教中云。佛果无别色心功德。唯有如如。及如如智独存是也。大悲即众生缘。无心攀缘一切众生。而于众生自然现益。如涅槃经。我实不往。慈善根力。能令众生见如斯事。大智即法缘。无心观法。而于诸法自然普照。如日照物无所分别。为增上缘者。如涅槃云。波罗奈城。有优婆夷。屈请众僧。奉施医药。有一比丘身婴重病。良医诊之。当须肉药。是优婆夷割其股肉。切以为羹。施病比丘。服已病差。女人患疮苦恼。发声称佛。我在舍卫闻其音声。于是女人起大悲心。是女寻见我持良药。涂其疮上。还复如本。善男子。我于尔时实不往至波罗奈城持药涂彼。当知皆是慈善根力。令彼女人见如是事。此即大悲大智为增上缘也。根熟众生心中现佛说法者。华严云。诸佛无有法。佛于何有说。但随其自心。谓说如是法等。</p>
<p><b>【疏】四非本非影。即顿教。非唯心外无佛。众生心中影像亦空。以性本绝言。即不教之教。所谓尊者无说。我乃无闻。说听皆无。唯识而已。是以识为教体也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不教之教者。如维摩诘嘿然无言。文殊叹曰。是真不二法门。世尊洗足已。敷座而坐。须菩提赞言。希有世尊。经云。法性本空寂。无取亦无见。性空即是佛。不可得思量。是也。尊者无说。我乃无闻者。空生宴坐石室中。空中帝释散花供养。空生曰。散花者谁。曰我天帝释也。何以散花。曰以尊者善说般若。尊者曰。我本无说。帝释曰。尊者无说。我乃无闻。乃真说般若也。此四皆言唯识者。唯识有二。一胜义唯识。二世俗唯识。今初句唯本无影非唯识。即前之随相门。二句亦本亦影。是世俗唯识。三句唯影无本。通世俗胜义。以无本质。应是胜义。以有影像应通世俗故。四句非本非影。唯是胜义唯识也。胜义唯识。即后归性一门。此当门名世俗唯识。四句料简实通前后也。</p>
<p><b>【疏】今此经者。且约终顿二教。则众生心乐出离。自于心中见佛为说极乐依正。信愿往生。而实无说无听。故识为教体。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】心乐出离五句。是唯影无本。而实无说无听。是非本非影。既不离此二句。此文此义非识所变而何。故识为教体也。</p>
<p><span style="color:#333399">三归性<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><font color="#008080">归性者。前以所变之万境。摄归能变之八识。今以所现之八识。复摄归能现之一心。则性为教体。</font></b></p>
<p><b><span lang="EN-US">&nbsp;</span></b></p>
<p>【演】归性者。因一念无明。迷此性体。而现起八识。次从八识体。变起万境。今溯流及源。反末归本故归性也。</p>
<p>八识即心生灭门。所谓不生不灭。与生灭和合。非一非异。名为阿黎耶识也。此识有觉不觉二义。今是不觉义中。无明不觉生三细。境界为缘长六粗。故云能变之八识也。</p>
<p>一心即本源之一心。所谓是心则摄一切世间出世间法。依于此心。显示摩诃衍义也。此心有真如生灭二门。是虽体绝有无。相非生灭。而迷之则生死无穷。解之</p>
<p>则廓尔大悟。故云能现之一心也。</p>
<p><b>【疏】一心者。即真如自体也。从此真如。流出教法。故会相归性。则所谓重颂如。授记如。十二分教。一切皆如。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】从真如流出教法者。具足言之。则从真如流出根本智。从根本智流出后得智。从后得智流出大悲心。从大悲心流出十二分教。今但依源头说。故云从真如流出也。<span>&nbsp; </span>重颂如。授记如者。谓重颂亦是真如。授记亦是真如。一切皆如者。一切差别教法。皆从缘无性。即是真如。是故虚相本尽。真性本现也。</p>
<p>出仁王经。经云。波斯匿王白佛言。云何十方诸佛一切菩萨。不离文字而行诸法相。佛言大王。法轮者。重颂如。授记如。十二分教一切皆如等。</p>
<p><b>【疏】以上展转推寻真实之理。极至于此。譬之物不离梦。梦不离人。圆觉疏云。生法本无。一切唯识。识如幻梦。但是一心。则以自心为教体也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】譬之物不离梦者。物譬随相。梦譬唯识。人譬归性。生法。是因缘所生之法。生法本无。一切唯识。即物不离梦。识如梦幻。但是一心。即梦不离人。</p>
<p><b>【疏】今此经者。依正信愿等法。若文若义。究极皆归一心真如。故古德云。诸大乘经。皆以一实相印。为经教体。此经一心不乱。即是实相。即是真如。则合前二种。会归一心。而为教体。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】皆以一实相印为教体者。印有二种。一三法印。二实相印。凡经诠空。无相。无愿。三法。乃小乘经。诠一实者。乃大乘经也。</p>
<p><span style="color:#333399">四无碍<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">无碍者。心境理事。本自交彻。境及事者。是名随相。心者唯识。理者归性。俱交彻故。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】无碍者。前二科摄末归本。会相归性。前浅后深。不能相融。今此一门。本末融通。性相不二。举一全彰。圆融无碍也。心境理事本自交彻者。心外无境。境外无心。心者全境之心。境者全心之境。则心境不二。理外无事。事外无理。理者即事之理。事者即理之事。则理事圆融。</p>
<p><b>【疏】交彻者。以一心原有真如生灭二门。真如即是生灭。故理不碍事境心生灭即是真如。故事境心不碍理。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】生灭门者。谓迷此法界。为三细六粗。为流转门。灭此三细六粗。归一法界。为还灭门。此二门。迷时妄生真灭。悟时真生妄灭。总为生灭门也。真如门者。谓真如自体。迷时不见妄生真灭。悟时不见真生妄灭。非生非灭。非染非净之体。即真如门也。一心原有二门者。论文云。依一心法。有二种门。云何为二。一者心真如门。二者心生灭门。是二种门。皆各总摄一切法是也。</p>
<p>真如即是生灭者。以真如不守自性。五道随缘故。全真如为生灭。不变随缘也。</p>
<p>生灭即是真如者。虽五道随缘。而缘起无性故。全生灭即真如。随缘不变也。</p>
<p><b>【疏】今此经者。心即是土。则一念无为。而不妨池楼鸟树昭布森列。众生信乐。随愿往生。土即是心。则七宝庄严。而不妨全体空寂。不立一尘。实无众生生彼国者。则心境理事。互相融摄。而为教体也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】心即是土下。乃以理成事门。理随事变。一多缘起之无边也。土即是心下。乃全事归理门。事得理融。千差涉入而无碍也。</p>
<p><font color="#333399">六宗趣旨归三<span>&nbsp; </span>初总陈。二异解。三正意</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初总陈<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知此经能诠之体。如是该罗。未审所宗。当在何者。夫语之所尚曰宗。宗之所归曰趣。而有通别。通论佛教。因缘为宗。别则依古十门。自我法俱有。至圆融具德。后后前前。次第深浅。是故诸经。各有宗趣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】通论佛教因缘为宗者。教中云。诸法从缘生。诸法从缘灭。我佛大沙门。常作如是说。乃至法华最后极谈。亦曰以一大事因缘出现于世。</p>
<p><b>【疏】尚者崇也。圣人立教。一部语言。何所崇尚。所崇尚者。名之曰宗。归者至也。立此为宗。为求何事。究所归至。名之曰趣。因缘者。拣异无因邪因。一代时教。不出因缘。如所谓因缘故生灭。因缘故即空。因缘故即假。因缘故即中。佛教所宗。因缘摄尽。故云通也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】无因邪因者。计万法从虚空生。从自然生等。是无因。或从冥谛生。或从自在天生。或从太极生等。皆邪因也。</p>
<p>因缘故生灭者。谓因缘和合虚妄有生。因缘别离虚妄名灭。<span>&nbsp; </span>因缘故即空。是因缘所生法。我说即是空。因缘故即假。是亦名为假名。&nbsp; 因缘故即中。是亦名中道义。此四句若对五教言。因缘故生灭。是小乘教。即空即假是始教。即中是终顿圆三教。以终为双照二边中道。顿为双遮二边中道。圆为遮照同时。不思议中道也。 若对四教言。生灭为藏教。即空为通教。即假为别教。即中为圆教。以别教但中。对圆为假故。</p>
<p><b>【疏】十门者。第一我法俱有宗。内执有我。外执有法。名为附佛法外道。第二法有我无宗。则异外道。繇是从前至后。繇浅入深。乃至第十圆融具德。十门分别。详具华严玄谈。若约之为五。不出有。空。法相。法性。圆融。今此经者。宗乎法性。以净土依正信愿等。皆归一心。一心不乱。即法性故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不出有空等者。以第一我法俱有宗。此唯有。第二法有我无宗。第三法无去来宗。第四现通假实宗。此三通有空二法。第五俗妄真实宗。第六诸法但名宗。此二唯空。第七三性空有宗。为法相。第八真空绝相宗。亦是空。第九空有无碍宗。为法性。第十圆融具德宗。为圆融。</p>
<p><span style="color:#333399">二异解<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">今明此经。古有多解。有谓信愿为宗。有谓超过三界二种清净为宗。令诸众生得不退转为趣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】信愿为宗者。诸解多同。以经中屡言。若有信者。应当发愿。生彼国土故。二种清净者。论言极乐世界。依正二报。清净庄严。非三界所及。故以为宗。而要其所归。为令众生。生彼清净极乐国土。生彼国已。即不退转。以此为趣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】论言者是天亲论。</p>
<p><font color="#333399">三正意二<span>&nbsp; </span>初总举。二别明</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初总举<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">此经宗乎法性。于法性中。复分总别。总而合之。谓是依正清净。信愿往生。以为宗趣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】宗乎法性者。以此经属终顿二教。终教多谈法性。少及法相。其所云相。亦会归性。出中道妙有一切作佛。此经正是中道妙有。皆登不退故。顿教总不说法相。唯说真性。一念不生。即名为佛。此经一心不乱。即得见佛故。</p>
<p><b>【疏】取前二说兼合言之。总为宗趣。以前说不该依正。后说未详信愿。故须兼合。始得无遗。良繇依正信愿。兼备交资而得往生。皆不出自心故。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】兼备交资而得往生者。有信愿。而无依正。则信愿何法。故必依正清净以资信愿也。有依正而无信愿。彼依正清净。自是清净。于我何为。故必信之愿之。以资亲证彼依正二报也。皆不出自心者。恐问云。既是依正信愿往生为宗趣。何又言法性为宗。故云也。</p>
<p><b>【疏】其总为宗趣者。如华严例。彼经亦兼众说。总因果缘起理实法界以为宗趣故。若欲分之。上句为宗。下句为趣。义亦自明。若欲加之。彼经加不思议。今经亦尔。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】彼经亦兼众说者。华严经。有以无碍甚深法界为宗。有以缘起为宗。法界缘起相即入故。有以因果为宗。以此经广明菩萨行位之因。及所成果故。有以海印三昧理实为宗。有以因果理实合为宗。以因果是行位。理实是法界故。以上各各互缺。今贤首总兼众说共为宗趣也。</p>
<p>上句为宗。下句为趣者。彼经因果缘起为宗。理实法界为趣。此经依正清净为宗。信愿往生为趣。</p>
<p><span style="color:#333399">二别明<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">又别明之。则成五对。一教义。二事理。三境行。四行寂。五寂用。以为宗趣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】别明者。展转推寻也。正是大师极论其宏功。令人发起真信处。世人多疑此经文义粗浅。教义一对足以破之。愚者多执事而迷理。事理一对足以破之。狂者多执理而遗事。境行一对足以破之。或疑念佛正涉有为。行寂一对足以破之。或疑念佛自救不了。寂用一对足以破之。</p>
<p>一教义者。教谓言教。义谓义理。智者能于一字中。尚解无量义。愚人虽读尽贝书。只是寻行数墨而已。故教义一对。不可不发明也。</p>
<p>二事理者。事即依正信愿等事。理即一一消归自性。彼执事而迷理。正由不知旨趣故。</p>
<p>三境行者。境谓法界境。即阿弥陀佛是。行是法界心。即一心执持是。此即所谓系缘法界。专称名字。一行三昧也。</p>
<p>四行寂者。行即一行之行。寂即寂光之寂。修一行三昧。欲证寂光无上果也。</p>
<p>五寂用者。寂即常寂本体。用即恒沙妙用。证此本体发起妙用还度众生。方是大乘妙旨也。</p>
<p><b>【疏】一教义一对者。以教为宗。令达义为趣。言崇尚此念佛往生之教。其意云何。正欲晓会经中所说阿弥陀佛正报依报清净庄严。信之愿之。则生彼国。教中有如是义。是其趣也。不徒为语言文字而已。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不徒为语言文字者。古云。汝终日转经。不知终日经转。盖以其徒为语言文字故也。所以说。诵经千卷。不如解经一偈。</p>
<p><b>【疏】二事理一对者。以事为宗。令显理为趣。承上一经言教。俱约所诠之义。而义中复有事理。言崇尚此依正信愿等事。其意云何。正欲显发事中所具至理。是其趣也。不徒为事缘之迹而已。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】显发事中所具至理有二义。一是随文入观。即一一消归自己。一是依事造修。往生彼国。发明自性唯心之理。徒为事缘之迹。即所谓终日死钻故纸。与终日喃喃但掏数珠者。</p>
<p><b>【疏】三境行一对者。以境为宗。令起行为趣。境即是所观之理。对能观之智。故名为境。言崇尚此理。其意云何。既知弥陀自性。净土唯心。正欲即此以为真境。而起观行。执持名号。一心不乱。是其趣也。不徒为晓达此理而已。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】以境为宗。境字。若依后文解释。标念境者。以四字名号为境。则此处当云。境即是所称之名。而言即是所观之理者何。良由所念阿弥陀佛四字。全体即是法界。全体即是当人自心。而自心一念。具足三千性相。自心一念。即空即假即中。岂不是所观之理。能观之智。即当人称念之心。灵灵不昧。无有间断者是。对能观之智。故名为境者。以所念之佛对能念之心。即名为境也。而其实心外无境。境外无心。又复自性唯心之理。忘能所绝对待。何言境也。故云。理虽非境对能观之智。亦得言境也。正欲即此以为真境者。当知此字。即自性唯心。即所观之理。即阿弥陀佛四字名号。离我心性别无名号。离此名号别无心性。全体法界为真境也。而起观行执持名号者。谓以此名号为真境。而起执持之观行也。此正是从性起修。性既离言。行亦无住。虽云执持。实离四句绝百非。无念之念也。</p>
<p><b>【疏】四行寂一对者。以行为宗。令至寂为趣。言崇尚此念佛观行。其意云何。良繇心虽本寂。多生习染。触境生心。若不修观行。纵令强抑妄心。终非定慧平等。今依正观。执持名号。至于一心。则复还空寂之体。是其趣也。不徒为有作妄计而已。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】强抑妄心者。有定无慧。名曰痴禅。若堕无想。则成外道。故理体虽寂不妨起行持名。以幻修幻。以楔出楔。幻尽觉圆乃归真寂也。今依正观。即是后文理持。至于一心。即后理一心。有作是有为。有作对无作说。妄计是虚妄遍计。对圆成说。谓若不归空寂。则是有为有作之修。多劫终成败坏故。</p>
<p><b>【疏】五寂用一对者。以寂为宗。令发用为趣。言崇尚此寂。其意云何。良繇妄想执著。无繇解脱。妄尽心一。则净极光通。喻如尘尽镜明。无像不现。所谓既生本国。得无生忍已。还入生死。以无数方便。大作佛事。度脱众生。妙用恒沙。是其趣也。不徒为沈空滞寂而已。如是十门。展转生起。以为宗趣。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】沈空滞寂者。耽著空寂之体。不起利生之用。乃二乘有余涅槃之境也。</p>
<p><font color="#333399">七部类差别三<span>&nbsp;&nbsp;&nbsp; </span>初明部。二明类。三非部非类</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初明部<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知此经。宗趣冲深。未审当部等类。为有几种。初先明部者。部有二种。一谓大本。二谓此经。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】部者。以是总归一部。而有详略。详为大本。略为此经。大本有六。一名无量平等清净觉经。后汉支娄迦谶译。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】平等即寿命。清净即光明。觉即佛也。支娄迦谶等。是五译人。支娄迦谶。汉明帝时人。光武中兴。故名后汉。明帝即光武子也。</p>
<p><b>【疏】二名无量薵经。曹魏康僧铠译。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】康僧铠魏人。曹丕篡汉国号曰魏。</p>
<p><b>【疏】三名阿弥陀经。与今经同名。吴支谦译。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】支谦吴人。孙权称帝。国号曰吴。</p>
<p><b>【疏】四名无量寿庄严经。宋法贤译。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】法贤赵宋时人。赵匡胤为天子。国号曰宋。</p>
<p><b>【疏】五出宝积第十八经。名无量寿如来会。元魏菩提流志译。</b><span style="font-size:8.0pt;">查（佛书解说大辞典）别卷。大宝积经无量寿如来会系唐南天竺三藏沙门菩提流志所译。唐高宗永淳二年遣使迎来。于开元十五年示寂。</span></p>
<p>【演】菩提流志。南北朝魏人。魏主本姓拓跋。改姓元。国号魏。</p>
<p><b>【疏】六名佛说大阿弥陀经。宋龙舒居士王日休者。总取前之四译。参而会之。唯除宝积。彼所未及。然上五译。互有异同。汉吴二译。四十八愿。止存其半。为二十四。其余文中。大同小异。王氏所会。较之五译。简易明显。流通今世。利益甚大。但其不繇梵本。唯酌华文。未顺译法。若以梵本重翻而成六译。即无议矣。故彼不言译而言校正也。又其中去取旧文。亦有未尽。如三辈往生。魏译皆曰发菩提心。而王氏唯中辈发菩提心。下曰不发。上竟不言。则高下失次。且文中多善根。全在发菩提心。而三辈不同。同一发心。正往生要旨。乃反略之。故云未尽。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】亦有未尽。谓已尽美。未尽善也。亦可旧文紧要处。彼亦采取未尽。</p>
<p>高下失次者。下品不发。则不发为劣矣。上竟不言。上亦劣耶。上竟不言。不言为胜矣。下言不发。不发亦为胜乎。故曰失次也。</p>
<p>同一发心正往生要旨者。不发菩提心。则小乘而已。二乘种不生。故知发心乃往生根本也。</p>
<p><b>【疏】然今疏钞所引。义则兼收五译。语则多就王文。以王本世所通行。人习见故。余五间取。而概以大本标之。故上六种皆名大本。今此经者。名为小本。文有繁简。义无胜劣。判属同部。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">二明类<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">二明类者。自有三种。一观经。二鼓音王经。三后出阿弥陀偈经。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】类者。不同其部。而同其类。如从昆弟。虽不同父。而同其祖。亦名比肩。相为等夷。故曰同类。观经者。观无量寿佛经。具谈十六妙门。一心三观。详本疏钞。鼓音王经者。佛在赡波大城。伽伽灵池。与比丘百人说。中云。若有四众。受持阿弥陀佛名号。临命终时。佛与圣众。接引往生等。后出偈经者。始终唯偈。是伽陀部。中云。发愿喻诸佛。誓二十四章。愿止存半。与汉吴二译同。而四十八愿。自古及今。传扬已久。二十四者。或梵本缺略。未可知也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】伽陀。此云孤起颂。</p>
<p><b>【疏】或问。鼓音亦说持名。云何不兴今经同部。答。以有咒故。彼经虽说持名。重持咒。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">三非部非类<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">三明非部类者。带说净土。如华严法华。及起信等。又非部类。而中说专持名号。如文殊般若。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】带说者。诸同部同类之外。复有诸经。虽不专谈净土。其中带及劝赞往生也。华严。如行愿品。既明十大愿王。而末言以此十愿导归极乐是也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】十大愿王者。一者礼敬诸佛。二者称赞如来。乃至第十普皆回向。华严称性而谈。法华正直而说。二经皆归极乐者。以欲入毗卢性海。先归净土玄门。欲悟一乘实相。先入西方安养。二经始终既尔。中间诸经可知。故知净土一门。一代时教之总持。法界众生之归地也。</p>
<p><b>【疏】法华。如云诵斯经者。命终当生阿弥陀佛极乐世界是也。起信。如前教起中所明是也。等者。如观佛三昧。十住断结诸经。带说净土。层<span lang="EN-US"></span></b></p>
<p><b>叠非一。详如后释文中杂引。文殊般若。详后执持名号文中。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><font color="#333399">八译释诵持五<span>&nbsp;&nbsp;&nbsp; </span>初明译。二明释。三明诵。四明持。五结劝</font></p>
<p><span lang="EN-US" style="color:#333399">&nbsp;</span></p>
<p><span style="color:#333399">初明译<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">已知此经。为部为类。详略同别。未委译自何时。凡有几译。以至注释阐扬。读诵受持。有何灵验。初明译者有二。一名佛说阿弥陀经。即今经。姚秦三藏法师鸠摩罗什译。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】详略同别者。详谓大本。略谓此经。同谓同类。别谓非部非类。</p>
<p><b>【疏】姚秦者。周有嬴秦。南北朝有苻秦。姚秦。今言姚者。拣非余秦也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】嬴秦者。周时有非子者。是伯益之后。善养马。周孝王爱之。封于陕。国号秦。后并吞列国。而有天下。以其姓嬴。故云嬴秦。苻秦者。东晋时氐种也。苻坚强盛<span lang="EN-US">.雄据关中。国亦号秦。是为苻秦。姚秦者。羌种也。姚苌为苻坚将。后坚为晋兵所败。苌遂据关中。传子兴。是为姚秦。</span></p>
<p><b>【疏】三藏者。通经律论。兼善华梵故。法师者。佛法所属。演扬诲众。为表范故。鸠摩罗什者。梵语具云鸠摩罗耆婆什。上五字。此云童寿。什者。深善此方文字之什。华梵合举。称罗什也。译者。易也。易梵成华也。周礼。掌四方之语。各有其官。北方曰译。今经自西来。而言译者。汉之北官。兼善西语。摩腾始至。遂称为译。今仍之也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】周礼掌四方之语者。东曰寄。南曰象。西曰狄鞮。北曰译。皆官名也。寄言能寄寓风俗之异于此。象言能仿像风俗之异于彼。狄鞮。则欲别其服饰之异。译。则欲辨其语言之异。周官通谓之象胥。而世俗通谓之译也。又译释也。犹言誊也。谓以彼此言语相誊释而通之也。</p>
<p><b>【疏】按本传。师。中天竺国人。父名鸠摩罗琰。家世相国。弃荣出游。龟玆王以妹妻之。生师。师生而神灵。七岁随母入寺。见铁钵。试取加顶。俄念此钵甚重。我何能举。即不胜重。遂悟万法惟心。博学强记。人莫能及。以冲年高德。故云童寿。既通三藏。东游龟玆。王设金狮子座处之。苻坚据秦。将事西讨。适太史奏异星现于西域分野。当有大德智人。入辅中国。坚云。朕闻龟玆有罗什者。得非此耶。遣将吕光。临发。谓曰。朕非贪地用兵。闻罗什深解法相。为后学宗。若克龟玆。即宜驰驿送什。及破龟玆。载什以归。中道闻坚已为姚苌所害。遂止不返。什师因不至秦。后苌亦闻而名。要请。而光不允。苌亡。子兴复请。亦不允。因遣兵伐光。光侄降秦。方得迎师入关。奉为国师。<span lang="EN-US"></span></b></p>
<p>【演】遣将吕光者。秦符坚建元十三年。使吕光伐丘兹国。破之。拥众归至凉州。因据州称凉王。光死。侄吕隆降秦。乃迎师入关。居逍遥园。</p>
<p><b>师阅旧经。义多纰僻。不与梵本相应。乃集沙门肇睿等八百余人。新译经论三百九十余卷。并畅神源。发挥幽致。师未终少日。集众谓曰。愿所宣译。传之后世。咸共流通。今于众前。发诚实誓。若所传无谬。当使焚身之后。舌不焦烂。以弘始十一年八月二十日。卒于长安。阇维薪灭形尽。舌根俨然。今此经者。译于什师。而舌根不坏。与诸佛出广长舌。赞叹此经。合而观之。佛语不虚。于是益信。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">二名称赞净土佛摄受经。唐三藏法师玄奘译。二经联比。小异大同。时所宗尚。皆弘秦本。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】二经联比者。联谓联续。比谓比并。什师译之于前。奘师译之于后。有联续义。两经意义无相违背。有比并义。</p>
<p><b>【疏】玄奘法师者。唐洛州缑氐人。姓陈氏。少罹患难。随兄长腱法师。出家于净住寺。年十一。诵维摩法华。卓然自立。不偶时流。年二十一。讲心论。不窥文相。涌注不穷。时号神人。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】卓然自立者。师十一岁时。见诸沙弥剧谈戏笑。乃呵曰。夫出家者。为无为法。何得更为儿戏。可谓空丧百年。识者知师德器非凡矣。</p>
<p><b>【疏】贞观三年。往西域取经。备经险难。历百五十国。遂至舍卫。取经六百余部。贞观十九年还京。于玉华台翻译经论。总一千三百三十卷。既卧疾。见大白莲华。及佛相。右胁累足而逝。两月。色貌如生。先是西行之日。。抚灵岩寺松而作誓言。吾西去。汝西长。吾东归。汝东向。师去。松西长至于数丈。一日忽东回。门弟子喜曰。师归矣。已而果然。时号摩顶松云。按师誓言自要。不爽如是。真语实语。亦什师舌根不坏。诸佛舌相广长意也。所译此经。焉可不信。联比者。先后重译也。小异大同者。梵音稍别。及语有繁简。如恒河殑伽。六方十方之类。而大意一无相乖也。皆弘者。法华三译。奏本盛行。此经二译。亦复如是。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">二明释<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">次明释此经者。论则有天亲菩萨无量寿经论。解则有慈恩通赞。海东疏。孤山疏。乃至大佑略解等。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】天亲菩萨者。常入日光定。升兜率天宫内院。亲觐慈氏。造无量经优婆提舍。优婆提舍者。此云分别义。慈恩法师者。讳窥基。姓尉迟氏。敬德犹子也。奘师度之出家。学通大小。造疏计可百卷。释弥勒下生经。笔锋得舍利二七粒。复示西方要义。有弥陀经通赞一卷。海东法师者。讳元晓。其疏此经。大率依论为主。孤山圆法师者。十疏流通。此疏居一。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】孤山十疏通经者。一文殊般若经．。二遗教经。三般若心经。四瑞应经。五四十二章经。六不思议法门经。七无量义经。八普贤观经。九阿弥陀经。十首楞严经。世称十经疏主云。</p>
<p><b>【疏】义渊。净觉。越溪等。历代诸师。种种解释。率多散没。至元大佑师者。乃有略解。今唯海东越溪大佑所解仅存而已。世远人亡。经残教弛。遂令如是广大深远法门。不得人人晓了。宁不悲夫。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">若夫远承佛旨。弘阐秘宗。为论为文。为集为录。为传为偈。为赋为诗。交赞互扬。其丽不亿。莫不叮咛恳告。感慨悲歌。普劝迷流。同归觉路。一曾过目。可弗铭心。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】上文专指注释此经。今谓其余赞咏净土。所有言辞。不可胜纪。为论。如十疑宝王等。为文。如龙舒无尽等。为集。如决疑指归等。为录。如净土自信等。为传。如净土略传等。为偈。如径路修行等。为赋。如神栖安养等。为诗。如诸家怀净土等。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】宝王论等者。草堂飞锡法师。作念堡三昧宝王论。天台智者大师。作释十疑论。龙舒居士王日休。作净土文。无尽居士张商英。作求生净土文。侍郎王古作直指净土决疑集。吴郡沙门大佑。作净土指归集。无功居士王阗。作净土自信录。慈云忏主遵式。作净土略传。善导和尚作偈。偈云渐渐鸡皮鹤发。看看行步龙钟。惟有径路修行。但念阿弥陀佛。永明寿禅。作神栖安养赋。诸家怀净土诗。如中峰，西斋楚石。诸师等。</p>
<p><b>【疏】告而曰恳。真诚之语。冀其信受而奉行也。歌而曰悲。凄楚之辞。或能感发而兴起也。丽。数也。不亿者。亿不足以尽之。言多也。此皆净土圣贤。千言万语。不厌繁重。直欲生死海中。尽挈众生于彼岸而后已。我等应当衔恩报德。镂骨铭心。展转流通。递相劝导。如其置而不览。览而不信。不曰愚蒙之训。则曰寄寓之谈。独且柰之何哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">三明诵<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">次明诵此经者。如舌根不坏。天乐西迎。方解冤而往生。未终卷而坐脱。归如入定。终靓白莲。银台而易金台。粗乐而来细乐。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】舌不坏者。智论云。有比丘诵弥陀经。命欲终时。语弟子言。阿弥陀佛。与诸大众。俱来迎我。后从火化。舌根不灰。色相自若。天乐西迎者。宋唐世良。诵弥陀经十万过。一日谓家人曰。佛来迎我。言已。作礼坐逝。其夜有利行人。在道味山上。梦西方异光。旛华缤纷。音乐嘹喨。空中声云。唐世良已生净土。解冤往生者宋上虞民冯。少事游猎。见巨蛇。持稍将往刺之。时蛇在岩下。欲噬黄犊。抿推岩石压之。至死。蛇屡为祟。抿修忏念佛经年。蛇不能害。一日请同社净侣。诵弥陀经．合掌而化。未终坐脱者。晋智仙法师。号真教。住白莲寺。十三年西向十念。十二时不暂废。一夕微疾。命观堂行人诵弥陀经。未终卷。安然坐脱。归如入定者。宋释处谦。精修净土。一夕。诵弥陀经毕。称赞净土。告众曰。吾以无生而生净土。如入禅定。奄然而化。终观白莲者。宋嘉禾郡钟妪。日诵弥陀经十遍。念佛不辍。一日语其子曰。见白莲华无数。众圣迎我。遂端坐耸身化去。银台金台者。怀玉禅师。台州人。布衣一食。常坐不卧。精进念佛。诵弥陀经三十万遍。一日见西方圣众。多若恒沙。一擎银台。从窗而入。玉曰。吾一生精进。誓取金台。何为得此。银台遂隐。玉感激。倍复精进。三七日后。见佛满空中。乃谓弟子曰。金台来迎。吾生净土矣。说偈含笑而逝。郡守段公异之。作诗赞美。有枝低只为挂金台之句云。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】枝低只为挂金台者。诗云我师一念登初地。佛国笙歌两度来。惟有门前古槐树。枝低只为挂金台。</p>
<p><b>【疏】粗乐细乐者。元子华禅师。大历九年。于润州观音寺。诵弥陀经六月。忽得疾。夜闻香气乐音。空中告曰。粗乐已过。细乐续来。君当往生。良久念佛而化。异香连日不散。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">又若书写则化被苍生。讲演则祥符白鹤。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】书写者。唐善导大师。凡得赃施。用写弥陀经十万卷。劝人受持。亦有读诵至十万遍者。五十万遍者。僧俗归仰。至有感极焚身供养。得念佛三昧者。不可胜纪。讲演者。宋沈三郎。晚岁回心念佛。因病。请僧讲弥陀经。易衣而终。缩膝欲起。二子局于名教。以易龛为难。曳其胫直之。将入殓。忽举首出衣被。矍然而坐。举家大惊。二子急前扶卫。乃以肘节捶之。子曰。助父坐脱耳。竟坐逝。荼毗。有白鹤二十九只。飞鸣云表。久之西去。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><b><span style="color:teal">现前感应。则宝地遥观。克取往生。则涅槃非比。如斯感应。屡见古今。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】宝地遥观者。唐大行禅师。初修普贤忏。后入大藏。随手取卷。得弥陀经。日夜诵咏。至三七日。现琉璃地上。佛及二大士现前。僖宗闻其事。诏入内庭。赐号常精进菩萨。后琉璃地复见。即日命终。异香经旬。肉身不坏。涅槃非比者。梁道珍法师。讲涅槃经。天监中。憩锡庐山。慕远公净业。禅坐中。忽见海上数百人乘宝舫前迈。师问何之。答曰往极乐国。因求附载。报云。法师虽善讲涅槃经。亦大不可思议。然未诵弥陀经。岂得同往。师遂废讲念佛。诵弥陀经及二万遍。将终四七日前。夜四鼓。见西方银台来至。空中皎如白日。声云。法师当乘此台往生。时众咸闻天乐异香。数日香犹未散。其夜峰顶寺僧。遥见谷口火炬数十。明燎彻夜。次日乃知师逝。如上所录。皆修因证果。此感彼应。叠见层出。自古及今。未及枚举。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">四明持<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">若持名者。或一念而飞一光。或一声而出一佛。或响弥林谷。或音彻宫闱。或六时系念。而依正盈空。或十字标心。而圣贤入会。洎乎昭代。续有名流。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】此正明执持名号也。净业诸贤。多不繁载。姑举昭灼世人耳目者一二。以为激劝。飞光者。唐善导大师。人间念佛得生净土否。答曰。如汝所念。遂汝所愿。于是导乃自念阿弥陀佛一声。则有一光从其口出。十声至百。光亦如之。光明满室。帝闻其事。敕所居为光明寺。后登柳树端坐而化。出佛者。少康法师。在乌龙山。建净土道场。劝人念佛。众见师念佛一声<span lang="EN-US">.口出一佛。至于十念。十佛次出。犹若连珠。临终之日。口放异光数道。奄然而逝。响弥者。唐道绰禅师。平居为众讲无量寿经。将二百遍。人各掐珠。口称佛号。或时散席。声播林谷。音彻者。唐法照。于并州五会念佛。感代宗皇帝宫中闻念佛声。遣使遥寻。见师劝化之盛。遂诏入宫。宫人念佛。亦及五会。号五会法师。六时者。晋慧远法师。居庐山。制莲华漏。六时念佛。澄心系想。后十九年。七月晦夕。于般若台。方从定起。见阿弥陀佛。身遍虚空。圆光之中。无量化佛。及菩萨众。水流光明。演说妙法。佛言。我以本愿力故。来安慰汝。汝七日后。当生我国。至期。端坐而逝。十字者。宋长芦宗赜禅师。禅理洞悟。宗说兼通。而远遵芦阜之规。建莲华胜会。其法日念阿弥陀佛。或千声万声。各于日下以十字记之。一夕。梦一男子。乌巾白衣。风貌清美。谓赜曰。欲入公弥陀会。乞书一名。赜问公何名。曰。普慧。又云。家兄普贤。亦乞登名。言讫遂隐。赜觉而语诸尊宿。皆云华严离世间品。有二菩萨名。乃知圣贤幽赞。以二大士书于录首。昭代者。今代也。如西斋。空谷。天奇。毒峰等。皆近世高僧。笃信精修。匹休前古。相续不绝。稍详往生集中。盖千万中。纪其一二而已。</span></b></p>
<p><b><span lang="EN-US">&nbsp;</span></b></p>
<p>【演】如西斋。空谷。天奇。毒峰等。皇明楚石琦禅师。有西斋净土诗。空谷隆禅师。有空谷集。天奇禅师号茕绝老人。有茕绝集。毒峰善禅师。有语录行世。</p>
<p><b><span style="color:teal">至于感护则宿冤得度。恶鬼不侵。灵应则瞽目重明。俘囚脱难。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】冤度者。唐邵彪。镇江人。为诸生时。梦至一公府。主者问汝知所以不第否。彪对不知。因使人引彪前行。见大镬中。有蛤蜊作人语。呼彪名。彪怖。遂念阿弥陀佛。蛤蜊变黄雀飞去。彪后及第。官至安抚使。鬼却者。佛世有一国邻于罗刹。罗刹食人无度。王约。自今国中。家以一人。次第送与。勿得枉杀。有奉佛家。止生一子。次第充行。父母哀号。嘱令至心念佛<span lang="EN-US">.以佛威力。鬼不得近。明晨往视。见子尚在。将之而还。自是罗刹之患遂息。目明者。宋崇氏女。双瞽。念佛三年。精勤不替。双目重明如故。难脱者。元末张士诚攻湖州。江浙丞相与战。擒四十人。囚槛送戮。夜宿西湖鸟窠寺。大猷谋禅师。徐步廊下。囚见师神观闲雅。持诵不辍。因求救拔。师教令至心念南无救苦救难阿弥陀佛。中有三人信受其语。念不绝口。天晓发囚。易枷锁。至三人。刑具不足。惟系以绳。既而审鞫。知良民被虏者。遂得释。</span></b></p>
<p><b><span lang="EN-US">&nbsp;</span></b></p>
<p><b><span style="color:teal">又复恶人则善和十念。地狱现而化佛空迎。畜生则鸲鹆称名。形骸掩而莲华地发。何况身无重慝。报在最灵。信愿熏修。宁成虚弃。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p><b>【疏】恶人者。唐张善和。屠牛为业。临终。见群牛索命。于是大怖。唤其妻云。速延僧为我念佛。僧至。谕云。经中说临终恶相现者。至心念佛。即得往生。和云。地狱至。急取香炉来。即以右手擎火。左手拈香。面西专切念佛。未满十声。自言佛来迎我。即化去。畜生者。宋黄岩正等寺观公。畜鸲鹆。常念佛不绝。一日立化笼上。观葬之。已而土上出紫莲华一朵。寻土中。则华从舌端而发。灵芝照律师。为之赞。有立亡笼闭浑闲事。化紫莲华也太奇之句。如上持名所举。自飞光出佛至此。亦千万中纪一而已。慝者。恶之匿于心者也。最灵者。人为万物之灵也。末复结言。恶人念佛。尚得往生。何况恶未必如善和。畜生念佛。尚得往生。何况灵而号为人类。以此比况。知必生也。信愿熏修。所作唐捐。无有是处。<span lang="EN-US"></span></b></p>
<p><b><span lang="EN-US">&nbsp;</span></b></p>
<p><span style="color:#333399">五结劝<span lang="EN-US"></span></span></p>
<p><span lang="EN-US" style="color:#333399">&nbsp;</span></p>
<p><b><span style="color:teal">是以一音始唱。千佛同赓。三学高僧。九流名德。若幽若显。若圣若凡。如万水无不朝东。似群星悉皆拱北。方之捷径。号曰普门。岂虚语哉。决志求生。无容拟议者矣。<span lang="EN-US"></span></span></b></p>
<p><b><span lang="EN-US" style="color:teal">&nbsp;</span></b></p>
<p>【演】群星悉皆拱北者。论语。为政以德。譬如北辰居其所。而众星拱之。</p>
<p><b>【疏】此总结净土法门。一切众生所皈依也。唱者导也。赓者续也。始唱者。释迦开示西方。众生始知净业。是引而导之也。同赓者。六方赞叹。详如经文中说。是续而和之也。三学者。谓禅教律三宗也。禅如永明。以宗门柱石。而上上品生。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】永明以宗门上上品生者。永明寿禅师。秉单传之旨。作宗镜录。万善同归集等。入灭后。有僧经年绕其塔。人问故。曰我病入冥。见殿左供一僧像。王勤敬礼。密询之。乃杭州寿禅师也。凡人死皆经冥府。此师已往西方上品上生矣。</p>
<p><b>【疏】圆照以独秉单传。而标名莲境。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】圆照标名莲境者。宋时圆照本禅师。初参天衣有省。后一志念佛住净慈。有雷峰材法师。神游净土。见一花殊丽问之曰。待净慈本禅师耳。又资福曦公。至师所礼足。施金而去。人诘其故。曰吾定中见金莲花。人言以俟本禅师耳。后临终坐逝谥圆照。</p>
<p><b>【疏】教如僧睿弘辅什师。而莲华出榻。四明中兴台教。而西向坐亡。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】僧睿莲花出榻者。僧睿。从罗什法师禀受经义。后预庐山莲社。宋元嘉十六年。忽告众曰。吾将行矣。面西合掌而化。众见睿榻前一金莲花。倏尔而隐。有五色香烟从其房出。</p>
<p><b>【疏】律如灵芝。生弘毗尼。而死生安养。清照大阐律学。而说偈西归。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】清照说偈西归者。宋清照亨律师。初依灵芝习律。专修净业六十年。临终念佛说偈曰。弥陀口口称。白毫念念想。持此不退心。决定生安养。</p>
<p><b>【疏】若广举者。不可胜数。九流者。谓儒道农工医卜等也。儒如文潞公。德业满朝。而结十万同生之缘。苏长公文行绝世。而有西方公据之说。<span lang="EN-US"></span></b></p>
<p>【演】九流者。谓儒流。道流。阴阳。法流。名流。墨流。纵横。杂流。农流。</p>
<p>文潞公名彦博。为宋宰相。封潞国公。苏长公名轼。为翰林学士。自号东坡居士。十万缘者。劝人念佛书名莲录。满足十万人。西方公据者。长公往来南北。每带一西方变相而行。人问之曰。此我生西方公据也。</p>
<p><b>【疏】道如葛济之舍仙学而回心净业。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】舍仙学而回心者。宋葛济之。句容人。久事仙学。妻纪氏。独精诚念佛。元嘉三年。方在机杼。忽觉空中清明。乃瞻仰四表。见西方有佛现身。宝盖幢幡。映蔽云汉。喜曰。经言。无量寿佛其即此耶。遂五体投地。济之惊异就之。纪氏指示佛所。济之亦见佛半身。祥云五彩。亲里咸现。济之由是回心念佛。</p>
<p><b>【疏】鸾法师焚仙经而专修观经。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】焚仙经而修观经者。后魏昙鸾。性嗜长生。受陶隐居仙经十卷。后遇菩提流支。乃问曰。佛有长生不死术乎。支笑曰。长生不死吾佛道也。乃授十六观经。曰学此则三界无复生。六道无复往。其为寿也恒沙劫石莫能比焉。此吾金仙氏之长生也。昙大喜。遂焚仙经而修净土。</p>
<p><b>【疏】乃至子章之业岐黄而念佛。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】业岐黄而念佛者。元吴子章业医。一生念佛。至正间无疾。念佛而逝。岐黄者。岐伯与轩辕黄帝问答。作内经等书。为医家之祖。</p>
<p><b>【疏】张铨之荷耒耜而称名。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】荷耒耜而称名者。晋张诠。高逸好学。耕锄间带经不释。后入庐山莲社。研穷内典。多有悟入。宋景平元年无疾。西向念佛而逝。</p>
<p><b>【疏】幽如冥君敬礼。罗刹休心。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】冥君敬礼。即寿禅师。罗刹休心者。有罗刹在一聚落。其民日送子与食。有子归信三宝。一心念佛。遂不能食。因得归。</p>
<p><b>【疏】圣如文殊求生。普贤愿往。况显与凡。不待论矣。朝东者。会极义。拱北者。宗本义。喻净土为真际所诣。势必向往。非强之使然也。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】真际所诣。诣者在也。</p>
<p><b>【疏】捷径普门。解见前文。重言结之。明不虚也。决志者。大本云。设有大火。充满三千大千世界。要当过此。生彼国土。则决定其志。无退怯也。拟议者。易曰。拟之而后言。议之而后动。今谓不须拟议。昔人有言。卜以决疑。不疑何卜。念佛往生。但谛信不疑而。何复拟议为哉。<span lang="EN-US"></span></b></p>
<p><b><span lang="EN-US">&nbsp;</span></b></p>
<p>【演】不疑何卜者。唐太宗为秦王时。与太子建成相忌。欲举兵。众疑恐不胜。命卜之。张公瑾。取龟投地曰。卜以决疑。不疑何卜。</p>
<p>佛说阿弥陀经疏钞演义会本 卷第一终</p>
