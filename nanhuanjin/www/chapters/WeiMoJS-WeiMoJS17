<h1>《榴窗随判》17、判丹道</h1><p> 问曰：“宋张紫阳以宗旨与金丹并举，治其学者谓宗旨只明得心上工夫，心上工夫名曰修性，而不能起身上妙用，身上妙用名曰修命。修性而又修命，滞在空处。于是肆谈龙虎，艳说坎离，曰炼精化气，炼气化神，炼神还虚。又曰火侯药物，非师奠传，非人莫授，而其徒有诋吾宗惟论见性，不知修命者，且云：既不修命，纵极其至，不过坐脱立亡，乌能分身万亿，神变无方？今也人百其口，莫不云云，共 疑久矣，为是为不是，愿垂明示，开此巨惑。” </p><p> 判曰：“狮子扑人，韩卢趁块。转解而缚转坚，转辩而义转渊，当人但明自心，一切了毕，何暇与人逞辞肆舌，说是说不是？既说是说不是，必自不是，且莫课人是不是也。讵知我法中无如是是，亦无如是不是邪？倘摸着向上关木戾），不但丹道为是，而百工伎艺、声光电化乃至风云雷雨一切有情无情，悉无不是也。反之，而不游乎堂寝，踏向毗卢顶上者，纵将阿弥陀佛，释迦老子吞向腹中，亦是不快漆桶，所谓痴狂外边走也。何有是处？说性说命，有何饶益？曰是曰非，悉为戏论。 故大慧杲曰：‘岩头划之，曰是句非句：临济用之，曰三要三玄。’不然，苟以实法与人，必曰某也实为丹，某也实为道，某也实为龙虎、坎离、铅汞、阴阳等，不但自眼未明而瞎人眼，亦断人慧命，业必堕于无间也，吁！一字注错，身堕野狐。炯矣！戒哉，戒哉。” </p><p> 进曰：“彼家者言：性，理也；命，气也。只理无气，流行之用何张？只气无理，主宰之功何显？合则两美，离必俱伤。又以抽象言曰性命，就具体说即身心，性之显曰心，命之显曰身。身心合一，说曰性命双修。若不修者，超凡之说妄，而菩萨不行六度也。若曰修者，必有进程。既有进程，必有多名。程也者，当人既由 先天乾坤一交而为后天坎离也。今欲神游无极，而路必借返于抽坎填离，以复乾坤。此抽坎填离而复乾坤者，程也。后天而进，复先天功用之进程，亦曰修也。曰坎离，曰铅汞，曰龙虎，曰乾坤，一切种名，悉表性命，悉表阴阳。 </p><p> “就其体言曰乾坤，即其用说曰坎离，铅汞者，未采取之权名；龙虎者，已交情之显象；归其极，称云性命；相之错综，曰阴阳。阴阳合一名金丹，一名太极，得之则长生，失此必轮回，此理之全，似无可破者。至于合一之要，必守中抱一，收视返听、到无念无息时，则阴阳交，水火济也。阴阳交、水火济而双修之功自全， 合一之果乃获，等如是说，自合胜行。若曰断人慧命，若曰野狐见解，又乌乎其可哉？” </p><p> 先生曰：“咄！摸着向上关枥）明自本心者，作如是语句乎？真小儿女语，非大丈夫言！固不仅邪说诐词也。谛听！谛听！今以四说略开汝惑。 </p><p> “一，彼说不识本体绝待，安立性命为二，讵知性者体也，命者用也，无体而用不显，无用而体不彰也。是性命者，随处立名，立名即真如。当人自身实有多名，汝父母呼汝曰儿，汝子女尊汝曰父，兄曰汝弟，妻称汝夫，父儿夫弟名也实多。于汝自身岂有多？汝若多汝者，名言乱而事理背也，讵理事乎哉？故曰，随处立名， 立名即真，体实非二，用固不一。然此亦就其著者而说也。若以未著言，用亡而体亦不可得。体既不可得，性于何有？况命邪？性命既云虚立，双在何处？修从何修？既无从修，曰炼精化气，曰炼气化神，曰栋神还虚，无疾而呻也【学人于此千万不要妄怕妄计，落空滞空等障，倘能舍却性命，蓦地直下即便归家凰坐也。讵有他哉？千万千万，此是第一彻头，倘龙成而怖，决非丈夫】。不然，不快漆桶试道一句看。故曰不识本体绝待，妄立性命为二。曰金丹、曰太极，果有如是实法邪？亦可哂也。 </p><p> “二、只知无念之无念，不知有念之无念。何也？盖不明得本休也。既不明得 本体，即不识何为有念，何为无念，曰抱一守中，曰收视返听，曰无念无息，一派胡言。在彼执为胜法者，于过量人分上观之，为黑山鬼窖里作活计，为抱石头，为绝气息的死人，纵下万分资格与之评一善价，极其至，不过小乘定，人天果耳，乌足以登大雅之堂，入超人之室哉！不然，门外巨石自开辟至于今日，皆在无念无息中，为得胜果也，可乎？可乎？若可，当人求解脱得胜果者，向石头处取证可也，何故亲投吾处？讵知吾宗有念时纤毫不立无念时遍界不藏，头头非取舍，处处失有无，有时用有作无，有时用无作有，有时有无两用，有时有无两不用邪？至火候等 秘，非师不传者，讵有他哉？实则无念之功须当人自力，师不能代矣。不快漆桶，若云别有奇特，又试道一句看。咄！汝只知无念之无念，不知有念之无念。蠢哉！蠢哉！陋也！陋也！ </p><p> “三，彼说极果，纵其至，俱生无明耳。何也？处处在身心合一上乱讨乱咬矣。试问漆桶，汝哪一口、哪一时、哪一刹那，汝身汝心曾分离来？分者，别乎合也，汝身与心既已云分，拖此一幅死尸来与余亲谈，对面者谁邪？谁邪？若然是身心者，本来未分，今胡曰合？既曰未分，且不云修双从何双？等如上说，自且不明，斥他 滞空，真燕雀而笑鹏博，井蛙而嗤天碍也，不亦大可哂乎？故曰：彼处处在双修上用功、合一处着力者，纵极其至，俱生无明也。噫！恐汝辈只在分别我执上作活计耳，而于俱生无明且或未梦见也。如此陋质，妄议高明，方以东施效率西子，抑已拟人而失伦也。况反饰邪？“四，耽着阴阳交媾之乐，身见难忘，处处着竟失心，至难认识本体，身见不忘，门由何人？况余邪，总如上说，遍体皆污，洗不胜洗，若欲罄斥，实无闲情。讵知吾宗一派圆成，万胜不居，随处立体。此体即用，乾坤可为用，坎离可作体，气可说为心，心可名为气。拈一尘该百千三昧无量刹尘。以 百千三昧无量刹尘入此一尘，尘尘刹刹，刹刹尘尘，无不显法尔之全，君子之大。然于一切事理，一切名言，各住各位，又丝忽不紊。” </p><p> 进云：“如是如是，然则丹道之说邪，味之者鸩也。” </p><p> 曰，“否否！为少数行人半途之戏具，非达天德者及寝之良规。若曰全消，万行门中少此一法；苟云节取，实际理地多此一尘。曰少曰多，悉非我法，慎勿寐言。” </p><p> 进云：“若然，我法一句重作何道？” </p><p> 先生曰：“三要印开朱点窄，未容拟议宾主分。” </p>
