<p align="center" style="text-align:center"><b><span style="font-size:36.0pt;color:#FF6600">法华经讲演录</span></b></p>
<p align="center" style="text-align:center"><b><span style="font-size:36.0pt;color:#FF6600">（普贤菩萨劝发品第二十八）</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p align="center" style="text-align:center"><span style="color:#003300">太虚大师讲述<span lang="EN-US"></span></span></p>
<p align="center" style="text-align:center"><span style="color:#003300">民国十年秋在北京<span lang="EN-US"></span></span></p>
<p align="center" style="text-align:center"><span lang="EN-US" style="color:#003300">&nbsp;</span></p>
<p><span style="color:#333399">普贤菩萨劝发品第二十八<span lang="EN-US"></span></span></p>
<p>欲护佛法，必应护持是经；欲护持是经，必应劝人发心──对于是经，应受持、读诵、解说、书写、供养、礼拜、赞叹、及流通，为劝发心──故有此品。</p>
<p>能劝发之人，为普贤菩萨。周遍含容为普，德慧妙善曰贤。此普贤菩萨，以法界为身，无地、无时、无事不可示现，故无定相，无方所。凡修等同法界之一切菩萨行者，即无不为普贤之行，故普贤菩萨无自他之相可得。凡十方三世一切菩萨，皆为普贤菩萨之分身，故普贤菩萨亦无去来之相可得。有果前普贤，即一切修因未满、上求佛果之菩萨行者。有果后普贤，即一切因圆果满、下化众生之菩萨行者。为明发心者、及劝人发心者，必皆具有普贤之德，方能受持是经，即方能流通是经，故有此品。在禀命流通中为第五节，在全经品第中则居第二十八，为最末一品。</p>
<p><font color="#333399">丙五<span>&nbsp; </span>护持劝发力以流通</font></p>
<p><font color="#333399">丁一<span>&nbsp; </span>普贤来轨</font></p>
<p><b><span style="color:teal">尔时、普贤菩萨以自在神通力，威德名闻，与大菩萨无量无边不可称数，从东方来。所经诸国，普皆震动，雨宝莲华，作无量百千万亿种种伎乐。又与无数诸天、龙、夜叉、乾闼婆、阿修罗、迦楼罗、紧那罗、摩侯罗伽、人非人等大众围绕，各现威德神通之力，到娑婆世界耆阇崛山中，头面礼释迦牟尼佛，右绕七匝。<span lang="EN-US"></span></span></b></p>
<p>普贤以威德名闻，能摄受十方界之修普贤行者，故随行之大菩萨极众。以极众故，因有雨华、动地之瑞应。天龙八部并皆随从，盖法界众生，无不以普贤为导首而趣向佛地也。</p>
<p><font color="#333399">丁二<span>&nbsp; </span>启白闻经</font></p>
<p><b><span style="color:teal">白佛言：“世尊！我于宝威德上王佛国，遥闻此娑婆世界说法华经，与无量无边百千万亿诸菩萨众共来听受，惟愿世尊当为说之！若善男子、善女人，于如来灭后，云何能得是法华经”？<span lang="EN-US"></span></span></b></p>
<p>宝威德上王、为东方佛国主。修佛道者无不修普贤行，而修普贤行者即无不由持法华经。惟佛灭度后，既失如来说权说实、殷勤劝导之教化，复有末世小乘贫法、外道邪见之娆乱，修行者当以何法修习为能得于佛之知见，即为得是法华经乎？故普贤率众兴问。</p>
<p><font color="#333399">丁三<span>&nbsp; </span>佛告四法</font></p>
<p><b><span style="color:teal">佛告普贤菩萨：“若善男子、善女人成就四法，于如来灭后当得是法华经。一者、为诸佛护念，二者、植众德本，三者、入正定聚，四者、发救一切众生之心。善男子、善女人如是成就四法，于如来灭后必得是经”。<span lang="EN-US"></span></span></b></p>
<p>一、先须心所信愿者，口所称道者，身所奉行者，耳目所思察者，志意所希求者，功业所倾向者，一一皆为佛之智慧，佛之功德，佛之智见；既在在处处知随顺于佛法，斯能为诸佛之所护念。二、次须所修习者为大乘经典，所承事者为大乘法师；精修波罗密，广行菩萨道，而一一皆起于无上觉心；复一一能生无量功德，斯为植众德本。三、信为正信，解为正解，行为决定行；法惟一乘无有疑惑，众善普会能得总持，一真常住，千魔不转，必得自在到不退地，是为入正定聚。四、应谛念如来出世一大因缘，本为众生开示悟入佛之知见，应念佛与众生原为同体，众生不觉仍滞生死，当起大悲及诸方便，本怜悯心，发宏誓愿，荷担如来，教化众生，说一切法，救一切苦。更知无有一法可说，亦实无有众生得灭度者；斯度众生之心一发永发，亦无发而无不发矣，是为发救一切众生之心。如是修行成此四法，即为得是法华经矣。</p>
<p><font color="#333399">丁四<span>&nbsp; </span>普贤劝发</font></p>
<p><font color="#333399">戊一<span>&nbsp; </span>明劝发相</font></p>
<p><font color="#333399">己一<span>&nbsp; </span>与现益</font></p>
<p><b><span style="color:teal">尔时、普贤菩萨白佛言：“世尊！于后五百岁浊恶世中，其有受持是经典者，我当守护──除其衰患，令得安隐，使无伺求得其便者。若魔、若魔子、若魔女、若魔民、若为魔所著者，若夜叉、若罗刹、若鸠槃荼、若毗舍阇、若吉蔗、若富单那、若韦陀罗等诸恼人者，皆不得便。<span lang="EN-US"></span></span></b></p>
<p>本品意旨，全在以下数节，就受持是经者功候之浅深。约分上、中、下三品以为劝导。此所劝发者为下品。佛法时代，以每五百岁计算，如第一五百岁，第二五百岁，第三五百岁等。至最后之五百岁，则已为末法时代，故曰后五百岁浊恶世中。自此以下至为诸如来手摩其头止，均为与现益，谓与修持是经者现身之利益也。魔子、魔民等，指修禅定者不断淫欲、必落魔道，如上品魔王、中品魔民、下品魔女等是。毗舍阇、即啖精气之鬼。韦陀罗、即厌祷鬼，谓作厌胜之法以祟人者，皆恶鬼神，常伺便恼人，阻行者之修习，故普贤发愿，为受持是经者之守护。</p>
<p><b><span style="color:teal">“是人若行、若立读诵此经，我尔时乘六牙白象王，与大菩萨众俱诣其所而自现身，供养守护，安慰其心，亦为供养法华经故。是人若坐思惟此经，尔时我复乘白象王现其人前。其人若于法华经有所忘失一句、一偈，我当教之，与共读诵，还令通利。尔时受持、读诵法华经者，得见我身，甚大欢喜，转复精进。以见我故，即得三昧，及陀罗尼──名为旋陀罗尼，百千万亿旋陀罗尼，法音方便陀罗尼，得如是等陀罗尼。<span lang="EN-US"></span></span></b></p>
<p>此所劝发者为中品。行立读诵、属闻慧，谓以闻慧受持是经。象、为陆地上最富于负荷力者，普贤菩萨乘白象王现身其前，喻修习大乘即为荷担清净佛法也。普贤现身，不惟守护，并加供养；既令持经者安心精进，亦即为供养是经，以是经为诸佛菩萨功德之父母也。</p>
<p>若坐思惟是经，谓于禅定中思惟是经，即以思慧思一乘实相之理以受持是经也。若有忘失，普贤即于禅定之中教共读诵。盖已见普贤现身，故能受教。又以能见故欢喜，以欢喜故精进，以精进故得定。定、即所得三昧也。以所见为普贤，故此三昧即可名为普贤三昧。旋、谓旋转，旋陀罗尼，谓能旋一切差别之法而入于无相平等真如法性，以转生一切清净功德之法，斯一切法即一法矣。由是一法生无量法，转为百千万亿陀罗尼。以得此陀罗尼，故能即一心显一切法，亦可由一法显一心。因得四无碍辩，起方便善巧，能以无量义纳于一句、一字之中，即以一句一字显无量义，使法音宣流于世，此即为法音方便陀罗尼。中品修持者，以普贤守护神通之力，可得此益。</p>
<p><b><font color="#008080">“世尊！若后世后五百岁浊恶世中，比丘、比丘尼、优婆塞、优婆夷，求索者、受持者、读诵者、书写者，欲修习是法华经，于三七日中应一心精进。满三七日已，我当乘六牙白象，与无量菩萨而自围绕，以一切众生所喜见身，现其人前而为说法，示、教、利、喜，亦复与其陀罗尼咒。得是陀罗尼故，无有非人能破坏者，亦不为女人之所惑乱；我身亦自常护是人。惟愿世尊听我说此陀罗尼咒”！即于佛前而说咒曰：“阿檀地<span>&nbsp; </span>檀陀婆地&nbsp; 檀陀婆帝&nbsp; 檀陀鸠舍隶&nbsp; 檀陀修陀隶&nbsp; 修陀隶&nbsp; 修陀罗婆底&nbsp; 佛驮波膻祢&nbsp; 萨婆陀罗尼阿婆多尼&nbsp; 萨婆婆沙阿婆多尼 &nbsp;修阿婆多尼&nbsp; 僧伽婆履叉尼&nbsp; 僧伽涅伽陀尼&nbsp; 阿僧祇&nbsp; 僧伽婆伽地&nbsp; 帝隶阿惰僧伽兜略阿罗帝波罗帝&nbsp; 萨婆僧伽地三摩地伽兰地&nbsp; 萨婆达磨修波利刹帝&nbsp; 萨婆萨埵楼驮憍舍略阿冕伽地&nbsp; 辛阿毗吉利地帝。</font></b></p>
<p>此所劝发者为上品。求索、谓尚未得闻是经而求索是经。求索既得，因加受持及读诵、书写、修习。如理而解，如解而修，更加三七日一心精进。普贤法身本无所不在，况行者已得普贤三昧？由是故复见普贤现身其前。所喜见身、谓各行者心所崇拜之身相。盖菩萨身相本无一定，众生喜见与否，又随各类众生之各别识心以为差别。今以各所喜见之身相现前说法，则众生精进之心益随法喜而增进矣。非人、指上鬼神等。女人之不修行者，每能惑乱行者之戒定力，故普贤自说陀罗尼，令行者持之以为守护，而普贤亦自以身守护之也。此陀罗尼共二十句，即名普贤陀罗尼。</p>
<p><b><span style="color:teal">“世尊！若有菩萨得闻是陀罗尼者，当知普贤神通之力。若法华经行阎浮提有受持者，应作此念：皆是普贤威神之力。若有受持、读诵、正忆念、解其义趣、如说修行，当知是人行普贤行，于无量无边诸佛所深种善根，为诸如来手摩其头。<span lang="EN-US"></span></span></b></p>
<p>此正明普贤劝发之益。菩萨得闻是咒，由普贤力，以是咒为普贤所说故。阎浮提有受持者，皆普贤力，以持经者为所守护故。真能受持修行之人，即行同普贤，以为普贤所劝发故。而此如说修行之人，即为如来之所摄受，以具有胜因故有胜缘也。</p>
<p><font color="#333399">己二<span>&nbsp; </span>与后益</font></p>
<p><b><span style="color:teal">“若但书写，是人命终当生忉利天上。是时、八万四千天女作众伎乐而来迎之；其人即著七宝冠，于采女中娱乐快乐。何况受持、读诵、正忆念、解其义趣、如说修行？若有人受持、读诵、解其义趣，是人命终，为千佛授手，令不恐怖，不堕恶趣，即往兜率天上弥勒菩萨所──弥勒菩萨有三十二相──大菩萨众所共围绕，有百千万亿天女眷属而于中生。<span lang="EN-US"></span></span></b></p>
<p>此释与后益。谓后生所得之益，明非仅现身得益已也。授手、接引之意。言能广写是经，则流通既富，由是使大乘教义普益群生，故得命终生忉利天之福报。若更受持、忆念、了解、修行，则命终即永离恶趣，为千佛所接引。十方佛土，随其本愿勒令往生；并得往生兜率天内院承事弥勒。盖修习大乘教义，行菩萨自利利他之行者，命终当生兜率天内院也。入弥勒内院，即入菩萨不退地位。兜率内院为菩萨众，外院为天人众，故外院有天女眷属等生于其中。</p>
<p><font color="#333399">戊二<span>&nbsp; </span>结劝发心</font></p>
<p><b><span style="color:teal">“有如是等功德利益，是故智者应当一心自书、若使人书，受持、读诵、正忆念、如说修行。世尊！我今以神通力故守护是经，于如来灭后阎浮提内，广令流布，使不断绝”。<span lang="EN-US"></span></span></b></p>
<p>此释结劝发心。</p>
<p><font color="#333399">丁五<span>&nbsp; </span>释迦赞劝</font></p>
<p><font color="#333399">戊一<span>&nbsp; </span>赞美普贤</font></p>
<p><b><span style="color:teal">尔时、释迦牟尼佛赞言：“善哉！善哉！普贤！汝能护助是经，令多所众生安乐利益。汝已成就不可思议功德，深大慈悲，从久远来发阿耨多罗三藐三菩提意，而能作是神通之愿守护是经。我当以神通力，守护能受持普贤菩萨名者。<span lang="EN-US"></span></span></b></p>
<p>普贤菩萨以神通愿守护是经，佛即愿以神通力受护能受持普贤菩萨名者。显欲护持是经令不失坠，必众生各具普贤之行；而守护是能受持普贤名者，即所以守护普贤之行，以守护是妙法华经耳。</p>
<p><font color="#333399">戊二<span>&nbsp; </span>赞持经者</font></p>
<p><b><span style="color:teal">“普贤！若有受持、读诵、正忆念、修习、书写是法华经者，当知是人则见释迦牟尼佛，如从佛口闻此经典。当知是人供养释迦牟尼佛，当知是人佛赞善哉，当知是人为释迦牟尼佛手摩其头，当知是人为释迦牟尼佛衣之所覆。<span lang="EN-US"></span></span></b></p>
<p>此赞持经者为已见佛。</p>
<p><b><span style="color:teal">“如是之人，不复贪著世乐，不好外道经书手笔，亦复不喜亲近其人；及诸恶者──若屠儿，若畜猪、羊、鸡、狗，若猎师，若炫卖女色。是人心意质直，有正忆念，有福德力；是人不为三毒所恼，亦不为嫉妒、我慢、邪慢、增上慢所恼；是人少欲知足，能修普贤之行。<span lang="EN-US"></span></span></b></p>
<p>此赞持经者为已离恶。但能受持是经，如说修行，则可疾入佛道，不遮恶而恶自离矣。</p>
<p><b><span style="color:teal">“普贤！若如来灭后后五百岁，若有人见受持、读诵法华经者，应作是念：此人不久当诣道场，破诸魔众，得阿耨多罗三藐三菩提，转法轮，击法鼓，吹法螺，雨法雨，当坐天人大众中师子法座上。<span lang="EN-US"></span></span></b></p>
<p>此赞持经者为当得出世成佛。道场、成道之场，如释尊不成正觉誓不起座之处是也。言善持是经，已具足普贤行，即为直趣佛果，破无明，成正觉，为说法度生之正因行也。</p>
<p><b><span style="color:teal">“普贤！若于后世受持、读诵是经典者，是人不复贪著衣服、卧具、饮食资生之物，所愿不虚，亦于现世得其福报。<span lang="EN-US"></span></span></b></p>
<p>此赞持经者为已不著世间。盖资生等物，现虽无缺，行者之心早无取著，不复再造生死之业，以惟有真实不虚度生宏愿在耳。</p>
<p><font color="#333399">戊三<span>&nbsp; </span>明违顺相</font></p>
<p><b><span style="color:teal">“若有人轻毁之言：‘汝狂人耳！空作是行，终无所获’。如是罪报，当世世无眼。若有供养赞叹之者，当于今世得现果报。<span lang="EN-US"></span></span></b></p>
<p>首明轻毁者之罪相。毁者世世无眼，以毁世人能照见佛法之眼故。赞叹者现得福报，以助人种善根故。</p>
<p><b><span style="color:teal">“若复见受持是经者，出其过恶若实、若不实，此人现世得白癞病。若轻笑之者，当世世牙齿疏缺，丑唇、平鼻，手脚缭戾，眼目角睐，身体臭秽，恶疮脓血，水腹、短气，诸恶重病。是故普贤！若见受持是经典者，当起远迎，当如敬佛”。<span lang="EN-US"></span></span></b></p>
<p>次明说过者与轻笑者之罪相。出人过恶，无论实与不实，均得癞病恶报。盖持经者即使曾有隐恶，然现既受持是经，则其忏悔往业已回心向佛可知。今仍宣扬其恶，不惟娆乱其心使难安心修道，以致妨碍其成就；且令曾由此持经者所接引向道之人，亦尽顿生疑诽，而不免群焉退沮。是说修行者之过恶，其影响于度生之事甚大。故无论所说之过实与不实，而谤者之罪固不易忏悔而煎除也。癞病、遍体痛痒不安，与被谤者终日局蹐不宁相似，此为与所造罪相似之恶报。轻笑持经者，亦令世世得被人轻笑之报相，如唇、齿、眼、鼻、身体种种欠缺秽恶等是。缭戾、屈曲不正之状，视斜曰睐，水腹则有腹大之相，短气为语声低促之相，皆人所贱恶之病。末复言见持是经者应如见佛，以真持是经一偈、一句皆当成佛故耳。</p>
<p><font color="#333399">丁六<span>&nbsp; </span>时众获益</font></p>
<p><b><span style="color:teal">说是普贤劝发品时，恒河沙等无量无边菩萨得百千万亿旋陀罗尼，三千大千世界微尘等诸菩萨具普贤道。<span lang="EN-US"></span></span></b></p>
<p>此明时众获益，以结本品。</p>
<p><b><span style="color:teal">佛说是经时，普贤等诸菩萨、舍利弗等诸声闻，及诸天、龙、人非人等一切大会，皆大欢喜，受持佛语，作礼而去。<span lang="EN-US"></span></span></b></p>
<p>此释会众欢喜受持，以结全经。</p>
<p><span style="color:#333399">贯经义<span lang="EN-US"></span></span></p>
<p>以上释妙法莲华经竟。兹更条贯全经义例如下：</p>
<p>就全经二十八品之文字相言之，可谓今已释竟。但妙法莲华之经义，无量无边，则永无有尽。所谓遍虚空界，尽未来际，亦不能以众生之语言心量阐之令尽也。但约其义于此七卷经文中，亦并未见其有所缺漏而显为未尽，故说经者之言语相即亦当尽于此也。且无量义即发生于一实相无相之法，若更将全经七卷之义约之于一卷，或更约之于一品，或更约之于一偈、一句，仍亦未见其义有所少，故全经之义，直可以开示悟入佛之知见一句摄之。以是之故，一切法即皆为教菩萨法，即皆为一乘妙法，此正宗分第一品方便品之要旨，亦即法华全经之要旨也。全经科判，原列为序分、正宗分、流通分三者，分摄二十八品。兹即以全经妙法之总义──开示悟入佛之知见一句，分显教、理、行、果四义，则序品一品即以笼罩全经。其方便以下各品，已如佛光中所现差别之境矣。故自方便品至劝发品共二十七品，直可皆谓为此经之正宗分，别无流通分之可言。关于经末佛说是经时一段，即谓仅此二行为流通分可也。试本开示悟入四义及教理行果四法，以约分诸品如下：自方便品以下至法师品共九品，为开佛知见、以会一乘之教。以唯一佛乘方便说为三乘、五乘，而开权显实以后会归一乘，皆授佛记。故此诸品即为开佛知见，以破除若二、若三之众生机教，而开出不二之佛知见也。法师品兼流通此分。自见宝塔品至安乐行品共四品，为示佛知见、以显一乘之理。如在见宝塔品，显过现、主伴诸佛之法身平等；天授品、显违顺、罪福众生之法身平等。专示佛知见之法性，故此诸品即为示佛知见。持品、明持经人，安乐行品、明持经行，流通此分。自从地涌出品至嘱累品，为悟佛知见、以起一乘之行。以此诸品，显佛已由始觉至究竟觉，成自受用圆满报身，智慧无尽，福德无尽，慈悲无尽，愿力无尽，方便无尽，应化无尽，系由地涌出诸菩萨依佛究竟觉为因地心故，进明佛之圆满果觉真身寿命长远，悟而起大乘之行也。神力、嘱累，流通此分。自药王品以下、至劝发品共六品，为入佛知见、以证一乘之果。药王品证自利果德；妙音密化，观音救难，陀罗尼咒破恶卫善，妙庄严王回邪入正，为证利他果德；普贤劝发以要二利之终，故此诸品为入佛知见。入者、即修习证入，皆菩萨渐次证入一乘实相之果位。而普贤行通于佛果前后，果前为等觉之菩萨，邻极佛果；果后利他无尽，亦明此经之终而无终也。</p>
<p>准上开示悟入四义及教理行果四法，以约分方便以下二十七品皆为正宗，正以彰妙法华经之无尽，故无有特判数品为流通分之必要。以由此开示悟入佛之知见之义，分显一乘教理行果，即是流通此无尽之教义；而流通之功力，即亦与为无尽。然因此益见行者当于是经受持、读诵、讲解、书写、能于一偈、一句之名言，见一乘实相之无尽义，如说而解，如解而行，由行而证，尽具普贤道，同获法性身，而是经方为流布不断绝于世也。（周秉清记）</p>
