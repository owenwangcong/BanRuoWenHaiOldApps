<h1>《中国文化泛言》20章 《历史的经验》（二）前记</h1><p> 吾国学术，自汉武帝罢黜百家，独尊儒术，千载以还，致使百家之文，多流散佚。诸子之说，视若异端。此风至宋、明尤炽。然纵观两千馀年史迹，时有否泰，势有合分。其间拨乱反正之士，盛平拱默之时，固未特以儒术鸣也。明陈恭尹读《秦纪》有言：“<span class="qiangdiao1">谤声易弭怨难除，秦法虽严亦甚疏。夜半桥边呼孺子，人间犹有未烧书。</span>”盖指张良受太公兵法于圯下，佐高祖一统天下也。近世梁启超先生，治学有宗。亦以忧世感时，愤儒家之说，难济艰危，曾赋言以寄：“<span class="qiangdiao1">六鳌摇动海山倾，谁入沦溟斩巨鲸。括地无书思补著，倚天有剑欲长征。抗章北阙知无用，纳履南山恐不成。我欲青溪寻鬼谷，不论礼乐但论兵。</span>”目今世局纷纷，人心糜诈。动关诡谲，道德夷凌。故谋略一词，不仅风行域外，即国内亦萍末飓风，先萌朕兆。波澜既起，防或未迟，故有不得已于言者。 </p><p> 史迁尝论子贡曰：“<span class="qiangdiao1">田常欲作乱于齐，惮高国鲍晏，故移其兵，欲以伐鲁。孔子闻之，谓门弟子曰：夫鲁，坟墓所处，父母之国。国危如此，二三子何为莫出？子贡请行，孔子许之。……故子贡一出，存鲁，乱齐，破吴，疆晋而霸越。子贡一使，使势相破，十年之中，五国各有变。</span>”又曾子亦有言：“<span class="qiangdiao1">用师者王，用友者霸，用徒者亡。</span>”夫二子者，孔门高弟，儒林称贤。审曾子之言，析子贡之术，皆钩距之宗纲，长短术之时用也。故时有常变，势有顺逆，事有经权。若谓儒学皆经，是乃书生之管见，自期期以为不可。此其一。 </p><p> 谋略之术，与人俱来。其学无所不包，要在人、事两端。稽诸历史，亦人也，亦事也。入世之学，有出于人、事者乎？其用在因势利导，顺以推移。故又名“<span class="qiangdiao1">长短术</span>”，或曰“<span class="qiangdiao1">钩距术</span>”，亦称“<span class="qiangdiao1">纵横术</span>”，皆阴谋也。阴者，暗也，险也，柔也。故为道之所忌，不得已而用之。“<span class="qiangdiao1">君子得之固穷，小人得之伤命。</span>”若无深厚之道德以为基，苟用之，未有不自损者也。故苏秦陨身，陈平绝后。史迹昭昭，因果不昧，可不慎哉。此其二。 </p><p> 近世教育方针，受西风影响至巨。启蒙既乏应对之宜，罔知立己修身之本。深研复无经济之学，昧于应世济人之方。无情岁月，数纸文凭。有限年华，几场考试。嗟呼！一士难求，才岂易得。故大风思猛士，大厦求良材。此千古一调，百世同所浩叹也。或云时代之流风，岂非人谋之不臧。廿世纪末世界文化趋向，起复于东方，历史循环反复，殆无疑义。既光固有文化，岂限一尊？欲建非常功事，何妨并臻。此其三。 </p><p> 老子有言：“<span class="qiangdiao1">以正理国，以奇用兵，以无事取天下。</span>”际此太白经天，兵氛摇曳。爱检《素书》《太公兵法》（俗称三略，古之玉钤。）详为阐述。或旁徵采博，用明其体。或记事论人，欲证其用。总君臣师三道之菁英，概三千年来历史人事。或奇或正，亦经亦权。非为自诩知见，但祈逗诱来机。只眼既具，或可直探骊珠，会之于心。倘能以德为基，具出尘之胸襟而致力乎入世之事业，因时顺易，功德岂可限量哉！ </p><p> 是书讲述之时，有客闻见之而谓曰：“<span class="qiangdiao1">三略之书，虽云太公、黄石所传，亦有谓宋相张商英所撰，考之皆系伪托，子以盲接引，穷极神思，得毋空劳乎？</span>”师笑曰：“<span class="qiangdiao1">子之论似是而非。昔者，林子超先生喜藏字画，然多赝品，人莫能辨。有识者诘之，则答曰：‘书画用娱心目，广胸次，消块垒。虽赝品，其艺足以匹具，余玩之，心胸既畅，虽然赝，庸何伤哉？’余爱其言也。</span>”客称善焉。 </p><p style="text-align:right;"> 〔一九七五南怀瑾先生讲述，冯道元记于台北〕 </p>
