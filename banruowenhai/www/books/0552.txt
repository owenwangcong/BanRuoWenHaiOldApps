<p align="center" style="text-align:center"><b><span style="font-size:36.0pt;mso-bidi-font-size:12.0pt;color:#FF6600">蕅益大师法语<span lang="EN-US">    <o:p></o:p></span></span></b></p>
<p align="center" style="text-align:center"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p align="center" style="text-align:center"><span style="color:#003300">蕅益大师著<span lang="EN-US">   <o:p></o:p></span></span></p>
<p align="center" style="text-align:center"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p align="center" style="text-align:center"><span lang="EN-US"><a href="#a01">示法源</a></span></p>
<p align="center" style="text-align:center"><span lang="EN-US"><a href="#a02">示王心葵</a></span></p>
<p align="center" style="text-align:center"><span lang="EN-US"><a href="#a03">示靖闻</a></span></p>
<p align="center" style="text-align:center"><span lang="EN-US"><a href="#a04">示郭善友</a></span></p>
<p align="center" style="text-align:center"><span lang="EN-US"><a href="#a05">示宋养莲</a></span></p>
<p align="center" style="text-align:center"><span lang="EN-US"><a href="#a06">示陆喻莲</a></span></p>
<p align="center" style="text-align:center"><span lang="EN-US"><a href="#a07">示净坚优婆夷</a></span></p>
<p align="center" style="text-align:center"><span lang="EN-US"><a href="#a08">示方尔阶</a></span></p>
<p align="center" style="text-align:center"><span lang="EN-US"><a href="#a09">示刘今度</a></span></p>
<p align="center" style="text-align:center"><span lang="EN-US"><a href="#a10">示玄著</a></span></p>
<p align="center" style="text-align:center"><span lang="EN-US"><a href="#a11">示自天</a></span></p>
<p align="center" style="text-align:center"><span lang="EN-US"><a href="#a12">示石友</a></span></p>
<p align="center" style="text-align:center"><span lang="EN-US"><a href="#a13">示朗然</a></span></p>
<p align="center" style="text-align:center"><span lang="EN-US"><a href="#a14">示明西</a></span></p>
<p align="center" style="text-align:center"><span lang="EN-US"><a href="#a15">示谢在之</a></span></p>
<p align="center" style="text-align:center"><span lang="EN-US"><a href="#a16">示蔡二白</a></span></p>
<p align="center" style="text-align:center"><span lang="EN-US"><a href="#a17">示证心</a></span></p>
<p align="center" style="text-align:center"><span lang="EN-US"><a href="#a18">示念佛社</a></span></p>
<p align="center" style="text-align:center"><span lang="EN-US"><a href="#a19">示闵周挺</a></span></p>
<p align="center" style="text-align:center"><span lang="EN-US"><a href="#a20">示念佛法门</a></span></p>
<p align="center" style="text-align:center"><span lang="EN-US"><a href="#a21">示念佛三昧</a></span></p>
<p align="center" style="text-align:center"><span lang="EN-US"><a href="#a22">念佛三昧说</a></span></p>
<p align="center" style="text-align:center"><span lang="EN-US"><a href="#a23">孕莲说（亦名求生净土诀）</a></span></p>
<p align="center" style="text-align:center"><span lang="EN-US"><a href="#a24">持名念佛历九品净四土说</a></span></p>
<p align="center" style="text-align:center"><span lang="EN-US"><a href="#a25">歙西丰南仁义院普说</a></span></p>
<p align="center" style="text-align:center"><span lang="EN-US"><a href="#a26">歙浦天马院普说</a></span></p>
<p align="center" style="text-align:center"><span lang="EN-US"><a href="#a27">梵室偶谈 七则</a></span></p>
<p align="center" style="text-align:center"><span lang="EN-US"><a href="#a28">复净禅师</a></span></p>
<p align="center" style="text-align:center"><span lang="EN-US"><a href="#a29">复邓靖起书</a></span></p>
<p align="center" style="text-align:center"><span lang="EN-US"><a href="#a30">与周洗心书</a></span></p>
<p align="center" style="text-align:center"><span lang="EN-US"><a href="#a31">寄丁莲侣书</a></span></p>
<p align="center" style="text-align:center"><span lang="EN-US"><a href="#a32">复韩朝集书</a></span></p>
<p align="center" style="text-align:center"><span lang="EN-US"><a href="#a33">复唐宜之书</a></span></p>
<p align="center" style="text-align:center"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a01"></a><span style="color:#333399">示法源<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US" style="mso-bidi-font-family:&quot;Courier New&quot;">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">念佛工夫，只贵真实信心。第一要信：我是未成之佛，弥陀是已成之佛，其体无二。次信娑婆的是苦，安养的可归，炽然欣厌。次信现前一举一动，皆可回向西方；若不回向，虽上品善，亦不往生；若知回向，虽误作恶行，速断相续心，起殷重忏悔，忏悔之力，亦能往生。况持戒修福，种种胜业，岂不足庄严净土？只为信力不深，胜业沦于有漏，又欲舍此别商，误之误矣！但加真信，一切行履，便不须改也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a02"></a><span style="color:#333399">示王心葵<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">法华一经，殷勤称叹方便；须知有世间方便：布施、爱语，孝、悌、忠、信等，是也。有出世间方便：苦、空、无常、无我、不净、数息、因缘、远离、知足等法门是也。有出世上上方便：十波罗密、四摄、四辩、八万四千三昧总持等是也。有不思议胜异方便：信自性中、实有西方现成佛道之阿弥陀如来，唯心中、实有庄严之极乐世界。深心宏愿，决志求生。不唯上上方便是其资粮，将世、出世、一切方便，无非往生左券。此法门中点铁成金手段。不历僧祇，顿阶不退，名绝待妙也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a03"></a><span style="color:#333399">示靖闻<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">香山参鸟窠，直告曰：诸恶莫作，众善奉行。三岁儿说得，八十翁行不得。从上诸祖，指点出生死法，最简易明白，正不必金刚圈栗棘蓬为玄妙也。<span lang="EN-US">......马祖初年，但云即心即佛；果知即心即佛，自然诸恶莫作，众善奉行；果能诸恶莫作、众善奉行，便知即心即佛。故知：欲悟即心即佛，须是持戒念佛。戒戒得净，佛念得切，尘垢自除，光明自现。偈曰：</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">持戒便是平心，念佛便是直行。参得个点玄关，</p>
<p style="text-indent:24.0pt;mso-char-indent-count:1.5;mso-char-indent-size:12.0pt">不向钵盂讨柄。若更者也之乎，失却佛祖性命！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a04"></a><span style="color:#333399">示郭善友<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">佛法大海，信为能入，智为能度；若信心而乏智慧，未有不泣岐两端者。佛言：末世斗诤坚固，亿亿人学道，罕有一人证果；惟依念佛求生净土，可以横超苦轮。<span lang="EN-US">......若深信念佛礼拜是佛祖真因，确乎不被时流所转，便是大智慧光明。超登净土，永无泣岐之患矣。</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a05"></a><span style="color:#333399">示宋养莲<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">‘自性弥陀，唯心净土’二语，世争传之，不知以何为心性也。夫性非道理，无所不统，故十劫久成之导师，不在性外；心非缘影，无所不具，故十万亿刹之极乐，实在心中。惟弥陀即自性弥陀，所以不可不念；净土即唯心净土，所以不可不生。<span lang="EN-US">......上自文殊、普贤、马鸣、龙树、天亲，下至蜎飞蠕动，羽族毛群，唯此一事。此事第一要信得极，二要时时发愿，三要念佛工夫不间。三事具，至愚亦生；三事缺一，虽聪明伶俐，亦不生也。其有谤此者，即谤三世诸佛菩萨。毗卢顶上，翻为阿鼻最下层矣。哀哉！</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a06"></a><span style="color:#333399">示陆喻莲<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">超生脱死，舍净土一门，决无直捷横超方便；而生净土，舍念佛一法，决无万修万去工夫。近世盲禅：妄谓弥陀不必念，净土不必生，儱侗□突，堕堑落坑。夫夜卧之顷，枕席不安，犹必安置；以三界火宅，而不思出离，可乎？若漫云：悟心之士，此间即寂光。何不曰：恶骂是称赞，恶打即供养，粪秽即栴檀，涂炭是天宫宝殿乎？傥未能啖粪卧炭，则净土决不可不生。设果能，亦豚豕鸡犬耳。何若老实念佛，导之以信，要之以愿，径登九品莲台，与观音、势至、海众为眷属。回视空头恶见邪禅，博一时假祖师之虚名，堕万劫拔舌犁耕之实苦，何啻云泥也哉！莫论散心定心，只勉课程终身不缺，日勤日切，净土华棻，昼夜增荣矣。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a07"></a><span style="color:#333399">示净坚优婆夷<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">极聪明人，反被聪明误，所以不能念佛求生西方；而愚人女子，反肯心厌娑婆苦，深求出离。当知：彼是真愚痴，此乃大智慧。好恶易分，莫自昧也。每见儱侗瞒盱大言欺世之假善知识，遇著老实念佛的樵夫农妇，亦教参禅，推来拽去，自供抚掌。此辈老实人，认作真实，破坏善根。究竟参又参不来，念又念不熟，脚跟不稳，心事徊徨。噫！亦可惨矣！吾劝汝：咬钉嚼铁、信得西方及，切切发愿，持戒、修福，以资助之。‘无禅有净土，万修万人去；但得见弥陀，何愁不开悟。’此千古定案，汝不须疑；彼无耻邪师，敢诬先圣，辄肆翻案，只益露其恶见耳。何尝翻得古人定案哉！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a08"></a><span style="color:#333399">示方尔阶<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">念佛法门，虽该罗八敦，圆收无量百千三昧；而下手之方，又最直捷痛快。盖凡念相好、念法门、念实相等，固先开真解，然后下手，万无夹带疑情之理。只今持名一法，亦止蓦直持去，不用三心两意。深信净土可生，发愿决定往生；以持名为正行，以六度等为助行。万修万去，断断可保任者。若一点好胜之心，涉入参究，谓为向上，则脚跟不稳，禅净两失之矣！智者不可不决定其所趋也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a09"></a><span style="color:#333399">示刘今度<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">上品上生三种人，首云：‘慈心不杀，具诸戒行。’盖戒为万行总都；而慈心不杀，又为戒行先务。以此圆发三心，何土不净哉。三心者：直心正念真如，名至诚心，显法身德。乐集一切功德，名深心，显般若德。宏誓无尽，名回向发愿心，显解脱德。戒亦有三：摄律仪戒，无恶不断，即成法身。摄善法戒，无善不满，即成般若。饶益有情戒，无生不度，即成解脱。慈亦有三：生缘慈，不杀生，缘观一切众生，皆我父母兄弟六亲眷属也。法缘慈，不杀法，缘观一切地水、是我先身，一切火风、是我本体也。无缘慈，不著我，缘观现前一念佛性，无所不遍，十方三世有情无情，同一觉体，无二无别也。念念修此三慈，即净三聚；三聚戒净，三心即具，上品上生无疑矣。又，观行三心，能生上品凡圣同居净土；相似三心，生上品方便有余净土；分证三心，生上品实报庄严净土；究竟三心，生上品寂光净土。永嘉：‘谁无念，谁无生，若实无生无不生。’金刚：‘应无所住而生其心。’‘一切贤圣，皆以无为法而有差别。’此之谓也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a10"></a><span style="color:#333399">示玄著<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">佛知佛见、无他，众生现前一念心性而已。现前一念心性，本不在内外中间；非三世所摄，非四句可得；只不肯谛审谛观，妄认六尘缘影为自心相，便成众生知见。若仔细观此众生知见，仍不在内外中间诸处，不属三世，不堕四句，则众生知见当体原即佛知佛见矣。倘不能直下信入，亦不必别起疑情，更不必错下承当，只深心持戒念佛；果持得清净，念得亲切，自然蓦地信去，所谓‘更以异方便，助显第一义’也。此棒打石人头，曝曝论实事。若要之乎者也，有诸方狐涎在，非吾所知也。偈曰：</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">众生知见佛知见，如水结冰冰还泮；</p>
<p style="text-indent:24.0pt;mso-char-indent-count:1.5;mso-char-indent-size:12.0pt">戒力春风佛日晖，黄河坼声震两岸。</p>
<p style="text-indent:24.0pt;mso-char-indent-count:1.5;mso-char-indent-size:12.0pt">切莫痴狂向外求，悟彻依然担板汉。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a11"></a><span style="color:#333399">示自天<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">......偈曰：</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">昼夜弥陀十万声，毕生莫起宗教想；</p>
<p style="text-indent:24.0pt;mso-char-indent-count:1.5;mso-char-indent-size:12.0pt">直送心归极乐邦，莲□珍池立地长。</p>
<p style="text-indent:24.0pt;mso-char-indent-count:1.5;mso-char-indent-size:12.0pt">任他笑我是愚夫，行尺从来胜说丈。</p>
<p style="text-indent:24.0pt;mso-char-indent-count:1.5;mso-char-indent-size:12.0pt">他年蓦上愿王舟，善财常啼同抚掌！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a12"></a><span style="color:#333399">示石友<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">念佛求生净土，乃一门圆摄百千法门；非举一废百也。但必一门深入，念佛为正行，余一切戒定慧等为助，正助合行，如顺风之舟，更加板索，疾到岸矣。念佛之法虽多，持名最为简便；持名之法亦多，记数尤为稳当。真操实履之士，岂求异愚夫愚妇哉。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a13"></a><span style="color:#333399">示朗然<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">世情淡一分，佛法自有一分得力；娑婆活计轻一分，生西方便一分稳当。此事祗问心，不必问知识也。知识亦劝淡世情、轻活计、专修出要耳。<span lang="EN-US">......</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a14"></a><span style="color:#333399">示明西<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">出三界火宅，有横、竖、两途：以自力断惑超生死者，名竖出三界，事难、功渐；以佛力接引生西方者，名横超三界，事易、功顿。远祖云：‘功高易进，念佛为先。’经云：‘末世亿亿人修行，罕一成道；惟依念佛，可得度脱。如趁船渡海，不劳功力。’夫能笃信西方捷径，至诚发愿，一心念佛求往生者，真丈夫矣。傥信不真，愿不切，行不力，佛虽大慈为舟，如众生不肯登舟何哉！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a15"></a><span style="color:#333399">示谢在之<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">吾人现前一念心性，过去无始，未来无终，现在无际，觅之了不可得；而不可谓无。应用千变万化，而不可谓有。三世诸佛，一切众生，从无二体。十方虚空，刹尘差别，皆吾心所现之相分耳。是故四种净土，皆不在心外，乃名唯心。谓极乐不即唯心，则西方岂在心外？而吾心岂局东方哉！人谓：诸有为法，皆如梦、如幻。不知心性不可唤作有为；不可唤作无为。因迷故，即无为成有为。有三界轮回因果，喻如梦、幻、泡、影、露、电。若返迷归悟，则又即有为成无为。如梦得醒，幻复本，泡归水，影归质，露不异湿性，电不异常光。今念佛求生净土，正返迷归悟，至圆至顿；概以梦幻扫之，可乎哉！<span lang="EN-US">......夫依对待而论：娑婆活计，添梦者也；求生净土，醒梦者也；不可不求生也。依绝待而论：惑业感于三界，恶梦也；念佛生于净土，好梦也；亦不可不求生也。惑者又曰：当下即是净土，何必西方？问曰：当下即饱暖，何必吃饭穿衣？当下即富贵，何必货殖科甲？当下是学问，何必读书？当下是帝京，何必北上？既世间法毫不可废，何独于出世法而废之！苟深思此理，净土之生，万牛莫挽矣！天如祖师云：‘悟后不愿往生，敢保老兄未悟。’释迦复起，不易斯言！</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a16"></a><span style="color:#333399">示蔡二白<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">天地万物，皆有始终，有形象，有方隅，有分剂；唯心识无始终形象方隅分剂；故曰：‘觅心了不可得。’心了不可得，而天地万物，无一不唯心矣。然、我法二执不破，则唯心唯识之理不彰；心识之理未明，则因果感应之妙，不能如指诸掌。故华严云：‘应观法界性，一切唯心造。’观经云：‘深信因果，不谤大乘。’夫、心犹金也；十法界因果，犹种种庄严器具也。然、天下容有不造器之顽金，断无不造十法界之顽心。纵一念不生，仍造成无想外道矣。故大智慧人，深悟唯心，必勤念佛，所谓‘是心作佛，是心是佛。’此唯二白居士可承当之。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a17"></a><span style="color:#333399">示证心<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">证心大德，问心要于予。予曰：心要莫若念佛。寿昌云：‘念佛心，即是佛。’盖现前一念之心，无性缘生，缘生无性者也。惟其无性缘生，故念名满腔是名，念利满腔是利，乃至昼所为，夜所梦，无不趋归于一念之专注，而十界升沉，从此出矣。惟其缘生无性，故炽然造集善恶之时，蓦地放下，则一切法了不可得；然向此了不可得处坐定，则堕无为深坑，不能证法界无障碍体，不能起法界无障碍用，故须念佛求生净土，方是大乘不可思议圆顿法门。夫念佛者，岂有他哉。以此缘生无性之一念，念彼无性缘生之佛名耳。佛名既是无性缘生，则缘生亦仍无性。是故、念一声，有一声佛名显现；念十百千万声，有十百千万佛名显现。而不念时，便寂然矣。念性既是缘生无性，则无性不碍缘生。傥不念佛，正恐又生种种杂念；纵不生杂念，亦恐堕在无为窠臼。故必以佛号生我之念，使我念念不离佛号，此乃心外无佛，佛外无心，是心作佛，是心是佛，谓之以佛证心、可也；谓之以心证佛、可也；谓之以佛证佛、以心证心、亦可也。至直捷稳当，至圆顿了义，不可思议，不可将余一切法门比量。果如此信得及，直下念去，则诸佛出广长舌相以证之。‘若人专念弥陀佛，号曰无上深妙禅；至心想像见佛时，即是不生不灭法。’金口诚言，可不信哉！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a18"></a><span style="color:#333399">示念佛社<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">吾人从无始来，直至尽未来际，决无不起念时。纵心虑灰凝，入无想定，仍堕八万四千枯槁乱想。但、念地狱，则地狱界人；念饿鬼，则饿鬼界人；乃至念佛，则佛界人耳。此理至明。故宗镜云：‘一念相应一念佛，念念相应念念佛’也。若更问念佛是谁，头上安头，骑驴觅驴，明眼为之喷饭。而近代无知狂悖之徒，反以话头为奇特，名号为寻常，弃如意珠王，竞取瓦砾，可哀矣！晟溪诸善友，独结社念佛，尽一日中，出声一炷香，默持一炷香，循环无问，必以一心不乱为期。此简巧之行，须深信勿疑，久久勿替，自当圆超五浊，圆净四土；更莫向含元殿里问长安也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a19"></a><span style="color:#333399">示闵周挺<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">信愿如目，众行如足；信愿如牛，众行如车；信愿如棋之有眼，众行如棋之有子。故信愿行三，虽缺一不可，而尤以信愿为主导也，盖信愿既专，凡种种诸善，皆净土资粮。纵万不幸，误作诸恶，诚心忏悔，断相续心，亦足为往生妙行。苟无信愿，则戒感人天，定感色，无色界，慧克二乘权果而已。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a20"></a><span style="color:#333399">示念佛法门<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">念佛法门，别无奇特，只深信力行为要耳。佛云：‘若人但念弥陀佛，是名无上深妙禅。’天台云：‘四种三昧，同名念佛；念佛三昧，三昧中王。’云栖云：‘一句阿弥陀佛，该罗八教，圆摄五宗。’可惜今人，将念佛看做浅近勾当，谓愚夫愚妇工夫。所以信既不深，行亦不力，终日悠悠，净功莫克！设有巧设方便，欲深明此三昧者，动以参究谁字为向上；殊不知现前一念能念之心，本自离过绝非，不消作意离绝。即现前一句所念之佛，亦本自超情离计，何劳说妙谈玄？只贵信得及，守得稳，直下念去，或昼夜十万，或五万，三万，以决定不缺为准。毕此一生，誓无变改。若不得往生者，三世诸佛便为诳语。一得往生，永无退转。种种法门，咸得现前。切忌今日张三，明日李四；遇教下人，又思寻章摘句；遇宗门人，又思参究问答；遇持律人，又思搭衣用钵。此则头头不了，帐帐不清。岂知念得阿弥陀佛熟，三藏十二部极则教理，都在里许；千七百公案，向上机关，亦在里许；三千威仪，八万细行，三聚净戒，亦在里许。真能念佛，放下身心世界，即大布施；真能念佛，不复起贪嗔痴，即大持戒；真能念佛，不计是非人我，即大忍辱；真能念佛，不稍间断夹杂，即大精进；真能念佛，不复妄想驰逐，即大禅定；真能念佛，不为他歧所惑，即大智慧。试自简点：若身心世界犹未放下，贪嗔痴念犹自现起，是非人我犹自挂怀，间断夹杂犹未除尽，妄想驰逐犹未永灭，种种他歧犹能惑志；便不为真念佛也。要到一心不乱境界，亦无他术，最初下手，须用数珠，记得分明，刻定课程，决定无缺；久久纯熟，不念自念，然后记数亦得，不记亦得。若初心便要说好看话，要不著相，要学圆融自在，总是信不深，行不力。饶你讲得十二分教，下得千七百转语，皆是生死岸边事。临命终时，决用不著。珍重！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a21"></a><span style="color:#333399">示念佛三昧<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">念佛三昧，名宝王三昧，三昧中王。凡偏、圆、棹、实、种种三昧，无不从此三昧流出，无不还归此三昧门；盖至圆顿之要旨，亦三根普利之巧便也。众生心性，一而已矣。只此一心，法尔具真如、生灭二门：正随缘而不变，名真如门；即不变而随缘，名生灭门。依真如门，说圆实教；依生灭门，说偏权教。离真如，无生灭；权、是实家之权，故可为实施权。离生灭，无真如；实、是权家之宝，故须开权显实。为实施权。有藏、通、别教之三；开权显实，统为圆教之一。权实四教，无非念佛法门。所谓：念自佛，念他佛，双念自他佛。约四教，成十二种念佛三昧。又、常行等四种三昧，同名念佛；一一三昧，各具十二，则四十八种。复次，念他佛者：或念相好，念法门，念实相；以例念自、念双，亦可各三。广历四三昧，四教，则成一百四十四种；一一种，复有无量境观差别，非言可宣。而持名一法，出佛说阿弥陀经，仍在前来种种三昧之外。观经云：‘汝若不能念彼佛者，应称无量寿佛’名字是也。此持名法门，虽似曲为中下，仍复最顿最圆。盖所持之名，无论解与不解，当体无非一境三谛；能持之心，无论达与不达，当体无非一心三观。请尝言之：六字弥陀，为因名故名，为因心故名，为亦名亦心故名，为非名非心故名？若因名故名，名应自持，何待心持？又、名能自持，与心何预？若因心故名，是心本有名，则不持时，名何不现？若亦名亦心故名，名能有名，何待于心？心能有名，何待于名？又此名字，谁半属名，谁半属心？且不持时，名中半名虽无，心中半名应在；离既各无，合云何有？若非名非心故名，既非名非心，何能更有弥陀名字？如此推名，名字性空，缘生幻有。一名字性，即一切名字性；名字即法界中道实相，举一全收，无一法在名字外。所念境谛既尔，能念观智例此可知。复次、束此境三，总名妙假，举正报、该依报，举化主、该徒众，举假名、该实法；一句名号，三千历然故。复次：束此观三，总名为空，以觅心无朕故。复次：名若是心，复何为名？名若非心，心何持名？心若是名，复何为心？心若非名，名何预心？于其中间，无是非是，岂非即中？虎溪云：‘境为妙假、观为空，境观双亡即是中；亡照何尝有先后，一心圆绝了无踪！’此之谓也。悟此理而持名，则一称一念，顿圆无上菩提。纵未悟而捻珠记数，矻矻穷年，未尝不暗合道妙，全在妙境妙观之中。久久熏习，性德渐显；‘如染香人，身有香气。不假方便，自得心开。’此莲宗诸祖，所以极力宏扬也。谁有智者，舍此别求歧径哉！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a22"></a><span style="color:#333399">念佛三昧说<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">全城章絜之，述乃翁宇衡，生平实行，临终念佛坐逝，及其先慈武硕人，得秉归戒，正念善终因缘，乞予一言，庄严净土。净名经云：‘若欲净土，当净其心。’二先尊心既净矣，土安得不净乎？且居士孝思不匮，深向法门，心又净矣，土安得不加净乎？是何俟予言，而予始可以言也。妙宗钞云：‘五浊轻则同居土净，体空巧、方便土净，圆三观、宝报土净，究竟证、寂光土净。’夫、净土之道，若大路然，固不难知；净土之理，若大海然，岂一蹴尽乎？令先人五浊习轻，同居之净，盖可必也。至于净方便、实报、寂光，善继善述，全赖君之孝思。居士但谛审谛观：此一念孝思，在内耶？在外、在中间耶？过去耶？现在、未来耶？青黄赤白耶？长短方圆耶？自生耶？他生、共生、无因生耶？有耶？无耶？亦有亦无、非有非无耶？如是观已，于心无所取，于法无所著，了知孝思，当体即空、即假、即中。即空、故见思净；即假、故尘沙净；即中、故无明净。三惑净故，三土亦净。自心三土净，故父母三土随净；以无心外之父母故。如观一念孝思，任运能净三惑；观一切善念，一切恶念，一切无记念，亦复如是。是名觉意三昧。亦名念佛三昧。以知自心即空，得见化身佛；知自心即假，得见报身佛；知自心即中，得见法身佛。如观自心能见三佛，则念三佛，亦即显发自心三德。故曰：观身实相，观佛亦然。观佛实相，观身亦然。生佛不二，父子一体。能度所度，俱不思议。慎毋曰：但向父母未生前荐取也。饶你说个父母未生，早已有无边生死。而只向现前一念觑破，何尝是父母生的？故曰：‘十世古今，始终不离于当念。’了却目前；更无剩法。深思之！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a23"></a><span style="color:#333399">孕莲说（亦名求生净土诀）<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">癸未冬，予宏法华于普德；李石兰居士，忘其齿爵，最先皈依，时有求子凡情，予名曰：净育。越三年，则转其求子之心，塑佛像，朝夕恋慕，一意求生净土矣。予语之曰：世间生育，脓血杂乱，安得称净？惟莲花化生，乃真净育。居士当别号孕莲。予更请以要诀券焉。古人谓：‘爱不重、不生娑婆，念不一，不生极乐。’居士既不求子，则爱已轻；又能塑佛，则念已一。乃更有要诀者：盖莫切于‘是心作佛，是心是佛’二语也。夫、栴檀不过世间木耳，烧则成灰，雕则成像，岂非随心所作乎？既成像矣，朝夕礼拜、瞻对，朝夕在心目中，心外无佛，岂非即心而是乎？若知所雕佛像的的心作心是，则知极乐弥陀、亦的的心作心是也。若知极乐弥陀。心作心是，则知十方三世一切诸佛，亦的的心作心是也。若知一切诸佛心作心是，则知一切净土亦的的心作心是也。以唯心净因，育唯心净果，无生而生，生即无生。操此券而犹堕疑城，断不可得；悟此诀而犹谓净土法门不至圆顿，尤不可得矣！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a24"></a><span style="color:#333399">持名念佛历九品净四土说<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">若欲速脱轮回之苦，莫如持名念佛，求生极乐世界；若欲决定得生极乐世界，又莫如以信为前导，愿为后鞭。信得决，愿得切，虽散心念佛，亦必往生；信不真，愿不猛，虽一心不乱，亦不得往生。云何为信？一者、信阿弥陀佛愿力，二者、信释迦文佛教语，三者、信六方诸佛赞叹。夫世间正人君子，便无妄语，况弥陀、释迦、六方诸佛，岂有妄语？此而不信，真不可救。故须先生深信。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">云何为愿？一切时中，厌恶娑婆生死之苦，欣慕净土菩提之乐。随有所作，若善、若恶，善则回向求生，恶则忏愿求生，更无二志，是名为愿。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">信愿既具，则念佛方为正行；改恶修善，皆为助行。随功力之浅深，以分九品、四土，纤毫不滥。只须自己简察，不必旁问他人。谓：深信切愿念佛，而念佛时，心多散乱者，即是下品下生。深信切愿念佛，而念佛时，散乱渐少者，即是下品中生。深信切愿念佛，而念佛时，便不散乱者，即是下品上生。念到事一心不乱，不起贪嗔痴者，即是中三品生。念到事一心不乱，任运先断见思、尘沙，亦能伏断无明者，即上三品生。故信愿持名念佛，能历九品，的确不谬也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">又、信愿持名，消伏业障，带惑往生者，即是凡圣同居净土；信愿持名，见思断尽而往生者，即是方便有余净土；信愿持名，豁破一分无明而往生者，即是实报庄严净土；信愿持名，持到究竟之处，无明断尽而往生者，即是常寂光净土。故持名能净四土，亦的确不谬也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">问曰：如何持名能断无明？</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">答曰：所持之佛名，无论悟与不悟，无非一境三谛；能持之念心，无论达与不达，无非一心三观。只为众生妄想执著，情见分别，所以不契圆常。殊不知能持者，即是始觉；所持者即是本觉。今直下持去，持外无佛，佛外无持，能所不二，则始觉合乎本觉，名究竟觉矣。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">问曰：既始觉合本，则当下即常寂光，如何亦说往生？</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">答曰：若达当下即常寂光，又何妨说个往生？盖往即非往，非往而往；生即无生，无生而生。文殊、善财之生西方者，此也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">咄哉！男子！无措思惟。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a25"></a><span style="color:#333399">歙西丰南仁义院普说<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">....今玄邃吴居士，普为缁素，特请开示超生脱死法门；蕅益自实未曾超生脱死，如何可开示人？然、既同在生死海中，幸于出生死法，颇知真正路头，故不妨与诸仁者平实商量最初一步：果欲超生脱死，第一不得意见卜度；第二不得气魄承当；第三不得杂名利心，适闽之南，适燕之北；路头一错，愈趋愈远。此实言言血泪，字字痛心！祗恐‘愁人莫向无愁说，说与无愁总不知’耳。诸仁者！还知愁么？佛言：得人身者，如爪上土：失人身者，如大地土。一口气不来，便向驴胎马腹胡钻乱撞；动经千生百劫。得出头来，知是几时？况未世邪师说法，如恒河沙；‘盲引众盲，相牵入火坑。故永明大师云：‘无禅有净土，万修万人去。’‘有禅无净土，十人九错路。’我憨翁大师又云：‘今时若有禅无净，奚止十人九错，敢保十一个在。’此皆深慈大悲，真语实语。伏愿：诸仁者！莫堕狂野覆彻；直须痛念无常，信愿念佛，求生净土。此身不向今生度，更向何生度此身。珍重！</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a26"></a><span style="color:#333399">歙浦天马院普说<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">华严经云：‘若人欲了知，三世一切佛，应观法界性，一切唯心造。’金刚经云：‘一切有为法，如梦、幻、泡、影，如露、亦如电；应作如是观。’当知二偈，旨趣无别。既唯心造，皆是有为；既唯有为，皆如梦幻。然有为有二：一、有为有漏，即六凡法界；二、有为无漏，即四圣法界。十界圣凡虽别，究竟皆唯心造；而有为有漏如梦幻，有为无漏顺法性故，非梦幻也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">何谓六凡皆唯心造？若一念与上品十恶相应，则法界举体而为地狱；一念与中品十恶相应，法界举体为畜生；一念与下品十恶相应，法界举体为饿鬼。一念与下品十善相应，法界举体为修罗；一念与中品十善相应，法界举体为人道；一念与上品十善相应，法界举体为天道。此六道者，不但三涂，及下界人天，生死往还，如幻如梦；假饶非想非非想处，不免堕落空亡，皆如梦幻也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">何谓四圣皆唯心造？若能知苦、断集，慕灭、修道，勤修戒定慧品，得证偏真涅槃，则法界举体而为声闻。能谛观流转、还灭、十二因缘，而得觉悟，则法界举体为独觉。能以先知觉后知，先觉觉后觉，广修六度万行，自利利他，则法界举体为菩萨。菩萨复有四种：若依生灭四谛发四弘誓愿，三大阿僧祗劫，伏惑度生，即是藏教菩萨。依无生四谛发四弘，先断正使，扶习润生，度如幻众，即通教菩萨。依无量四谛发四弘，不但化度六凡出分段生死，兼度三乘权圣出变易生死，即别教菩萨。若能彻悟现前一念心性，本自竖穷横遍，众生迷之，举体为集苦，而此心不减；诸佛悟之，举体为道灭，而此心不增；妙心虽同，迷悟悬隔；遂依无作四谛，发无上菩提心，称性修行六度万行，自觉觉他，即是圆教菩萨。此四种菩萨所修福智，便名有为无漏。况功行圆满，同归无上菩提，则法界举体而为四智菩提，无漏身土，尽未来际，利乐有情，岂可亦谓之如幻如梦乎？然四圣中，二乘虽出生死，但证偏真，不达心性全体，仅名有为无漏；诸佛、菩萨，能证心性全体，故约全性起修，即名有为无漏，可也；若约全修在性，即名无为无漏，可也。金刚经如幻如梦者，为破凡、外、二乘我、法二执言之。夫梦境虽空，而梦心即是觉心；幻事虽虚，而幻本亦不全虚；泡虽无实，而非无水；影虽无实，而非无质。则知六凡生死往还，虽如幻梦，而佛性亦不断灭，但日用不知耳。菩萨了知现前一念心性，亘古亘今，不生不灭，上等诸佛，下等众生；虽欲不上求下化，不可得也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">然、虽发大菩提心，无始虚妄无明习重，观力轻微，恐易退转；必须将此圆解，专念阿弥陀佛，求生极乐世界。盖吾人现前一念心性，既本竖穷横遍，则本具无边刹海。于我心性无边刹海中，实有十万亿刹外之极乐世界，实有现在阿弥陀佛，先证心性，慈悲接引一切迷流；我今以此菩提心力，称彼名号，便与阿弥陀佛，如空合空、水合水。故称名一声，即一声一心不乱；称名十声，即十声一心不乱；乃至称名七日，即七日一心不乱。以正称名时，更无二心，更无可乱故也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">或谓：十恶五逆，临终十念尚得往生，何必平日矻矻称名。此大不然！经云十恶五逆得往生者，必过去曾种菩提种子。若无菩提种子，何能遇善友？纵遇善友劝发，亦何能顿生信愿、称念洪名耶？故凡修心净业之士，急须荐取妙心，发菩提愿，称念阿弥陀佛，虽不断惑，亦能带业往生，横超三界。乃不可思议法门；十方诸佛；以无量舌，无量音，叹此法门，犹莫能尽。应当谛信而力行之。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">今篁南圣河吴居士，与坚密法友，特为令先慈成净优婆夷、洪太孺人，请说法要，敬为拈出。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a27"></a><span style="color:#333399">梵室偶谈<span lang="EN-US"><span style="mso-spacerun: yes">&nbsp; </span>七则   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">归元性无二，方便有多门。然则参禅、念佛、止观、皆方便也。既谓之门，安得同？若知全性起修，全修在性，则三皆一致，安得异？故真修止贵就路还家；说同说异，增益戏论。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">卍<span lang="EN-US"><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍<span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">今之知识，每于利者令参禅，钝者令念佛；是参禅惟被上机，念佛惟为中下也。夫禅不曲被中下，则谤禅；念佛不被上机，则谤教。禅教俱谤，扇以成风，遂令禅作虚名，念无实行，可悲也！讵知参禅、念佛、及修教观，各有夙根；一一根性，各分三品：</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">禅门第一品人，触著便了，更无余事。夙具灵根，如时雨化。第二品人，直下不疑，深藏密养，直待瓜熟蒂落，大用现前，龙天推出，任运利生。第三品人，具大疑愤，如杀父怨，判尽平生，究明此事。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">念佛第一品人，顿悟自心是佛，念念圆明。第二品人，深信自心作佛，念念入理。第三品人，深信佛力无量，念念灭恶。此复四种：谓念佛自性，念佛相好功德，念佛名号，念佛形像。此四各通三品也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">教观第一品人，创闻圆理，顿发初心；成正觉于刹那，示八相于百界。第二品人，信一境三谛，净生身六恨，伏住地无明，摧见思尘垢。第三品人，发圆觉于闻经，修五品之观行，习三观以成熏，伏五住而趣觉。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">由此言之，法无优劣，应病则是药皆灵；机有浅深，执方则因药成病。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">卍<span lang="EN-US"><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍<span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">或问予：汝何愿、愿生西方？更何愿，愿入地狱？曰：是何心哉！曰：西方，则上事诸佛；地狱，则下度众生。佛从弥陀始，愿王胜故；生从地狱始，悲心切故。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">卍<span lang="EN-US"><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp; </span><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;</span><span style="mso-spacerun:yes">&nbsp;</span>卍<span style="mso-spacerun: yes">&nbsp;&nbsp;&nbsp;&nbsp; </span><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</span><span style="mso-spacerun: yes">&nbsp;&nbsp;&nbsp;</span>卍 </span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">有禅者问予：作何功夫？曰：念佛。曰：念佛何为？曰：求生西方。禅者嗤曰：何不荐取自性弥陀、唯心净土，用是妄念妄求为？予曰：汝谓阿弥陀佛在性外，极乐国土在心外耶？心性亦太局隘矣！即汝所谓不念不求者，非恶取空耶？</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">卍<span lang="EN-US"><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍<span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">人谓参禅则悟道，不必求生西方；念佛则生西，未必即能悟道。不知悟后尚不可不生西方，况未必悟耶？又、禅者欲生西方，不必改为念佛；但具信愿，则参禅即净土行也。又、念佛至一心不乱，能所两忘，即得无生法忍，岂非悟道？故参禅念佛，俱能悟道，俱能生西也。但有疑则参，无疑则念；在人下手时自酌耳。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">卍<span lang="EN-US"><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍<span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">生西方，以三种心：至诚心，深心，回向发愿心。此三直至成佛。流俗人亦三种心：轻心，忽心，将就心。此三常游五趣。呜呼！前三、百千中或一有；后三、百千中或一无；奚怪口言求生者多，真实往生者少也！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">卍<span lang="EN-US"><span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍<span style="mso-spacerun:yes">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; </span>卍</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">云栖大师发挥念佛法门曰：有事一心不乱，理一心不乱。说者谓：持名号是事一心，参谁字是理一心。亦何□也？夫、事一心者，历历分明，不昏不散是也。理一心者，默契无生，洞明自性是也。是参时话头纯熟，犹熟事门；念时心佛两忘，即归理域。安得事独指念，理独指参也？又、参谁字，谓之究理、则可；谓理一心，不可。然非其人，即究理亦未可轻易。何以故？事有挟理之功，理无只立之能。幸审思之！</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a28"></a><span style="color:#333399">复净禅师<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">净土法门，本该一切宗教，普收一切群机；故从上佛祖圣贤，著述亦最富博。欲摘其精要，利益群品，须备采众长，证以心悟，方可流傅。若此门未遵堂奥，宜事力修，无急急以著述为事也。度人要务，以智慧、方便为本；有智慧，则能究权实理；称理而说，义无不周。有方便，则能庄严文章；文如于义，观者咸悦。今周集理致仅七八分，文章仅五六分，似宜邃养，更加锤炼为妙。意周所熟玩者，但弥陀疏钞，龙舒净土等文。恐妙宗钞一书、尚未穷研。乞劝细细寻绎，参以十疑、或问、净土指归、宝王三昧、西方合论等书，毕竟更有大豁眼处。然后以慈悲心，观此方此时机宜，采集一言半句，以利益之，功德更殊胜矣。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a29"></a><span style="color:#333399">复邓靖起书<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">参禅念佛，善用无非是药；不善用，无不添病。又、或执药是病，或借病为药；事非一概，未可片言尽也。生死事大，佛道玄妙，纵一知半见，小小工夫，尚不济事，况一味死在句下者乎？‘禅本无参，佛本无念’二语，亦是醒醐，亦是毒药。今之呼苍天、呵佛祖者，正堕无参无念坑中。若真参真念，决不作此狂态矣。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a30"></a><span style="color:#333399">与周洗心书<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">不可说破，恐塞悟门，是参究一途别方便耳：宗门亦有不妨直直说破者，况教观，况净土耶？净土的旨，全在妙宗一书。纵持名不修观，可不达四土横竖之致乎？西方合论，亦净土有功之书。不肖圆通文句一则，收尽念佛三昧纲宗；但言简义富，乃提纲挈领之学，非遍探一代时教，不足尽数千言所包摄也。傥专办己事，未暇利人，只昼夜弥陀十万，且求往生。一切宗教眼目，不必作意求通；‘但得见弥陀，何愁不开悟。’自是一论。若大悲为人，思垂言句，必令十分精莹，庶可普利三根。不然，一法才立，一弊旋生。况末世禅、教、净土、种种语录，充楹积栋，安事更以杂而未纯之作，与流俗斗富哉。<span lang="EN-US">......</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a31"></a><span style="color:#333399">寄丁莲侣书<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">净土一门，有名无义久矣！居士躬行实践，为缁素标榜，此弥陀愿光所映发也。但末世往往视作曲为中下，不知其至圆至顿，普被三根。须将妙宗钞、及西方合论二书，深玩熟思，庶可破邪计耳。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a32"></a><span style="color:#333399">复韩朝集书<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">......净土痛快直捷，广大圆融，至顿至易，无机不收，无罪不灭。仁初发心便知皈向，胡三十余年犹半信半疑？特录往生公案二则，以助信力。万勿更踌蹰也......</span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><a name="a33"></a><span style="color:#333399">复唐宜之书<span lang="EN-US">   <o:p></o:p></span></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
<p style="text-indent:24.0pt;mso-char-indent-count:1.5;mso-char-indent-size:12.0pt">妙宗钞一书，不可动一字。盖大小弥陀经，普被三根，注须通浅深；此经专被韦提希等圆顿大根，令现悟无生忍。傥‘作’‘是’一心之旨未彻，断无依事修观之理。云栖谓：‘心粗境细，妙观难成。’本诸善导等诸大祖师，信非臆说。旭谓：宋时根性稍利，四明发挥犹略；若今大师复作，只可详释，何容节要？大匠不为拙工，改废绳墨；羿不为拙射，变其彀率。此系不小。党圆解不十二分透彻，未有不招魔事者。唯持名一法，千稳百当。而图经及妙宗钞，姑与人结圆顿种；或众生根性不可妄测，亦自有能解者，若解、决不嫌多；若未解、删之，于彼何益？且删栈存深，初机益不能解；何删深存浅，大违经宗。进退思之，万勿萌此念也。</p>
<p style="text-indent:24.0pt;mso-char-indent-count:1.5;mso-char-indent-size:12.0pt"><span lang="EN-US">  <!--[if !supportEmptyParas]-->&nbsp;  <!--[endif]-->  <o:p></o:p></span></p>
