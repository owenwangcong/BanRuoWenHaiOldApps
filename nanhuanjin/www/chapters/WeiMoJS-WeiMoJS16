<h1>《榴窗随判》16、判授受</h1><p> 问曰：“既成办已，然佛心灯，续人慧命。师家所授，究依何法?若无授者，雕虫小技，尚承亲口；若有授者，千古续灯，未闻有则。如是巨疑，四众久伏，愿闻明示。” </p><p> 判曰：“狮子扑人，韩卢趁块。向汝道转解而缚转坚，转辩而义转渊。彼雕虫小技尚承亲口者雕虫小技也。此曰雕虫小技可乎?纵曰此即雕虫小技，雕虫小技决非离此别有。须知雕虫小技者亦无授无受，不然弟同于师，而不贤逾师，弟等于师，而不不肖于师也，讵理事哉?为无授无受也，万派斐然而成章一行，卓焉而普迈。如实而授受如是而授受，世灯心灯不续而长明，不燃而自照。所谓其为物也不二，则其生物也不测矣。故曰有授受，是愚夫法，非圣人法，是有为法，是无明法，非无为法。“必曰有授有受，然则黄梅曹溪人室夜半，初祖二祖得髓安心，乃至警语闻于楼中，扇摇契于江外者，又以何法为授为受邪?大慧杲曰：‘古人见你迷却路头， 为你作指路人耳。’实无禅，实无道，实无心，可以传，可以受。才说有传有受，便是邪法。说理说事，说正说邪，悉是非法,那堪更说有玄有妙，可以授可以受乎?古德云：‘说个学道，早成接引之言，况其余邪?又释迦世尊在华严会上度一童子、涅槃会上度一屠儿、法华会上度一妙龄女子，但只云：‘我今为汝保任此事终不虚矣’，亦未闻有何法可授也。既无法授，汝从何受?心灯世灯续乎非乎?道来，道来。 </p><p> “必曰无授无受，然则威音王后，无师自证悉为天然外道者，又何邪?讵知为无授也，而学人如所有尽所无，而大受为无受也，而师家如所无尽所有而罄授，何也?君臣道合，法尔圆成，一切具足，不假他求矣。不然别传宗旨宁轮到今?昔者黄檗问于百丈曰：‘从上古人以何法示人？百丈据坐，黄檗云：‘后代儿孙将何传授？’百丈拂衣便起云：‘我将谓汝是个人。’又临济将灭，顾谓众曰：‘吾灭后不得灭却吾正法眼藏。’三圣出曰：‘争敢灭却和尚正法眼藏。’济曰：‘以后有人问你，向他道什么？’三圣便喝。济曰，‘谁知吾正法眼藏向这瞎驴边灭却！’当人倘把这两则公案会得透透彻彻，曰授受，曰非授受，曰灯续，曰灯不续，如观掌果也，讵问人乎？如会不得，透不彻，纵饶一字一释，一释百言千言万言，于汝身心有何 饶益？” </p><p> 进云：“如说尚矣！然则离四句，绝百非一句复为如何？” </p><p> 先生曰：“西施村冷寥天月，勾践城寒广陌霜。” </p>
