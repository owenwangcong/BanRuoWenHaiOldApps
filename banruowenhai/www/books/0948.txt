<p align="center" style="text-align:center"><b><span style="font-size:36.0pt;color:#FF6600">大方广圆觉修多罗了义经抉隐<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">王骧陆居士著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">一</a></span></p>
<p align="center" style="text-align:center"><span lang="EN-US"><a href="#a02">二</a></span></p>
<p align="center" style="text-align:center"><span lang="EN-US"><a href="#a03">三</a></span></p>
<p align="center" style="text-align:center"><span lang="EN-US"><a href="#a04">四</a></span></p>
<p align="center" style="text-align:center"><span lang="EN-US"><a href="#a05">五</a></span></p>
<p align="center" style="text-align:center"><span lang="EN-US"><a href="#a06">六</a></span></p>
<p align="center" style="text-align:center"><span lang="EN-US"><a href="#a07">七</a></span></p>
<p align="center" style="text-align:center"><span lang="EN-US"><a href="#a08">八</a></span></p>
<p align="center" style="text-align:center"><span lang="EN-US"><a href="#a09">九</a></span></p>
<p align="center" style="text-align:center"><span lang="EN-US"><a href="#a10">十</a></span></p>
<p align="center" style="text-align:center"><span lang="EN-US"><a href="#a11">十一</a></span></p>
<p align="center" style="text-align:center"><span lang="EN-US"><a href="#a12">十二</a></span></p>
<p align="center" style="text-align:center"><span lang="EN-US"><a href="#a13">十三</a></span></p>
<p align="center" style="text-align:center"><span lang="EN-US"><a href="#a14">十四</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">一、</span><span lang="EN-US" style="color:#333399"></span></p>
<p><b><span style="color:teal">如是我闻，一时婆伽婆，入于神通大光明藏，三昧正受，一切如来光严住持，是诸众生，清净觉地，身心寂灭平等本际，圆满十方，不二随顺，于不二境，现诸净土，与大菩萨摩诃萨十万人俱，其名曰，文殊师利菩萨，普贤菩萨，普眼菩萨，金刚藏菩萨，弥勒菩萨，清净慧菩萨，威德自在菩萨，辩音菩萨，净诸业障菩萨，普觉菩萨，圆觉菩萨，贤善首菩萨等而为上首与诸眷属，皆入三昧，同住如来平等法会。<span lang="EN-US"></span></span></b></p>
<p>佛说法四十九年，只说圆觉二字，但始终无法说圆，因圆觉无相，乃生佛平等共具之心德，非可言说，觉是本性，圆乃德义，性非觉不显，觉非修不圆，圆不圆，在汝自己，不在佛，不在法，何况文字，惟依文释义，用资印证，如镜照鉴，考证自己觉地如何，遂假名圆觉。圆觉者，一总持法门也，由此总一切法，持无量义，妙用恒沙，无不从此流出，所以达体启用也，故曰大陀罗尼门，名曰圆觉。觉相无相，此相乃指觉体，亦即如实知自心之体相，至打成一片时，方名曰圆，但必以起照为用，至事障断，则烦恼尽，理障断，所知尽，人法两空，乃证圆觉。</p>
<p>如是我闻，可知经文只是助我耳根知识而已，我则随文而思，思即入于修，非可分为三截也，此以信为主，凡十一善法，五十五位修证，无不以信为母，以思与所闻相合，即是修，修至相印者为契，契名修多罗，梵言契合，即符合也。上与佛心相符，下与自心相合，西文<span lang="EN-US">Suitable与之同音同义，要皆出于圆觉自然流露，不期而合者也。情以生文，文以合义，内印诸心，故由文字般若，开实相般若，借经以印照，然而徒闻无益也。昔阿难于无量劫前，与佛同闻佛法，佛成就而阿难仍为侍者，佛已涅槃而阿难尚未明心，则多闻不修之害也。</span></p>
<p>凡读此经，心当圆观，云何圆观，如一了一切了，一中一切中，三乘即一乘等，破一切差别之相，会入不二，是曰圆观，天台权立空假中，其实三观即一观，若有止观，即非止观，谓有圆觉，即非圆觉，毕竟无有少法可得。</p>
<p>未证三昧，不可与语圆觉，未见实相，不可与证圆觉，入不二门，通世出世，不惊不怖，庶可融通经义，非法有高下分别也，人有利钝，领会各不同耳。</p>
<p>凡读一经，必先明此经立场与宗旨。此经以悟后正修，直指心要，顿超觉地为宗，乃观心最简明切要法门，由理证事，知全行圆，一圆顿大乘了义之经，如来为最上乘者说，亦惟上根人不惊不怖。</p>
<p>此经处处照顾后末世众生之修圆顿大乘者，从知未来众生，未尝无大根器人，非凡夫境界所可测知，慎勿轻彼后学，或自暴自弃也。</p>
<p>此经分三大段，一明悟因地法行，二修持方法，三除诸禅病，于理则反覆阐明，释疑唯恐其不周，于法则逐门指示，说病唯恐其不详，慈悲广大，不可思议，非具有善根福德因缘者，无福闻此经也。</p>
<p>贤善首云者，正表此经之至德，读此经时，应先读末卷，谓是经名为顿教大乘，顿机众生，从此开悟，又名大方广圆觉陀罗尼，亦名修多罗了义，秘密王三昧，如来决定境界等，故惟如来能尽宣说，为十方菩萨之所皈依，十二部经清净眼目云云，是经之立场与宗旨，巳尽宣说矣。</p>
<p>觉性本无方圆之相，名为圆者，非方圆之义，以体无不遍曰大，法无不周曰方，用无不俱曰广，又无有一法先之，唯此先于诸法，如虚空无尽，故大，法为规范，依义立名，故方，由体起用，从用得名，义在广博多闻，故广，合大方广之总德曰圆觉。</p>
<p>觉性本无方圆，觉时未尝生，不觉未尝灭，体无边涯，绝诸分量，过去无始，未来无终，但有隐显之别，姑以隐为不觉，显则为觉，由体起用而大方广之圆觉显焉。</p>
<p>圆觉之初显曰开始觉佛光，证此如来大光明藏陀罗尼心法时，如黎明微显白光，即非昏夜，自然增进，永无退转，至如日方中，便成大觉，但不可从文字会得，须就自性反观，由经义以反证诸心，上契中道，下合机宜，是名修多罗。</p>
<p>了义者，决定辞也，佛随人而施，方便说者为不了义，佛如实说法，称性而谈，是第一了义，于此极究竟处，无所谓两可，不假方便，亦无渐次，故云了义，其实了亦属义，义即非了，说了义者，名而已矣。</p>
<p>经，常道也，以文字般若言，经乃贯义，契义，法义，约实相般若言，经乃众生具足之佛性，圣凡不二之毗卢遮那也。经固由佛说，经已先佛而有，佛固由经出，经必因佛而明，经义若二，其实则一也。</p>
<p>此经与他经特异处，即开首先表不二，佛与众生，同入于神通大光明藏三昧正受，光严住持，清净觉地，原来佛与众生，身心本际是寂灭平等，取相而言，似有所别，而相即非相，觉体无异，随体圆遍，圆满十方，其体也，不二随顺，于不二境，现诸净土，其用也。极言生佛平等，直入不二门，非证实相者，乌足以语此。</p>
<p>入者，证也，藏即宝藏，是诸佛众生同具之本源，名法性土，又名常寂光土，惟众生迷暗，有光不能明，有神无由通，即不名入。入者，非出入也。谓智与理冥，楞严经能入圆元，即证入之谓也，但非三昧正受，即无由证入。</p>
<p>三昧，华言正定，正受。正受者，不受也，言不受一切受，名为正受，如见境而惑，随缘而移，受所缘境，入于颠倒，非正受也，此因不定故。若得三昧正定，自不摇惑，不受一切，并不受亦不受，名三昧正受，此即尘沙德用，发于神通大光明藏，根本不失不坏，永远住持，故曰光严住持。</p>
<p>神通者，有译为神变，非世之幻变所化，用以惑众之神通也，乃大光明藏之妙用，虽一切诸佛之所自证，亦一切众生之所同具，故是平等法会。又一念不起时，毕竟清净不动，无佛无众，故曰平等本际，惟随缘而兴，染净不一，故曰随顺。</p>
<p>此经之妙，在直捷顿超，非渐教之分断无明者可比，如知是空华，即无轮转等句，知是即无，何等力量，刹那间放下万缘，立可顿超十他，真百千万劫难遭遇之微妙法也。</p>
<p>上根人参证圆觉，由理观顿悟，中下根人，则由对治而入，同一不可废修。理观时，观即是事，事修时，何尝离理，故知理事不二，惟先后之间，必假方便。</p>
<p>佛说法必先破有，说一切俱非，然后再翻有，说一切俱是，使人不执非，不执是，翻身透过此关，有无俱遣，得大自在。</p>
<p>圆觉经为入佛最有办法之经，如弥勒分，佛层层开示，先断轮回根本，知二障，辨五性，发愿虔修，乃至成佛，切于事修，无不周备，故读金刚经，不如读此经之为易彻了，愿世人多读圆觉经也。</p>
<p>佛未说法前，先入三昧，极言一切须于未开口前会得，会则不必说，不会则讲经听经，亦属无用，今正不得已耳。</p>
<p>此经言修，则有三门，曰顿修渐修圆修是也，亦随各人根器而转。</p>
<p>此经为圆教妙宗，以因地圆，果地亦圆，无分先后，花果同时，以莲华喻法，如妙法莲华经者。</p>
<p>摩诃萨，此言大也，上再加大字，乃言大中之大，惟文殊等法身圆明大士，其德足以当之。</p>
<p>佛说法时，非定在圆觉会上布圆音也，正无一会不圆音，亦无一会非定中说法也，如梵妙香，人人普薰，闻而不知为何香者有之矣，受薰则无异也，惟病鼻者退席。</p>
<p>根本无明云者，非实有一无明为根本也，因一切妄作颠倒，皆依无明而缘起，潜伏根内，似为有根，无明非实有体，幻起幻灭，觉即顿空，凡夫迷之，二乘畏之，菩萨知之，圣人通之，今下手处，宜参之思之，如妄认无明为实有体者，且拿将来。</p>
<p>言皆言同，即表生佛平等，如幻三昧者，言了达于幻，一切境不受，得三昧大用是名正受，总之闻佛说圆觉者，必自证后，乃能悟入，十万人俱，则不仅十二大士矣。</p>
<p>世尊说圆觉，十二大菩萨，同入三昧正定，人每误为定中说法，只见世尊与诸菩萨，同在定中，无声无息，除此十三位外，咸皆不闻不知云，如此议论，宁非可笑。经中明说与诸眷属皆入三昧同住如来平等法会，则不仅佛与菩萨可知，所言入定者，非木石无知，不见不闻之为定也，必证三昧后，断无明惑，入于不二平等之会，方不被情见所缚。然后通佛所说，互为印证，固不取言说，亦不废言说，非显何种神秘也。又当此法会时，诸众既入三昧平等正受，佛又何必再加告示乎，惟证入有深浅之不同，必予决定，方可流布。</p>
<p>此经在当时是决定，冀其由此深入，在未来是流布，冀后来得有皈依，听者必先有底子，了则自了，不了则虽细加开示，亦复茫然，法华会上，五千退席，岂定以出座为退席耶。凡闻法惊怖，强分高下，以情见测佛旨者，皆退席也，凡学佛而不明根本，不参心地，徒执文字，从考据求者，皆退席也。退席即是盲哑，简言之，背觉合尘，于佛于觉，了无关系耳。定有定相，鬼眼亦见之，小乘定是也，若大乘定，虽天眼亦不能见，惟同证三昧者可见，不能见者，即是退席。</p>
<p>十二菩萨，以文殊为首，根本不能离般若，先悟得根本智，是为正因，悟后方入正修分，故次为普贤，所以表行也，前为知，此为行，合之即知行合一。但法眼不开，惑根不断，宜普照洞明，故次普眼。由体起用而大之，金刚宝藏之体方露，故次金刚藏。惟破相归性，色空不二，根本智仍随识而转，破识即是转智，明相即可见性，故次弥勒。及至性相融通，入于不二，自然断惑证真，慧目清净，故次清净慧。由此法轮无尽，入于微妙，得大自在，威德无上，故次威德自在。惟至微者音，难辨者微，三种微妙法门，或止观，或禅那，先后应有所择，或单修，或齐修，根器各有不同，不当其机，难期精进，故次辨音。因文殊而明般若之体，因普贤至辨音而起般若之用，根本巳明，大事已辨，然而业障未除，欲期障尽明现，应彻了妄相缘起之根，我相为业障之祖，一破一切破，一净一切净，故此净诸业障。我见虽空，尚未空空，微细之我，乃系于法，法见未净，不名普觉，故次普觉。及至人法双忘，方入三昧大光明藏，一身清净，多身至多世界，一一清净，通于百千世界，十方遍满，乃名圆觉，故次圆觉。如是正因正修，入于正觉，盛德巍巍，亚于佛位，贤位中首，故次贤善首。菩萨名号，本以表法，此则合于修行过程，十二菩萨，合德为一，亦表其至德而已。</p>
<p>此经于理证事修，无不周备，约有二门，一曰顿悟于理，文殊而为上首，一曰修证于事，普贤而为上首，上首者，众之首领也。初分为接上上根人，观理而修，悟理即得事证也，后十分为接中根人，未显法身者对治而修，开无量方便门，实则全理即事，全事即理，无分别也。</p>
<p>修多罗　契合之意，契机契理故名契经。</p>
<p>罽宾　国名在北印度。</p>
<p>佛陀多罗　精通三藏为三藏法师，于唐长寿二年来中国。</p>
<p>译　此经在神都白马寺译，两卷为法师口授他人笔录者。</p>
<p>婆伽婆　佛也。言最清净觉，自觉觉他。觉，满义。</p>
<p>光严　重重交光，照耀炳著。</p>
<p>住　安住永绝攀缘。</p>
<p>持　任持勿失。</p>
<p>不二随顺　随顺不二也。</p>
<p>入　证入也，息诸分别，智与理冥曰入。</p>
<p>三昧　正定正受也，不受一切外缘曰正受，不惑则定矣。</p>
<p>摩诃萨　大也，如发大心、修大行、证大道，此指地上菩萨言。</p>
<p>上首　领首也。</p>
<p>眷属　主伴会合之众，同见同行者。</p>
<p>平等法会　此言法性之会，无我无人，故言平等。</p>
<p><a name="a02"></a><span style="color:#333399">二、</span><span lang="EN-US" style="color:#333399"></span></p>
<p><b><span style="color:teal">于是文殊师利菩萨在大众中，即从座起，顶礼佛足，右绕三匝，长跪叉手而白佛言：大悲世尊，愿为此会诸来法众，说于如来本起清净，因地法行，及说菩萨于大乘中发清净心，远离诸病，能使未来末世众生求大乘者，不堕邪见。作是语已，五体投他，如是三请，终而复始。<span lang="EN-US"></span></span></b></p>
<p><b><span style="color:teal">尔时世尊告文殊师利菩萨言：善哉善哉，善男子，汝等乃能为诸菩萨，咨询如来因地法行，及为末世一切众生求大乘者，得正住持，不堕邪见，汝今谛听，当为汝说。时文殊师利菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，无上法王，有大陀罗尼门，名为圆觉，流出一切清净真如，菩提涅槃及波罗密，教授菩萨，一切如来本起因地，皆依圆照清净觉相，永断无明，方成佛道，云何无明。<span lang="EN-US"> </span></span></b></p>
<p><b><span style="color:teal">善男子，一切众生从无始来，种种颠倒，犹如迷人，四方易处，妄认四大为自身相，六尘缘影为自心相，譬彼病目，见空中华及第二月。<span lang="EN-US"></span></span></b></p>
<p><b><span style="color:teal">善男子，空实无华，病者妄执，由妄执故，非唯惑此虚空自性，亦复迷彼实华生处，由此妄有轮转生死，故名无明。善男子，此无明者，非实有体，如梦中人，梦时非无，及至于醒，了无所得。如众空华，灭于虚空，不可说言有定灭处，何以故，无生处故。一切众生于无生中，妄见生灭，是故说名轮转生死。<span lang="EN-US"></span></span></b></p>
<p><b><span style="color:teal">善男子，如来因地修圆觉者，知是空华，即无轮转，亦无身心受彼生死，非作故无，本性无故，彼知觉者，犹如虚空，知虚空者，即空华相，亦不可说无知觉性，有无俱遣，是则名为净觉随顺，何以故，虚空性故，常不动故，如来藏中无起灭故，无知见故，如法界性，究竟圆满遍十方故，是则名为因地法行。菩萨因此于大乘中，发清净心，末世众生，依此修行，不堕邪见，尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">文殊汝当知，一切诸如来。<span lang="EN-US"></span></span></b></p>
<p><b><span style="color:teal">从于本因地，皆以智慧觉。<span lang="EN-US"></span></span></b></p>
<p><b><span style="color:teal">了达于无明，知彼如空华，<span lang="EN-US"></span></span></b></p>
<p><b><span style="color:teal">即能免流转，又如梦中人，<span lang="EN-US"></span></span></b></p>
<p><b><span style="color:teal">醒时不可得，觉者如虚空。<span lang="EN-US"></span></span></b></p>
<p><b><span style="color:teal">平等不动转，觉遍十方界。<span lang="EN-US"></span></span></b></p>
<p><b><span style="color:teal">即得成佛道，众幻灭无处。<span lang="EN-US"></span></span></b></p>
<p><b><span style="color:teal">成道亦无得，本性圆满故。<span lang="EN-US"></span></span></b></p>
<p><b><span style="color:teal">菩萨于此中，能发菩提心。<span lang="EN-US"></span></span></b></p>
<p><b><span style="color:teal">末世诸众生，修此免邪见。<span lang="EN-US"></span></span></b></p>
<p>文殊问意，为全经纲领，计分三段，一问如何明悟因地法行，故曰愿为说于如来本起因地法行，二问如何是发心修持，故曰于大乘中发清净心，三问如何除诸禅病，故曰远离诸病，使末世众生不堕邪见，只此数语，巳将圆觉经义大纲提出，为全经清净眼目。</p>
<p>人生难得，此生能闻正法，由此启发觉慧，了达本性，此一大事因缘，永离三界，于一生关系之巨，任何重要急事，难与比拟，其机缘之不易得，正如大海中落一细针，入海访求，宁有把握？今不期而得，其喜可知，此或可仿其万一。故必郑重将事，五体投地，如是三请，终而复始也，后人轻法，即是于自已不痛切，用功何由得入。谛听者，恒审专一之意，万缘故下，一门深入而听也。</p>
<p>佛言，无上法王，有大陀罗尼门，名为圆觉，此法王，不可专指于佛，一气贯句到方成佛道止，既云永断无明，方成佛道，其非对佛可知，佛与佛毋庸说法，亦毋庸再成佛。所说者，只对众生，开山第一句，说此无上法王，虽佛全得其用，称为无上法王，而众生亦未失其用，法王仍在，宝藏未启，非谓无宝，一知即启，证入圆觉。荷泽禅师云，知之一字，众妙之门。虽名曰门，实无内外，惟染净诸法之所自出，遂名曰门。最初因地，皆依圆照清净觉相，是修行门一个总办法，不如是，不能永断无明也，无明一断，自然一切清净真如菩提涅槃及波罗密，悉皆流出矣。</p>
<p>圆照者，无功用之照也，照即能照，觉相为所照，能所双忘，方名圆照清净，若有能所，无明未断，不名成佛，此法佛佛道同，无佛不尔，故名皆依，自觉觉他，故名教授菩萨，言此会无二乘人可闻法要，惟菩萨可教授，可领受，不与二乘共也，又名不共法。行者切勿把自己与佛分为两个，应知一切皆如也，经云通达无我法者，是名菩萨。</p>
<p>说无明一段，最为简明畅达，计分五段：一说无明相貌，二说无明非有实体，无生处故，三说破无明之最简捷法，四说本来无无明，五说无明不必定指为无。惟无明与清净，名虽有二，觉则不二，常不动故，究竟圆满遍十方故，似此步步脱卸，破无明于不知不觉，真妙难思议矣。</p>
<p>一、说无明相貌者，以迷人为喻，虽颠倒至四方易处，人却不曾有异，如醉汉，正醉时，不得谓为非人也，及至醒时，了无变更，了无增益，故本体则不变，颠倒则不无，其因地在一执我，认四大假合之体为身，根尘缘合之影为心，二者皆幻，生灭无常。如珠四照，随境而现青黄，青黄忽现忽灭，无从执实，愚者忘珠，执青黄之幻色以为珠。又譬彼病目，翳眼观空，见空中华，不独以空华为实，并忘自眼病翳，转辗妄取生死轮转，故以无明为父爱为母而念念生死为子也。</p>
<p>二、无明非有实体者，极言有则必有体相，即不可捉摸取舍，其非有实体可知，如人有梦，梦中非无，及至于醒，了无所得，明明于无生中妄见生灭，只此虚空幻化之见，亦是无中生有，就妄见故说有，就实论故说无，今名曰妄，则实，实非有，以无生处故。</p>
<p>三、破无明之简捷法者，在一知字，知即一切都了，顿出生死，更无他法，修行人第一求了生死，不知生死之母是无明，无明之母是执幻，执幻之母是无慧，无慧即失照，失照即不知。此一知字，乃理解事证后之智知，非世间小慧之了知也，故密宗以般若为佛母，又心经言成佛成菩萨，无不依般若而波罗密，舍此而能成佛者，即是魔说，此为正因。</p>
<p>四、说本来无无明者，是在已证知之后：一知万法皆如空华，无明安在。二知空华虚妄，不枉取执，即无轮转。三知身心两空，生死亦幻，无作无受，故无无明。四知无明本性非有，不必定取功用作为起观行照，方得身心空无，即不起照证空，或正颠倒时，其本性原来空寂，即色即空，智者见之，自彻了也。</p>
<p>五、说无明非无与清净不二者，谓无明幻影以及假名依幻说觉，幻自非无，但此无明与清净，名为二物，实自一体。譬如鸣钟，声闻百里者，此钟也，若以手按之，再击则声哑，亦同此钟也，声虽有别，钟不有二，去手则又锽然远送，声闻百里矣，故无明乃暂时声哑，于钟毕竟无损。无明清净二者，同一如来藏所自出，性既虚空不动，无起灭，无知见，又复谁起谁灭，何有能见能知，毕竟不可得，无明亦然，再心境两空，情器交彻，普该一切，遍满十方，如来藏性，本来如斯，不须灭旧添新，灭惑生智，方名究竟也。所言如法界性者，通于一切，即致知格物之意也，知此则山河大地，无一处能离我之如来藏性，即我之藏性遍满法界耳。</p>
<p>此分关系最巨，上上根人一闻于耳，即已彻悟，一知字，已全包括信愿行证在内，正不必另起何种功用矣，但三根普被，于钝根人，亦当顾及，不得不开诸大士之启请，用以嘉惠后学，其实圆觉意义，圆觉相貌，由因达果，佛于此分内，宣说净尽！没些子矣，故当圆观，勿被经转可也。</p>
<p>佛说梦中人，醒时不可得，又说觉者如虚空，明示平等不二，愚人定欲分梦觉为二，若与说不二法，彼又实指梦觉为一，不知非一非异，何可执实，故真见实相者，见一切是幻，见一切法是幻，见觉亦是幻想，无能觉，无所觉，无说者，无闻者，故曰如来无所说，即此无所说，正是觉实相。</p>
<p>皆依圆照清净觉相句，是修证根本法门，无法不尔，无佛不尔，非如此不能永断无明，此即是本起因地，与心经两依字同义。</p>
<p>说无明起因，最为简捷，无非认妄，而认妄之因，只一迷字，惟有开智慧一法门，全经重一知字，知则幻灭，幻灭则证真，妙用尽备于斯。</p>
<p>自如来因地修圆觉者，至本性无故六句，最有力量，为顿根人断生死无上法门，每日至少转念数十次，使之熟极时，随处引文而照，随照而寂，即钝根人，能不惊不怖，时时体念者，亦可顿超一僧祇劫也。</p>
<p>亦不可无知觉性句，此觉性，非对治幻觉之觉，以对治之觉，其觉亦幻，此觉乃不生灭之常性也，故下云无起灭知见故，此句救活偏空断灭人不少。</p>
<p>如法界性，究竟圆满遍十方故句内，如字，究竟字，正表了义义，即是十二部经清净眼目。</p>
<p>不堕邪见句，表舍此即是邪见，非为正因，终不得发大乘清净心也。</p>
<p>此分佛巳将圆觉说完，钝根人，即巳了达毕业，毋庸再启，惟方便未来及中下根者。下更以修法示之，试观上文佛告文殊而称善男子等，一等字，即包括在会同证悟者不少，岂止十二位哉。</p>
<p>右绕　向右转绕，以右为顺也。</p>
<p>三匝　三圈也，表三宝三德等义。</p>
<p>末世　末法时代，即今之世。</p>
<p>堕　落也。</p>
<p>五体　四肢及头也。</p>
<p>咨询　请问也。</p>
<p>谛　息心细审。</p>
<p>陀罗尼　总持意，总一切法持无量义。</p>
<p>涅槃　寂灭义，谓觉性既圆，无法不寂也。</p>
<p>菩提　空净大觉义，有五：一发心，二伏心，三明心，四出到，五无上。</p>
<p>俱遣　言皆不取也。</p>
<p><a name="a03"></a><span style="color:#333399">三、<span lang="EN-US"></span></span></p>
<p><b><span style="color:teal">于是普贤菩萨在大众中，即从座起，顶礼佛足，右绕三匝，长跪叉手而白佛言：大悲世尊，愿为此会诸菩萨众，及为末世一切众生，修大乘者，闻此圆觉清净境界，云何修行。<span lang="EN-US"></span></span></b></p>
<p><b><span style="color:teal">世尊，若彼众生知如幻者，身心亦幻，云何以幻还修于幻，若诸幻性一切尽灭，则无有心，谁为修行，云何复说修行如幻。若诸众生，本不修行，于生死中常居幻化，曾不了知如幻境界，令妄想心云何解脱，愿为末世一切众生，作何方便渐次修习，令诸众生永离诸幻。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时世尊告普贤菩萨言：善哉善哉，善男子，汝等乃能为诸菩萨及末世众生，修习菩萨如幻三昧，方便渐次，令诸众生得离诸幻，汝今谛听，当为汝说。<span lang="EN-US"></span></span></b></p>
<p><b><span style="color:teal">时普贤菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，一切众生，种种幻化，皆生如来圆觉妙心，犹如空华，从空而有，幻华虽灭，空性不坏，众生幻心，还依幻灭，诸幻尽灭，觉心不动，依幻说觉，亦名为幻，若说有觉，犹未离幻，说无觉者，亦复如是，是故幻灭，名为不动。<span lang="EN-US"></span></span></b></p>
<p><b><span style="color:teal">善男子，一切菩萨，及末世众生，应当远离一切幻化虚妄境界，由坚执持远离心故，心如幻者，亦复远离，远离为幻，亦复远离，离远为幻，亦复远离，得无所离，即除诸幻，譬如钻火，两木相因，火出木尽，灰飞烟灭，以幻修幻，亦复如是，诸幻虽尽，不入断灭。<span lang="EN-US"></span></span></b></p>
<p><b><span style="color:teal">善男子，知幻即离不作方便，离幻即觉，亦无渐次，一切菩萨及末世众生，依此修行，如是乃能永离诸幻，尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">普贤汝当知，一切诸众生。<span lang="EN-US"></span></span></b></p>
<p><b><span style="color:teal">无始幻无明，皆从诸如来。<span lang="EN-US"></span></span></b></p>
<p><b><span style="color:teal">圆觉心建立，犹如虚空华。<span lang="EN-US"></span></span></b></p>
<p><b><span style="color:teal">依空而有相，空华若复灭。<span lang="EN-US"></span></span></b></p>
<p><b><span style="color:teal">虚空本不动，幻从诸觉生。<span lang="EN-US"></span></span></b></p>
<p><b><span style="color:teal">幻灭觉圆满，觉心不动故。<span lang="EN-US"></span></span></b></p>
<p><b><span style="color:teal">若彼诸菩萨，及末世众生。<span lang="EN-US"></span></span></b></p>
<p><b><span style="color:teal">常应远离幻，诸幻悉皆离。<span lang="EN-US"></span></span></b></p>
<p><b><span style="color:teal">如木中生火，木尽火还灭。<span lang="EN-US"></span></span></b></p>
<p><b><span style="color:teal">觉则无渐次，方便亦如是。<span lang="EN-US"></span></span></b></p>
<p>普贤问意有二：一佛对文殊所说，系上上顿根人，一闻即悟，但中根不会，不应以空说空，以幻修幻矣，既幻性尽灭，则是无心，又复谁为修行，谁知是幻，而谁又能修证是幻耶；二众生既不修行，常居生死幻化之中，则此幻境妄心，云何能解脱乎。此皆代表众生启问也。</p>
<p>如幻三昧者，言通达实相，了知身心皆幻，本觉真如，不变不动，如镜受影，影有来去，镜体不动，故名三昧正受。</p>
<p>佛开首说一句，一切众生种种幻化，皆生如来圆觉妙心，即言一切幻化，皆从圆觉妙心自生，圆觉妙心者，常性也，不有常性，何来幻化，不有洪水，何来波涛，从知水波不二，觉幻亦不二矣，不可实执为二。由此幻心，还依幻灭，诸幻尽灭，觉心不动，再进而觉幻之幻，亦名为幻，所自称为有觉无觉，仍在幻中，是故觉不觉都是幻，幻故可灭，而圆觉性，则无变动也。</p>
<p>幻觉者，依幻说觉之觉也，非真体之觉也，对治于幻，此觉仍是幻心，故亦名幻，以仍在生灭地，非不生不灭之真觉，是以识心尽而常性始露。</p>
<p>应当二字，乃郑重劝诚之辞，所谓如来决定境界，不应稍有犹豫也。</p>
<p>离幻之法有四：一离幻境，二离幻心，三离离幻之心，四遣离离之离。即是一离妄，二离觉，三遣离，四遣遣，至此离无所离，遣无所遣，斯名幻灭清净，譬如火焚木，木尽尚有火，火尽尚有灰，灰尽尚有烟，必至烟亦灭尽，方是焚尽，然而空气居中，俨然不动，若谓常性真觉亦灭，则入于断灭矣。</p>
<p>众生情见，每从分别成为二见，入于修行，复有垢净二见，牢不可破，转成为病，譬如牟尼宝珠，上有尘垢，自宜去之，以垢与珠，为是二物，有体相可分合者。若珠照物，现种种色，此色正是秽垢，试问如何去法。常住宝性者，珠也，幻心所显之垢者，珠中所映之色也，此垢与珠上之尘垢不同，非有体相，非可分合，非可拂拭而去之。故去珠垢，在一拂字，去心垢，在一知字，全部经义，关键在此二字。文殊分中，知是空华，即无轮转，此分中知幻即离，不作方便，离幻即觉，亦无渐次，两知字，遥遥相对，不是二法，此知字，包括一切信愿行证功夫，非到证知，不能了知。凡一切经，等于物品清单，某物何类，某物何性，一一阐明，但必见物后，同时对照，方可决定如是。故曰修多罗了义经，行者应先明心地，启发般若，以心印境，以经印心，了知一切是幻，此即是去垢无上简捷法门，故曰在一知字。众生正苦在不自知耳。又知有三：曰解知，行知，证知，此知字乃觉后之证知也。</p>
<p>珠上尘垢，非一拂可净，必假种种方便，有迟速难易渐次之分，至于心垢，只要了知是幻可矣，知即是灭，如珠中之影，知其虚妄不实即可矣，不必定取无影方为净也。盖有影固无损于珠，无影亦无益于珠，觉性虽起无明，于觉性丝毫无损，惟在知与不知，知之谓知之，不知谓不知，无有多知少知或半知者，既无多少之别，则其无方便无渐次可知，故曰知幻即离，不作方便，离幻即觉，亦无渐次。如此微妙法门，一语破的，诚天地间之至文，几身修到而闻正法，福德因缘，宁可思议哉。</p>
<p>或问曰，知幻即离，谨闻命矣，然吾知幻后，有时幻仍现前，打扫不去，则又未尝能离矣，又奈何，曰此习气也，我再伸论之。</p>
<p>珠上尘垢，尚有体相，拂拭之法，为假方便渐次，以是二物故，垢之来也，有所自也，其去也，亦可见也，且垢去后，无因不易再染矣，此则不然，无明之起，不见其生处，以无生处故，无明之灭，不见其灭处，以本不生即无灭故，但随去即又随来，非同珠垢，除下尚有垢在可比也。行者应先知其根本，如知一切是幻，自不坚固执持，逐渐放下，惟习成养成，非旦夕可除，其力未充故，譬如病人昏迷而苏，虽已觉苏，自尚无力起行，虽无力起行，决不再入昏迷也，汝今知幻而习气常来，于习气正来时，汝之知幻觉性，曾有所退失否，如无退失，此即根本已得，习气未除，只要常常凛觉，时时提照，则般若力强，习气方可扫荡。此经但言根本，以根本故，不假方便，以习气故，遂立渐次，经云，理属顿悟，事属渐除，然为方便初修人说，至巳彻悟人，一点即破，理事双融，一了百了。此一知字，巳尽六度万行之妙，非劣慧者所知，汝但先问根本知不知，暂莫管习气净不净，只要知，知后除习气，方有办法，由办法中，日长圣胎，了诸法性，力量一日大一日，习气自然一日少一日，入于不觉之化境矣。</p>
<p>离幻即觉云者，极言无明与觉不两立也，如室内皆暗，开灯即明，明与暗不两立也，若谓明有次第，无明可一分一分破者，乃渐教分断无明法，非了义经也。</p>
<p>儒家说有，释氏说空，有者有仁义，非并贪欲而有之，空者空幻境，非并道德而空之，儒家立善不立恶，尚在对待中，释氏一切不立，一切不废，故以一幻字了之。</p>
<p>应当二字，乃郑重劝诫，言决定如是，除离幻外，别无他法也，惟应则尚有应与不应之相对，行者当知此病后用药法，若知本来不病，原本是幻，无应不应离不离也。</p>
<p>文殊言悟理，不可定执谓非事修，惟做前一段功夫，使大事先明也，普贤说事修，又何尝废理，悟后尚有一如丧考妣在，所以除习气也。文殊实是开门第一关，开门时，绝无方便商量，开门后，一切整理打扫，必假方便。佛告普贤一总法门曰，知幻即离，离幻即觉，以下九菩萨所问者，皆本此两句去做。</p>
<p>如是乃能等字，亦决定辞也，以众生病在自疑不决耳，故曰如来决定境界。</p>
<p>此分修法，只是起慧观，即是照见五蕴皆空，以五蕴包括根尘能所一切在内，故是圆顿修法。</p>
<p>钻　以物钻木取火也。</p>
<p>幻　虚妄之影。</p>
<p>断灭　即死执之偏空也，误为一切不可得即一切虚无，今之厌世自杀一流者是。</p>
<p>建立　所自生也。</p>
<p><a name="a04"></a><span style="color:#333399">四、<span lang="EN-US"></span></span></p>
<p><b><span style="color:teal">于是普眼菩萨在大众中，即从座起，顶礼佛足，右绕三匝，长跪叉手而白佛言：大悲世尊，愿为此会诸菩萨众，及为末世一切众生，演说菩萨修行渐次，云何思惟，云何住持，众生未悟，作何方便普令开悟，世尊若彼众生无正方便，及正思惟，闻佛如来说此三昧，心生迷闷，即于圆觉不能悟入，愿与慈悲，为我等辈及末世众生，假说方便。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告普眼菩萨言：善哉善哉，善男子，汝等乃能为诸菩萨及末世众生，问于如来修行渐次，思惟住持，乃至假说种种方便，汝今谛听，当为汝说。时普眼菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，彼新学菩萨，及末世众生，欲求如来净圆觉心，应当正念远离诸幻，先依如来奢摩他行，坚持禁戒，安处徒众，宴坐静室，恒作是念，我今此身，四大和合，所谓发毛爪齿，皮肉筋骨，髓脑垢色，皆归于地，唾涕脓血，津液涎沫，痰泪精气，大小便利，皆归于水，暖气归火，动转当风，四大各离，今者妄身，当在何处，即知此身，毕竟无体，和合为相，实同幻化，四缘假合，妄有六根，六根四大，中外合成，妄有缘气，于中积聚，似有缘相，假名为心。<span lang="EN-US"></span></span></b></p>
<p><b><span style="color:teal">善男子，此虚妄心，若无六尘，则不能有，四大分解，无尘可得，于中缘尘，各归散灭，毕竟无有缘心可见。<span lang="EN-US"></span></span></b></p>
<p><b><span style="color:teal">善男子，彼之众生幻身灭故，幻心亦灭，幻心灭故，幻尘亦灭，幻尘灭故，幻灭亦灭，幻灭灭故，非幻不灭，譬如磨镜，垢尽明现。<span lang="EN-US"></span></span></b></p>
<p><b><span style="color:teal">善男子，当知身心，皆为幻垢，垢相永灭，十方清净。<span lang="EN-US"></span></span></b></p>
<p><b><span style="color:teal">善男子，譬如清净摩尼宝珠，映于五色，随方各现，诸愚痴者，见彼摩尼，实有五色。<span lang="EN-US"></span></span></b></p>
<p><b><span style="color:teal">善男子，圆觉净性，现于身心，随类各应，彼愚痴者，说净圆觉，实有如是身心自相，亦复如是，由此不能远于幻化，是故我说身心幻垢，对离幻垢，说名菩萨，垢尽对除，即无对垢及说名者。<span lang="EN-US"></span></span></b></p>
<p><b><span style="color:teal">善男子，此菩萨及末世众生，证得诸幻灭影像故，尔时便得无方清净，无边虚空觉所显发，觉圆明故，显心清净，心清净故，见尘清净，见清净故，眼根清净，根清净故，眼识清净，识清净故，闻尘清净，闻清净故，耳根清净，根清净故，耳识清净，识清净故，觉尘清净，如是乃至鼻舌身意，亦复如是。<span lang="EN-US"></span></span></b></p>
<p><b><span style="color:teal">善男子，根清净故，色尘清净，色清净故，声尘清净，香味触法，亦复如是。<span lang="EN-US"></span></span></b></p>
<p><b><span style="color:teal">善男子，六尘清净故，地大清净，地清净故，水大清净，火大风大，亦复如是。<span lang="EN-US"></span></span></b></p>
<p><b><span style="color:teal">善男子，四大清净故，十二处十八界，二十五有清净，彼清净故，十力，四无所畏，四无碍智，佛十八不共法，三十七助道品清净，如是乃至八万四千陀罗尼门，一切清净。<span lang="EN-US"></span></span></b></p>
<p><b><span style="color:teal">善男子，一切实相性清净故，一身清净，一身清净故，多身清净，多身清净故，如是乃至十方众生圆觉清净。<span lang="EN-US"></span></span></b></p>
<p><b><span style="color:teal">善男子，一世界清净故，多世界清净，多世界清净故，如是乃至尽于虚空，圆裹三世，一切平等清净不动。<span lang="EN-US"></span></span></b></p>
<p><b><span style="color:teal">善男子，虚空如是平等不动，当知觉性平等不动，四大不动故，当知觉性平等不动，如是乃至八万四千陀罗尼门平等不动，当知觉性平等不动。<span lang="EN-US"></span></span></b></p>
<p><b><span style="color:teal">善男子，觉性圆满清净不动圆无际故，当知六根遍满法界，根遍满故，当知六尘遍满法界。尘遍满故，当知四大遍满法界，如是乃至陀罗尼门遍满法界。<span lang="EN-US"></span></span></b></p>
<p><b><span style="color:teal">善男子，由彼妙觉性遍满故，根性尘性无坏无杂，根尘无坏故，如是乃至陀罗尼门无坏无杂，如百千灯光照一室，其光遍满无坏无杂。<span lang="EN-US"></span></span></b></p>
<p><b><span style="color:teal">善男子，觉成就故，当知菩萨不与法缚，不求法脱，不厌生死，不爱涅槃，不敬持戒，不憎毁禁，不重久习，不轻初学。何以故，一切觉故，譬如眼光晓了前境，其光圆满，得无憎爱。何以故，光体无二，无憎爱故。<span lang="EN-US"></span></span></b></p>
<p><b><span style="color:teal">善男子，此菩萨及末世众生，修习此心得成就者，于此无修亦无成就，圆觉普照，寂灭无二，于中百千万亿阿僧祇不可说恒河沙诸佛世界，犹如空华，乱起乱灭，不即不离，无缚无脱，始知众生本来成佛，生死涅槃，犹如昨梦。<span lang="EN-US"></span></span></b></p>
<p><b><span style="color:teal">善男子，如昨梦故，当知生死及与涅槃，无起无灭，无来无去，其所证者，无得无失，无取无舍，其能证者，无作无止，无任无灭，于此证中，无能无所，毕竟无证，亦无证者，一切法性平等不坏。<span lang="EN-US"></span></span></b></p>
<p><b><span style="color:teal">善男子，彼诸菩萨如是修行，如是渐次，如是思惟，如是住持，如是方便，如是开悟，求如是法，亦不迷闷。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">普眼汝当知，一切诸众生。<span lang="EN-US"></span></span></b></p>
<p><b><span style="color:teal">身心皆如幻，身相属四大。<span lang="EN-US"></span></span></b></p>
<p><b><span style="color:teal">心性归六尘，四大体各离。<span lang="EN-US"></span></span></b></p>
<p><b><span style="color:teal">谁为和合者，如是渐修行。<span lang="EN-US"></span></span></b></p>
<p><b><span style="color:teal">一切悉清净，不动遍法界。<span lang="EN-US"></span></span></b></p>
<p><b><span style="color:teal">无作止任灭，亦无能证者。<span lang="EN-US"></span></span></b></p>
<p><b><span style="color:teal">一切佛世界，犹如虚空华。<span lang="EN-US"></span></span></b></p>
<p><b><span style="color:teal">三世悉平等，毕竟无来去。<span lang="EN-US"></span></span></b></p>
<p><b><span style="color:teal">初发心菩萨，及末世众生。<span lang="EN-US"></span></span></b></p>
<p><b><span style="color:teal">欲求入佛道，应如是修习。<span lang="EN-US"></span></span></b></p>
<p>普眼问意，在求法眼洞明，盖法眼不明，不能入正方便及正思惟，闻佛说三昧，心生迷闷，不能悟证圆觉境界，前所闻者为理，理虽顿悟，事属渐修，但如何而可观照真妄，起思慧耶，又如何而可安住胜境，得大把持，起修慧耶，又众生未悟，果如何方便而可使之一体开悟成佛耶，此普眼启问之总意也。</p>
<p>佛开首即云，修行渐次，乃属假说种种方便。新学指入手伊始时，别无他法，只一正念离幻为起行之本。正念非是无念，无虚妄分别念也，若无虚妄分别，即是离幻，此无定法，故曰方便。言起慧照破彼幻境，心境双空，成就净觉，以下言正念法。</p>
<p>甲、先依如来奢摩他行，即止也，因地为止，果地为定，止于湛寂之地，摄心于一，再观一归何处，而摄一得定之法，禅净密各有法门，玆从咯。</p>
<p>乙、坚持禁戒，禁戒为药，用以除病，众生大病，在不能束缚身心，自生虚妄摇惑，故必以威仪范之，世人执规矩整肃以为威仪，其义未广，不知清净自在，方是威仪，否则不动之木偶，皆名自在大士可乎。禁戒云者，对症施药也，如其人好动，则以静对洽，好固执，则以活泼对治，使人自在净空之境，无能戒，无所戒，心自摄归于一，戒品虽多，统分三聚，一摄律仪，二摄善法，三摄众生，内具戒体，外全戒相，坚持勿失，用助精进。</p>
<p>丙、安处徒众，此指同见同行人也，凡疑谤人不可与共，不可勉强之，他山之助，不可少也。</p>
<p>丁、宴坐静室，此静室有二义，一房舍也，取其外缘少，免其扰乱也；二但有徒众，即非清静矣，惟同见同行人，必不扰我，且可助我昏沉不起。则知静室者，即我自性中之空净室也，心闲则境寂，少欲则心安，诸缘既空，心室自静。</p>
<p>其上各缘，方可一意寻参，恒作是念矣。恒者，一切时一切处也，参即遍观。前为止，此为观，其次第如下：</p>
<p>子、观自身只四大和合，幻化非实。</p>
<p>丑、观自心只六根缘妄，假名为心。</p>
<p>寅、观身心皆幻，一一幻灭，而常性非幻，不假缘生，不假缘灭，常在不变故，又此性如牟尼珠，随类显色，愚者谓珠有色，不知心之缘起，正如珠上所映之色，与圆觉无关，愚者定谓圆觉必特具一自相也。</p>
<p>卯、观垢如珠上之色，了达本无，即是对除，所谓知幻即离也。</p>
<p>辰、观所谓垢者，只是假名，并能说之名，与所对之垢，亦皆不有，证得一切幻，则知毕竟无影像可得。</p>
<p>经此种种慧观，便得十方清净，言一切处清净也，以觉所显发也，即由体起用也。由显心清净句，一气直下至求如是法，亦不迷闷止，洋洋大文，层层开释，无非点明本来二字。众生本来成佛，是佛开第一妙门，发前人之所未发，佛教与其他宗教立场不同，根本即在此。故佛教不得全以宗教目之，其他宗教，每欲人尊彼，而佛教独教人尊自，谓自己是佛，一切众生皆是佛，心佛众生，三无差别，惟论本来，同是成佛，但众生心不清净，觉性未能圆明。如心清净，则六根六尘六识十八界清净。知系本体不动故，于是四大二十五有清净；知系本体不动故，于是一切法，如十力四无所畏，乃至八万四千陀罗尼门，亦一体清净，知系本体不动故，于是一身多身，乃至十方众生，同此清净，知系本体不动故，于是一世界多世界清净，乃至尽虚空圆裹三世，一切清净；知系本体不动故，和合假有故，无自性故，平等故，则此觉性遍满法界，清净不动，圆无边际。当知无坏无杂，以觉性无坏无杂故，一切皆无坏无杂，以无坏无杂故，觉性即是本来成就，既本来成就，则本来解脱，用不著法，所以无缚无脱，不必再求，用不著了，所以无生死，无涅槃，不必再生憎爱。持戒毁禁，两无自性，不起敬憎，初学久习，一体平等，相不可得，何来分别。何以故，一切觉故，觉成就故，不入比量故，同虚空故，由此空观，层层推知，众生修习此心，使成圆觉，正同一场戏幕，本无能修所修，能成所成，未修前与已修后，未成就与巳成就，其圆觉寂照，体无二致，若有圆缺，即有坏杂，一人如是，一切皆如是，恒沙佛世界，莫不如是，犹如空华，乱起乱灭，不是说无起灭，不是说无缚脱，不是说无生死涅槃。由四大乃至八万四千陀罗尼，尽属虚相，不即不离，以不即故非有，以不离故非无，众生不即圆觉，亦不离圆觉，正同一梦，梦中非无，梦醒不有，以如梦故，毕竟无起灭，来去，得失，取舍，作止任灭故，亦无能证所证故、并且决定如是，顿修也罢，渐修也罢，思惟住持方便开悟也罢，总之一切法性，平等不坏，尽管翻来覆去，终不疑二，故无迷闷，何以故，一切觉故，是名普眼。</p>
<p>此文由浅入深，佛先使以止观行，将心打成一片，恒念身心两幻，皆为幻垢，逼出非幻不灭之常性，以镜为喻，垢尽明现，清净体露，归到垢相永灭，十方清净，此二句，为下文之总领，反复铺陈如何灭垢法。相者，一切身心诸相也，根尘诸法，十方法界，本体清净，徒因心垢妄执，局碍而不通耳，故次说不能远于幻化之由，其惟证得诸幻，为入清净之根，知幻则影灭，觉明则照净，显发者，妙用起也，由近及远，由内及外，根尘识十八界清净，智由识起，无智亦无得，诸法清净，于是通乎三世，一身多身，一世界多世界，一切平等清净不动，横竖总结一句，无非归到本来二字，言本来觉性成就，是不动，是遍满，是无坏无杂。更由四大之不动，八万四千法门之不动，用以反显觉性之遍满，以觉性遍满法界故，更显根尘四大万法之亦遍满法界，所谓体用不离，互摄互入，一切处皆是也，至此方是觉成就，方同佛境，无可不可，自然不与法缚，不爱涅槃不敬持戒等，何以故，憎爱已断，一切觉故，并且觉亦不著，觉同幻故，既本体圆照寂灭，有何修与成就之可言，从知恒沙诸佛世界，无非一幻化之戏场，不过一乱起乱灭而已。以不可执有，故曰不即，不可谓无，故曰不离，始知众生本来成佛，此两句，将佛一大事因缘，全盘托出，千言万语，佛只要众生明白自己本来成佛，谁教你入梦不醒，醒则一切正如昨梦，从始知两字上参悟，神情之妙，不可思议，毕竟二字，力大无比，毕竟无有少法可得，何以故，一切法性，平等不坏故。</p>
<p>最后佛说如是二字，接连七个如是，言亦不过如是而已，但如是亦不可得，若死执有个如是者，即道一句看。</p>
<p>此文由空幻身而幻心，再空幻觉而幻空，层层开释，步步引进，使人入于圆觉而不迷闷，不迷闷者，即是清净地。</p>
<p>髓　骨髓。</p>
<p>摩尼宝珠　至莹净之珠。</p>
<p>映　同映照也。</p>
<p>除　离也。</p>
<p>裹　圆遍也。</p>
<p>无际　无边也。</p>
<p>杂　间也。</p>
<p>缚　缠也。</p>
<p>憎　厌恶也。</p>
<p>阿僧祇　无量数也。</p>
<p><a name="a05"></a><span style="color:#333399">五、</span><span lang="EN-US" style="color:#333399"></span></p>
<p><b><span style="color:teal">于是金刚藏菩萨在大众中，即从座起，顶礼佛足，右绕三匝，长跪叉手。而白佛言：大悲世尊，善为一切诸菩萨众，宣扬如来圆觉清净大陀罗尼，因地法行渐次方便，与诸众生，开发蒙昧，在会法众，承佛慈诲，幻翳朗然，慧目清净。世尊，若诸众生本来成佛，何故复有一切无明，若诸无明众生本有，何因缘故，如来复说本来成佛，十方众生本成佛道，后起无明，一切如来，何时复生一切烦恼，惟愿不舍无遮大慈，为诸菩萨开秘密藏，及为末世一切众生，得闻如是修多罗教，了义法门，永断疑悔。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时世尊告金刚藏菩萨言：善哉善哉，善男子，汝等乃能为诸菩萨及末世众生，问于如来甚深秘密究竟方便，是诸菩萨最上教诲，了义大乘，能使十方修学菩萨，及诸末世一切众生，得决定信，永断疑悔，汝今谛听，当为汝说。时金刚藏菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，一切世界，始终生灭，前后有无，聚散起止，念念相续，循环往复，种种取舍，皆是轮回，未出轮回，而辩圆觉，彼圆觉性即同流转，若免轮回，无有是处，譬如动目，能摇湛水，又如定眼，由回转火，云驶月运，舟行岸移，亦复如是。<span lang="EN-US"></span></span></b></p>
<p><b><span style="color:teal">善男子，诸旋未息，彼物先住，尚不可得，何况轮转生死垢心，曾未清净，观佛圆觉而不旋复，是故汝等，便生三惑。<span lang="EN-US"></span></span></b></p>
<p><b><span style="color:teal">善男子，譬如幻翳，妄见空华，幻翳若除，不可说言此翳已灭，何时更起一切诸翳。何以故，翳华二法，非相待故，亦如空华灭于空时，不可说言虚空何时更起空华。何以故，空本无华，非起灭故，生死涅槃，同于起灭，妙觉圆照，离于华翳。<span lang="EN-US"></span></span></b></p>
<p><b><span style="color:teal">善男子，当知虚空非是暂有，亦非暂无，况复如来圆觉随顺，而为虚空平等本性。<span lang="EN-US"></span></span></b></p>
<p><b><span style="color:teal">善男子，如销金矿，金非销有，既巳成金，不重为矿，经无穷时，金性不坏，不应说言本非成就，如来圆觉，亦复如是。<span lang="EN-US"></span></span></b></p>
<p><b><span style="color:teal">善男子，一切如来妙圆觉心本无菩提及与涅槃，亦无成佛及不成佛，无妄轮回及非轮回。<span lang="EN-US"></span></span></b></p>
<p><b><span style="color:teal">善男子，但诸声闻所圆境界，身心语言皆悉断灭，终不能至彼之亲证，所现涅槃，何况能以有思惟心，测度如来圆觉境界，如取萤火烧须弥山终不能著，以轮回心生轮回见，入于如来大寂灭海，终不能至。是故我说一切菩萨及末世众生，先断无始轮回根本。<span lang="EN-US"></span></span></b></p>
<p><b><span style="color:teal">善男子，有作思惟从有心起，皆是六尘妄想缘气，非实心体，已如空华，用此思惟辩于佛境，犹如空华复结空果，辗转妄相，无有是处。<span lang="EN-US"></span></span></b></p>
<p><b><span style="color:teal">善男子，虚妄浮心，多诸巧见，不能成就圆觉方便，如是分别，非为正问。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">金刚藏当知，如来寂灭性。<span lang="EN-US"></span></span></b></p>
<p><b><span style="color:teal">未曾有始终，若以轮回心。<span lang="EN-US"></span></span></b></p>
<p><b><span style="color:teal">思惟即旋复，但至轮回际。<span lang="EN-US"></span></span></b></p>
<p><b><span style="color:teal">不能入佛海，譬如销金矿。<span lang="EN-US"></span></span></b></p>
<p><b><span style="color:teal">金非销故有，虽复本来金。<span lang="EN-US"></span></span></b></p>
<p><b><span style="color:teal">终以销成就，一成真金体。<span lang="EN-US"></span></span></b></p>
<p><b><span style="color:teal">不复重为矿，生死与涅槃。<span lang="EN-US"></span></span></b></p>
<p><b><span style="color:teal">凡夫及诸佛，同为空华相。<span lang="EN-US"></span></span></b></p>
<p><b><span style="color:teal">思惟犹幻化，何况诘虚妄。<span lang="EN-US"></span></span></b></p>
<p><b><span style="color:teal">若能了此心，然后求圆觉。<span lang="EN-US"></span></span></b></p>
<p>金刚藏闻意，以为成佛因地法行，及顿渐二门，既闻命矣。但既云众生本来成佛，何故复起无明耶？既众生本有无明，佛何故又说本来成佛耶？又十方众生，本来成佛，后起无明，如是，一切诸佛，亦当再起无明矣，然则何时复生一切烦恼耶？佛与众生，同本无生，无生之中，若同妄起，则佛与众生，义又何别，故起此三惑而问也。</p>
<p>此问关系信上究竟决定，此中秘妙，义却甚深，非方便开示，无由明悟，佛故许之。</p>
<p>佛先破其三惑，谓情器各界众生，一切不离分别，如始终是非生灭前后有无聚散起止等，在情界念念相续，在器界往复循环，无一非依妄建立，皆是轮回，以轮回见，辨此圆觉，连圆觉亦同流转矣，因轮回心亦从圆觉所自出，譬如梦见实物，物亦是梦，又如云动时，当作月动，舟行时，当作岸移，云与舟之动，既是生死轮垢，曾未清净，反疑月岸不动之圆觉，亦同此轮转垢秽，此由于根本未明，故先破之。</p>
<p>次言由此幻翳，妄见空华，非有实体，幻翳若除，不可说言何时再起幻翳，何以故，幻翳与空华，非属相联对待，翳不与华合，华不随翳生，因翳而立妄见，非华实生，二法各不相知，正如空华，灭于空时，不可说言虚空何时更起空华。何以故，空本无华，非起灭故，今此妙觉圆照，离于华翳，原本不动，如月如岸，而无明生死涅槃，不过一幻起幻灭，一迷一悟，究与觉性何关。既以虚空而论，属于世法，以暂有暂无之物，尚不随华起灭，何况湛寂真常之圆觉，本性平等乎。是故果位既不再迷，成佛决不再起无明，众生本来成佛者，如金矿，不得谓为非金，而金杂于砂，不能起用，但砂非本合于金，金亦非销镕而始得，以金本有故，既已成金，开悟成佛，决不重入为矿，经无穷时，金性不变，不应说言如来圆觉本非成就，必待修而后得，与得而再妄等谬见也。</p>
<p>次言一切如来妙圆觉心，是本来成就，就说不到菩提涅槃，成佛不成佛，轮回非轮回矣，然以声闻境界，未入亲证，法见未除，落于断灭，尚不明此旨，何况众生劣见，以小如萤火之有思惟我见心，测度大如须弥之圆觉境耶。故以轮回心生轮回见，入如来大寂灭海，终不能至。</p>
<p>再次佛说此有思惟心，都是六尘妄想缘气，非实心体，要用虚妄心，冀有所成就，正同空华求结空果，辗转成妄，徒增巧见，决不能成就圆觉方便也。</p>
<p>再次说到本题决定办法，谓妄见分别，终无实益，只有先断无始轮回根本，即是以智破妄，明心见性，亲证圆觉，即无退转。若以分别心，立此三惑，即属邪见，非为正问，总之此惑，即修后之所知障。</p>
<p>此分正破所知障，以未明金刚藏本体，每起种种妄虑，粗者我见，细者法见，近世人未证圆觉，妄评是非，考据比量，自增我慢，即是此病。盖于将明未明之时，白雪之白，与白鸟之白，似同实异，最易淆乱，此修行中一大关键，不可不知。今当先知本来，再求深入，故偈云，若能了此心，然后求圆觉，无非除所知障耳。</p>
<p>此分内疑悔二字，应注意，疑因修而起，悔因疑而生，皆不定之法，极言其惑也。凡修至中途，忽起所知，由自己知见不正而起疑，又无善知识为之决定而生悔，非求佛开示秘密，不能破此迷闷，故曰无遮大悲。</p>
<p>佛正答时，不先破其三惑，只说轮回之根在于何处，即尔自生疑悔之根也，以颠倒妄心，未出轮回，用糊涂眼，辨于圆觉，是自心取自心，非幻而亦幻，反使圆觉性亦随之而糊涂流转，如云与月，舟与岸，谁动谁止，转难分别，其终不能出此轮回也矣，此破其疑悔之根也。</p>
<p>中段文最重要，只说本来不有，只是无明为因，幻想为果，文内如空本无华，非起灭故，金非销有，金性不坏等句，显如来圆觉，本来成就，无杂无坏，有何菩提涅槃轮回非轮回诸妄见耶。但二乘断见，凡夫常见，如何能测，正同萤火烧须弥，空华求空果矣。</p>
<p>次说不应辗转妄想，徒增巧见，成为邪问，只有先断无始无明，则三惑不破自破，此遮说法也，惟钝根人未必能了，当代答曰，众生本来成佛，是言其体，无明是幻垢，体本不坏，垢则不无，体不因垢而坏，明则依旧，以本来不动故，此圣凡之别也。</p>
<p>此经但说平等本际，就根本说，故一切众生皆是佛，非关无明之有无也，至于佛，则金已出矿，不重为矿，断不致再起无明，尔今所问，是以有思惟心，妄测如来境界，故非正问，此表说法也。</p>
<p>翳　眼病也。</p>
<p>蒙昧　昏蒙也。</p>
<p>遮　障碍也。</p>
<p>悔　不定之惑也。</p>
<p>销　镕化也。</p>
<p>须弥山　妙高山也，山顶为叨利天，四腰为四天王天。</p>
<p><a name="a06"></a><span style="color:#333399">六、<span lang="EN-US"></span></span></p>
<p><b><span style="color:teal">于是弥勒菩萨在大众中，即从座起，顶礼佛足，右绕三匝，长跪叉手，而白佛言：大悲世尊，广为菩萨开秘密藏，令诸大众深悟轮回，分别邪正，能施末世一切众生，无畏道眼于大涅槃，生决定信，无复重随轮转境界，起循环见。<span lang="EN-US"></span></span></b></p>
<p><b><span style="color:teal">世尊，若诸菩萨及末世众生，欲游如来大寂灭海，云何当断轮回根本，于诸轮回有几种性，修佛菩提，几等差别，回入尘劳，当设几种教化方便，度诸众生，惟愿不舍救世大悲，令诸修行一切菩萨，及末世众生，慧目肃清照耀心镜，圆悟如来无上知见。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告弥勒菩萨言：善哉善哉，善男子，汝等乃能为诸菩萨及末世众生，请问如来深奥秘密微妙之义，令诸菩萨洁清慧目，及令一切末世众生，永断轮回，心悟实相，具无生忍，汝今谛听，当为汝说。时弥勒菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，一切众生从无始际，由有种种恩爱贪欲，故有轮回，若诸世界一切种性，卵生、胎生、湿生、化生，皆因淫欲而正性命，当知轮回，爱为根本，由有诸欲助发爱性，是故能令生死相续，欲因爱生，命因欲有，众生爱命，还依欲本，爱欲为因，爱命为果，由于欲境，起诸违顺，境背爱心而生憎嫉，造种种业，是故复生地狱饿鬼。知欲可厌，爱厌业道，舍恶乐善，复现天人，又知诸爱可厌恶故，弃爱乐舍，还滋爱本，便现有为增上善果，皆轮回故，不成圣道。是故众生欲脱生死，免诸轮回，先断贪欲，及除爱渴。<span lang="EN-US"></span></span></b></p>
<p><b><span style="color:teal">善男子，菩萨变化示现世间，非爱为本，但以慈悲令彼舍爱，假诸贪欲而入生死，若诸末世一切众生，能舍诸欲及除憎爱，永断轮回，勤求如来圆觉境界，于清净心便得开悟。<span lang="EN-US"></span></span></b></p>
<p><b><span style="color:teal">善男子，一切众生由本贪欲，发挥无明，显出五性差别不等，依二种障而现深浅。云何二障，一者理障，碍正知见，二者事障，续诸生死；云何五性，<span lang="EN-US"></span></span></b></p>
<p><b><span style="color:teal">善男子，若此二障未得断灭，名未成佛，若诸众生永舍贪欲，先除事障未断理障，但能悟入声闻缘觉，未能显住菩萨境界。<span lang="EN-US"></span></span></b></p>
<p><b><span style="color:teal">善男子，若诸末世一切众生，欲泛如来大圆觉海，先当发愿勤断二障，二障巳伏，即能悟入菩萨境界，若事理障已永断灭，即入如来微妙圆觉，满足菩提及大涅槃。<span lang="EN-US"></span></span></b></p>
<p><b><span style="color:teal">善男子，一切众生皆证圆觉，逢善知识，依彼所作因地法行，尔时修习，便有顿渐，若遇如来无上菩提正修行路，根无大小，皆成佛果，若诸众生虽求善友，遇邪见者未得正悟，是则名为外道种性，邪师过谬，非众生咎，是名众生五性差别。<span lang="EN-US"></span></span></b></p>
<p><b><span style="color:teal">善男子，菩萨唯以大悲方便，入诸世间，开发未悟，乃至示现种种形相，逆顺境界，与其同事，化令成佛，皆依无始清净愿力，若诸末世一切众生，于大圆觉起增上心，当发菩萨清净大愿，应作是言，<span lang="EN-US"></span></span></b></p>
<p><b><span style="color:teal">愿我今者住佛圆觉，求善知识，莫值外道，及与二乘，依愿修行，渐断诸障，障尽愿满，便登解脱清净法殿，证大圆觉妙庄严城。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">弥勒汝当知，一切诸众生。<span lang="EN-US"></span></span></b></p>
<p><b><span style="color:teal">不得大解脱，皆由贪欲故。<span lang="EN-US"></span></span></b></p>
<p><b><span style="color:teal">堕落于生死，若能断憎爱。<span lang="EN-US"></span></span></b></p>
<p><b><span style="color:teal">及与贪嗔痴，不因差别性。<span lang="EN-US"></span></span></b></p>
<p><b><span style="color:teal">皆得成佛道，二障永销灭。<span lang="EN-US"></span></span></b></p>
<p><b><span style="color:teal">求师得正悟，随顺菩萨愿。<span lang="EN-US"></span></span></b></p>
<p><b><span style="color:teal">依止大涅槃，十方诸菩萨。<span lang="EN-US"></span></span></b></p>
<p><b><span style="color:teal">皆以大悲愿，示现入生死。<span lang="EN-US"></span></span></b></p>
<p><b><span style="color:teal">现在修行者，及末世众生，<span lang="EN-US"></span></span></b></p>
<p><b><span style="color:teal">勤断诸爱见，便归大圆觉。<span lang="EN-US"></span></span></b></p>
<p>弥勒问意，谓似此决定境界，销诸迷惑，开无畏道眼，得大决定，诚为希有，但此无上知见，系圆悟如来境界，欲使慧目清净，如何先断轮回根本，虽轮回诸相，无取无舍，而各各根性不同，究有几种性别，从假入空，修佛菩提，有几种法门差别，又菩萨如何而可入于尘劳，教化众生，应设几种方便法门，方不落小悲爱见，故须问也。</p>
<p>佛首答以轮回根本，即是恩爱贪欲，胎卵湿化四生，莫不外缘淫欲，内启爱性而立性命，欲因爱生，因也，命因欲有，果也。由于欲境，分有顺逆，因顺逆而立爱憎，造种种业，是故复生三恶道，以为果报，一也。及明善恶，知欲之可厌，爱善而厌恶，取于十善，乐造善业，是故复生人天、以为果报，二也。及至修行，知虽爱取于善，尚非究竟，以此爱取，亦由爱本所滋生，亦当弃之，入于四禅，不知此亦尚非究竟，以不离有为增上善果故，三也。此三种不论胜劣，皆属轮回。不成圣道，是故众生欲了生死，免轮回，不独应断粗分贪欲，并应除细分爱渴，以爱渴乃法执之微细习气，亦生死之根。</p>
<p>佛再伸说，菩萨变化而为众生，系度众慈悲，欲教化众生，令彼舍爱，自己则非爱为本，不过假诸贪欲，入于生死，游戏三昧，若一切众生，能舍憎爱诸欲，便得开悟，证得清净心，永断轮回矣。读者且道，菩萨发心度生，是不是微细爱渴，曰是，虽然不可无此事，不必有此心，切不可著意，经云，如是度尽无量众生，实无有众生得灭度者。</p>
<p>再次说众生因贪欲无明，显出五性差别，总不离二障，一者理障，碍正知见，入变易生死；二者事障，起诸染心，入分段生死。云何五性：</p>
<p>一者凡夫性，言二障未断，名未成觉者。</p>
<p>二者二乘性，言事障已断，而法见之理障未除，但能悟入声闻缘觉，非菩萨境界也。</p>
<p>三者菩萨性，言能发大愿，伏此二障，悟入菩萨境界，再进而永断二障根本，即证入佛位。</p>
<p>四者不定性，经谓一切众生，皆证圆觉，译文似误，此言巳证知一切众生皆具足圆觉性而未启发也，若逢善知识而皈依之，依彼所示修行法门，便有顿渐之别，如得无上菩提之下修行路，则根无大小，早晚毕竟成佛。</p>
<p>五者阐提性，或外道性，言自己虽勤求圣道，但遇邪师，未得正悟，此邪师之过，非众生咎也。</p>
<p>此谓五性差别，只就性上说，与前分说轮回，用意微有不同。</p>
<p>总之众生因缘不同，遂有差别，菩萨以大悲愿力，入诸世间，示现种种形相，或顺或逆，或布施爱语，或利行同事，无非开发未悟，化令成佛，惟有时亦生厌倦，当提起无始清净愿力，以为策励，行忍辱精进波罗密也。</p>
<p>再次说末世一切众生求圆觉者，当发增上大愿，应自念言，我今求证圆觉，决定不趣二乘外道，但求善知识，依愿修行，具足悲智，渐断诸障，得大解脱，登妙庄严城，佛设种种法门，无非使众生自度，而自度之总诀，曰勤断爱见而已。</p>
<p>无畏　决定无疑义。</p>
<p>循环　往复流转也。</p>
<p>海　广大包容义。</p>
<p>照耀　光明也。</p>
<p>奥　幽远也。</p>
<p>相续　连续不断也。</p>
<p>违　逆也。</p>
<p>厌　厌恶也。</p>
<p>泛　游戏自在。</p>
<p>顿渐　迟速利钝之义。</p>
<p>谬　误也。</p>
<p>咎　过也。</p>
<p>同事　四摄之一也，即布施爱语利行同事。</p>
<p>值　遇也。</p>
<p>域　地也，意境也。</p>
<p><a name="a07"></a><span style="color:#333399">七、<span lang="EN-US"></span></span></p>
<p><b><span style="color:teal">于是清净慧菩萨在大众中，即从座起，顶礼佛足，右绕三匝，长跪叉手，而白佛言：大悲世尊，为我等辈，广说如是不思议事，本所不见，本所不闻，我等今者蒙佛善诱，身心泰然，得大饶益，愿为诸来一切法众，重宣法王圆满觉性，一切众生及诸菩萨如来世尊，所证所得，云何差别，令末世众生闻此圣教，随顺开悟，渐次能入。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告清净慧菩萨言：善哉善哉，善男子，汝等乃能为末世众生，请问如来渐次差别，汝今谛听，当为汝说。时清净慧菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，圆觉自性，非性性有，循诸性起，无取无证，于实相中，实无菩萨及诸众生。何以故，菩萨众生皆是幻化，幻化灭故，无取证者，譬如眼根，不自见眼，性自平等，无平等者，众生迷倒，未能除灭一切幻化，于灭未灭，妄功用中，便显差别，若得如来寂灭随顺，实无寂灭及寂灭者。<span lang="EN-US"></span></span></b></p>
<p><b><span style="color:teal">善男子，一切众生从无始来，由妄想我，及爱我者，曾不自知念念生灭，故起憎爱耽著五欲，若遇善友，教令开悟净圆觉性，发明起灭，即知此生，性自劳虑，若复有人劳虑永断，得法界净，即彼净解为自障碍，故于圆觉而不自在，此名凡夫随顺觉性。<span lang="EN-US"></span></span></b></p>
<p><b><span style="color:teal">善男子，一切菩萨见解为碍，虽断解碍，犹住见觉，觉碍为碍而不自在，此名菩萨未入地者随顺觉性。<span lang="EN-US"></span></span></b></p>
<p><b><span style="color:teal">善男子，有照有觉，俱名障碍，是故菩萨常觉不住，照与照者，同时寂灭，譬如有人自断其首，首巳断故，无能断者则以碍心自灭诸碍，碍已断灭，无灭碍者。修多罗教，如标月指，若复见月，了知所标毕竟非月，一切如来种种言说开示菩萨，亦复如是，此名菩萨已入地者随顺觉性。<span lang="EN-US"></span></span></b></p>
<p><b><span style="color:teal">善男子，一切障碍，即究竟觉，得念失念，无非解脱，成法破法，皆名涅槃，智慧愚痴，通为般若，菩萨外道所成就法，同是菩提，无明真如无异境界，诸戒定慧及淫怒痴，俱是梵行。众生国土，同一法性，地狱天宫，皆为净土，有性无性，齐成佛道，一切烦恼，毕竟解脱，法界海慧，照了诸相，犹如虚空，此名如来随顺觉性。<span lang="EN-US"></span></span></b></p>
<p><b><span style="color:teal">善男子，但诸菩萨及末世众生，居一切时不起妄念，于诸妄心亦不息灭，住妄想境不加了知，于无了知，不辩真实，彼诸众生闻是法门，信解受持不生惊畏，是则名为随顺觉性。<span lang="EN-US"></span></span></b></p>
<p><b><span style="color:teal">善男子，汝等当知，如是众生已曾供养百千万亿恒河沙诸佛，及大菩萨，植众德本，佛说是人，名为成就一切种智。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">清净慧当知，圆满菩提性。<span lang="EN-US"></span></span></b></p>
<p><b><span style="color:teal">无取亦无证，无菩萨众生。<span lang="EN-US"></span></span></b></p>
<p><b><span style="color:teal">觉与未觉时，渐次有差别。<span lang="EN-US"></span></span></b></p>
<p><b><span style="color:teal">众生为解碍，菩萨未离觉。<span lang="EN-US"></span></span></b></p>
<p><b><span style="color:teal">入地永寂灭，不住一切相。<span lang="EN-US"></span></span></b></p>
<p><b><span style="color:teal">大觉悉圆满，名为遍随顺。<span lang="EN-US"></span></span></b></p>
<p><b><span style="color:teal">末世诸众生，心不生虚妄。<span lang="EN-US"></span></span></b></p>
<p><b><span style="color:teal">佛说如是人，现世即菩萨。<span lang="EN-US"></span></span></b></p>
<p><b><span style="color:teal">供养恒沙佛，功德已圆满。<span lang="EN-US"></span></span></b></p>
<p><b><span style="color:teal">虽有多方便，皆名随顺智。<span lang="EN-US"></span></span></b></p>
<p>清净慧问意，谓如是不思议事，本所不见不闻，故有细惑，今蒙一一开示，诸疑已尽，身心泰然，得大安稳矣，但由凡夫至佛位，因地既异，则果地圆成，自有差别，应如何圆满证觉，请佛重为宣说，使皆随顺悟入也。</p>
<p>佛首答云，圆觉自性，非性性有，是言圆觉性者，非关前五性轮回差别之性，乃本来具有之性，惟不守自性，随诸五性而起，所谓法身流五道，觉性随差别性而转也。譬如火，是圆觉自性，火之忽而烛照，忽而焚如，忽而烹煮，差别不等，而火之本体圆觉，随缘而转，用虽差别，体则不动，就不动不变之实相而言，火虽现种种幻化，实无取证与取证者，因此无菩萨无众生。何以故，因皆幻化故。幻化若灭，毕竟无取证者矣，况菩萨众生，相对假名，名皆空故，本体平等。无平等者，只因众生颠倒，执幻为实，应除者未除，应灭者未灭，妄计功用而显差别。圭峰大师云，七地已还，皆是梦中修道，必圆明证悟，始知烦恼本无，所谓能断之智慧功用，与所断之无明，同属虚妄，如梦中以药治病得痊，醒后药病两空，故言功用亦妄也。</p>
<p>次说若得如来寂灭，则随顺矣，随言相应，顺言无乖，与体既合，实无寂灭及寂灭者，盖明一切如来同证此本来寂灭之理，与根本随顺相应，则能所双空，以心本无生，不见有寂灭之法，与能寂灭之我，更有何物，灭之令寂，此极言根本不可得，从何处妄分差别，今言差别性者，亦不得已而依妄假说，下列分论如次：</p>
<p>一、凡夫　一切众生，从无始来，执我妄想而滋我爱，不觉其念念生灭，分别憎爱，贪著五欲，五欲者，财、色、食、名、睡也，长此沉沦，永不脱离，若遇善知识，教令开悟，施以闻薰，彼则觉性发明而成内薰，始知一生无刻不在迷时，妄想起灭，自性空自劳虑，倘能劳虑永断，心无妄作，则法界自然清净，惟云清净，尚有此净解，净解系缚，不名究竟，亦自成障，因作意于觉，故非自在，此凡夫之觉境也。</p>
<p>二、末入地菩萨　一切菩萨，觉知前之净解为碍，而欲断之，此觉复成为见，觉见为碍，致不自在，亦非究竟，此末入地菩萨之觉境也。</p>
<p>三、已入地菩萨　凡有照有觉，都是法障，故菩萨常觉不住，此言时时在觉，不再著意于觉照，能所既空，无照与照者，以皆同时空灭故，盖根已断，更无能断所断，如人自断其首，首已断故，无能断者，而佛说法，如标指月，意在标外，若复见月，则知所标，毕竟非月，如来一切开示，无非言诠显理，亦同此无著，毕竟无说无闻，此已入地菩萨之觉境也。</p>
<p>四、如来　至如来境界，乃究竟地，智明圆觉，了无分别，以常寂不动故，一切都无所谓，无对待，平等本际，无诸相，诸法空相。根本既明，知一切障碍，亦究竟觉；知得念失念，无非解脱；知成破一如，皆名涅槃；知愚慧假立，通为般若；知菩萨外道，无邪无正，同是菩提；知无明真如，本一境界；知戒定慧与淫怒痴，俱是梵行；知众生国土，同一法性，地狱天宫，皆为净土。以诸法无相，犹如虚空，识性既空，烦恼何缚，毕竟解脱，以毕竟解脱故，不问其有性之三乘性人，无性之阐提性人，一齐成佛，并且非造作而成，毕竟本来成就，无凡夫，无菩萨，无如来，本际平等，此如来之觉境也。（观此若无惊怖者，其人即是已成就者）</p>
<p>五、总结　诸菩萨及末世众生，但应如佛所教如下：</p>
<p>（一）于一切时一切处，不起妄念，即不攀缘外境而起分别。</p>
<p>（二）于妄心忽起时，亦不制止，只是不理，这不理，正是一念觉转，便销于无形，若加制止，冀求息灭，等于妄上加妄，如欲止响而反扬声也。</p>
<p>（三）于妄想境，不加了知，因一加了知，即入比量分别，现量迷矣。经云：非幻成幻是也。但此系已证圆觉者，方能照顾，知心体本自圆明本觉，何必知上加知。古德诗云：欲除烦恼重增病，趋向真如亦是邪。即此意也。</p>
<p>（四）于无了知，不辨真实，无了知者，无能知也，能知既无，不必再分辨真实也，言真实者，是分别所得之果，能知既寂，真实即知，既真实即知，谁知真实，不必再加辨别，是在不惑后任之自然而已。</p>
<p>（五）闻是法门，能不惊怪疑怖者，正是决定信解，决定受持，体达分明，坦然合道，此真觉性相貌，无可不可，故曰，虽有多方便，皆名随顺智。</p>
<p>再次，佛说此等人即是佛，已成就一切种智，非过去生供养无量恒沙诸佛菩萨，植众德本者，不能如是，行者当知，此是果地证得后之境，故曰现世即菩萨，能辨于此，即是慧目清净。</p>
<p>此分说由凡夫至佛位，言本体则丝毫不二，本无圣凡之别，但迷悟不同，约迷而说，遂有深浅，觉性和之随顺，便有种种差别，然一切关系全是性上事，离心地法，实无从辨，菩萨岂有外相可表现者哉。今之学者，每多方人之病，曰某也佛，某也魔，不知慧目未开，诸见未净，故不能平心静气耳。</p>
<p>循　随也。</p>
<p>耽　爱取也。</p>
<p>五欲　财、色、食、名、睡五种贪欲。</p>
<p>劳虑　烦恼。</p>
<p>标　指示。</p>
<p>梵行　戒体也。</p>
<p>植　下种栽植也。</p>
<p>一切种智　佛智也。</p>
<p>入地　登地菩萨。</p>
<p><a name="a08"></a><span style="color:#333399">八、<span lang="EN-US"></span></span></p>
<p><b><span style="color:teal">于是威德自在菩萨在大众中，即从座起，顶礼佛足，右绕三匝，长跪叉手，而白佛言：大悲世尊，广为我等分别如是随顺觉性，令诸菩萨觉心光明，承佛圆音，不因修习而得善利。世尊，譬如大城，外有四门，随方来者非止一路，一切菩萨庄严佛国及成菩提，非一方便，唯愿世尊广为我等，宣说一切方便渐次，并修行人总有几种，令此会菩萨，及末世众生求大乘者，速得开悟，游戏如来大寂灭海。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时世尊告威德自在菩萨言：善哉善哉，善男子，汝等乃能为诸菩萨及末世众生问于如来知是方便，汝今谛听，当为汝说。时威德自在菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，无上妙觉，遍诸十方，出生如来与一切法，同体平等，于诸修行实无有二，方便随顺其数无量，圆摄所归，循性差别，当有三种。<span lang="EN-US"></span></span></b></p>
<p><b><span style="color:teal">善男子，若诸菩萨悟净圆觉，以净觉心，取静为行，由澄诸念，觉识烦动，静慧发生，身心客尘从此永灭，便能内发寂静轻安，由寂静故，十方世界诸如来心，于中显现，如镜中像，此方便者，名奢摩他。<span lang="EN-US"></span></span></b></p>
<p><b><span style="color:teal">善男子，若诸菩萨悟净圆觉，以净觉心，知觉心性及与根尘，皆因幻化，即起诸幻以除幻者，变化诸幻而开幻众，由起幻故，便能内发大悲轻安，一切菩萨从此起行，渐次增进，彼观幻者非同幻故，非同幻观，皆是幻故，幻相永离是诸菩萨所圆妙行，如土长苗，此方便者，名三摩钵提。<span lang="EN-US"></span></span></b></p>
<p><b><span style="color:teal">善男子，若诸菩萨悟净圆觉，以净觉心，不取幻化及诸静相，了知身心皆为挂碍，无知觉明，不依诸碍，永得超过碍无碍境，受用世界及与身心，相在尘域，如器中锽，声出于外，烦恼涅槃不相留碍，便能内发寂灭轻安，妙觉随顺寂灭境界，自他身心所不能及，众生寿命皆为浮想，此方便者，名为禅那。<span lang="EN-US"></span></span></b></p>
<p><b><span style="color:teal">善男子，此三法门，皆是圆觉亲近随顺，十方如来因此成佛，十方菩萨种种方便一切同异，皆依如是三种事业，若得圆证，即成圆觉。善男子，假使有人修于圣道，教化成就百千万亿阿罗汉辟支佛果，不如有人闻此圆觉无碍法门，一刹那顷随顺修习。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">威德汝当知，无上大觉心。<span lang="EN-US"></span></span></b></p>
<p><b><span style="color:teal">本际无二相，随顺诸方便。<span lang="EN-US"></span></span></b></p>
<p><b><span style="color:teal">其数即无量，如来总开示。<span lang="EN-US"></span></span></b></p>
<p><b><span style="color:teal">便有三种类，寂静奢摩他。<span lang="EN-US"></span></span></b></p>
<p><b><span style="color:teal">如镜照诸像，如幻三摩提。<span lang="EN-US"></span></span></b></p>
<p><b><span style="color:teal">如苗渐增长，禅那唯寂灭。<span lang="EN-US"></span></span></b></p>
<p><b><span style="color:teal">如彼器中锽，三种妙法门。<span lang="EN-US"></span></span></b></p>
<p><b><span style="color:teal">皆是觉随顺，十方诸如来。<span lang="EN-US"></span></span></b></p>
<p><b><span style="color:teal">及诸大菩萨，因此得成道。<span lang="EN-US"></span></span></b></p>
<p><b><span style="color:teal">三事圆证故，名究竟涅槃。<span lang="EN-US"></span></span></b></p>
<p>威德问意，谓承佛圆音，如是随顺觉性，令闻者觉心顿得光明，不因修习，已得善利，况勤而行之乎。但众生根器不一，如何使行人渐次而入，开大方便门也。</p>
<p>佛首说无上妙觉，本十方诸佛之所同修同证，本属平等，所谓断除贪爱，智悲双运，一切菩萨，无不如斯，此意无二，但众生根各不同，随顺方便，数属无量，惟总摄约有三门，所谓止观禅定是也。</p>
<p>一、菩萨悟得成佛正因，在先了悟净圆觉性，取静法对治乱动之习，由静而澄清，诸念不起，心合乎静，自见分别觉识，烦劳动扰诸相，此见乃是慧发觉识，由静而发，显现身心客尘，无非虚幻，知幻即离，客尘永灭，自然境空心闲，清虚寂静，喧尘永息，调畅静安，此名寂静轻安，与十方诸佛相通，如镜光无垢，显现诸象，不再迷糊，此方便者，名奢摩他，华言止，定也，寂静之定相，于染净等境，心皆不妄缘也。</p>
<p>二、诸菩萨悟净圆觉，以净觉心，觉知心性根尘，皆因幻化，仍当以幻除幻，即以幻智灭幻无明也，由此随机利他，说法开示，观尘劳幻众，本亦清净，非障非蔽，开明本来，而起幻用，自发同体大悲轻安，由此渐进，至于佛果，菩萨于妙行圆时，幻相永离，所言幻相者，即所观能观诸相也，知所观者是幻境，能观之智，疑若非幻矣，不知能观之智亦幻，能所两幻，皆当弃之，如土长苗，待米谷收成，苗土俱弃，此方便者，名三摩钵提，华言观，慧也，起大用等持，至于胜位，成妙观察智等是也。</p>
<p>三、诸菩萨悟净圆觉，了知身心，皆为挂碍，即幻化之观，寂静之相，同属幻法，不必取之，于无知觉，亦已明达，言已得无知觉之明妙。以身触曰觉，心缘曰知，由此分别而障正见，曰无知觉，明达此义，曰无知觉明，不言知而言明者，因知字或引起分别，近于功用，尚存能所，此但书曰明，正显露灵妙之体，上无顶，下无底，无中边内外东西，言空寂不似太虚，言相用不从缘起，言知见异于分别，言顽碍异于木石，觉不同醒悟之初，明不同日月之类，若谓有寂静空无，已落于邪小，故于知见明觉，互泯互存，概称曰明。直超碍无碍境，即自己之身心受用世界，相处尘域，不异寻常，如器之鸣，声闻于外，其声锽然，何碍于器，何碍于声，未尝离器，亦未尝离声，超脱自在，烦恼无以损，涅槃无以加，两不留碍，故不取幻化，幻化即寂，不取静相，静相即灭，非故寂之灭之，亦非息动而寂，生灭而灭也，乃本体元来寂灭，故曰内发。至所谓妙觉随顺境界，亦是寂灭，非自己心智所能造作，余人外识所可见，故曰自他身心皆所不及。众生寿命，同一幻想浮云，了无留碍，故曰轻安，此方便者名曰禅那，华言静虑，静则不动，虑非无记，灵虚自在，不落断灭，非上上根人，不能顿超，盖前二尚不离法，有法固碍，非法亦碍，永超碍无碍境，则人法双空，入于大寂灭海，此佛法最究竟处，蔑以加矣。</p>
<p>次说此三法门，乃求证圆觉者，最亲切法门，十方如来，皆由是证得，十方菩萨不论门之异同，亦无不依此三门证入，于何时圆证，即何时成就圆觉，此中功德，宁可思议。功德较量，即以圣道教化百千万亿果地罗汉，不如有人闻此圆觉无碍怯门，一刹那时之修习。由此可知究竟与不究竟，取相与求心，不可以道理计矣，故舍般若一门，心地一法，自证一道，而能成佛者，无有是处。今之赖法求师，忘却自性威德，而求自在者，直是魔见魔行，定非佛子。</p>
<p>此分第一段说修法，本无二致，徒因根器不同，方便不一，总约不过三门。第二段说止，言第一下手处，不外息此狂心，取静为对治，所以证得大圆镜智之体。第三段说观，起大悲方便之用，所以证得妙观察智平等性智之成就。第四段说禅那，正表体用一如，证得法界体性智，转九识为按摩罗也，此言白净。第五段总结。但此工夫，在修时却是千山万水，然而成就间只一刹那，如何成就，曰悟净圆觉后，入正修而已，然于未修证人，安足与语此。</p>
<p>圆音　佛说法曰圆音，言应机而施，人人皆可领悟，法音无不圆满也。</p>
<p>佛国　觉性也。</p>
<p>游戏　方便自在也。</p>
<p>摄　收也。</p>
<p>客尘　暂时之尘劳污染也，与尘域同意。</p>
<p>奢摩他　止也，寂静义。</p>
<p>三摩钵提　观也，又云等至于等持之中，能至胜位也。</p>
<p>锽　金器所出之音也。</p>
<p>禅那　由静虑而得定慧，即禅定也。</p>
<p>阿罗汉　指声闻。</p>
<p>辟支佛　指缘觉。</p>
<p><a name="a09"></a><span style="color:#333399">九、<span lang="EN-US"></span></span></p>
<p><b><span style="color:teal">于是辩音菩萨在大众中，即从座起，顶礼佛足，右绕三匝，长跪叉手，而白佛言：大悲世尊，如是法门，甚为希有。世尊，此诸方便，一切菩萨于圆觉门，有几修习，愿为大众及末世众生，方便开示，今悟实相。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告辩音菩萨言：善哉善哉，善男子，汝等乃能为诸大众及末世众生，问于如来如是修习，汝今谛听，当为汝说。时辩音菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，一切如来圆觉清净，本无修习及修习者，一切菩萨及末世众生，依于未觉幻力修习，尔时便有二十五种清净定轮，<span lang="EN-US"></span></span></b></p>
<p><b><span style="color:teal">若诸菩萨唯取极静，由静力故，永断烦恼，究竟成就，不起于座，便入涅槃，此菩萨者，名单修奢摩地。<span lang="EN-US"></span></span></b></p>
<p><b><span style="color:teal">若诸菩萨唯观如幻，以佛力故，变化世界，种种作用，备行菩萨，清净妙行，于陀罗尼，不失寂念，及诸静慧，此菩萨者，名单修三摩钵提。<span lang="EN-US"></span></span></b></p>
<p><b><span style="color:teal">若诸菩萨唯灭诸幻，不取作用，独断烦恼，烦恼断尽，便证实相，此菩萨者，名单修禅那。<span lang="EN-US"></span></span></b></p>
<p><b><span style="color:teal">若诸菩萨先取至静，以静慧心，照诸幻者，便于是中，起菩萨行，此菩萨者，名先修奢摩他，后修三摩钵提。<span lang="EN-US"></span></span></b></p>
<p><b><span style="color:teal">若诸菩萨以静慧故，证至静性，便断烦恼，永出生死，此菩萨者，名先修奢摩他，后修禅那。<span lang="EN-US"></span></span></b></p>
<p><b><span style="color:teal">若诸菩萨以寂静慧，复现幻力，种种变化，度诸众生，后断烦恼，而入寂灭，此菩萨者，名先修奢摩他，中修三摩钵提，后修禅那。<span lang="EN-US"></span></span></b></p>
<p><b><span style="color:teal">若诸菩萨以至静力，断烦恼已，后起菩萨，清净妙行，度诸众生，此菩萨者，名先修奢摩他，中修禅那，后修三摩钵提。<span lang="EN-US"></span></span></b></p>
<p><b><span style="color:teal">若诸菩萨以至静力，心断烦恼，复度众生，建立世界，此菩萨者，名先修奢摩他，齐修三摩钵提禅那。<span lang="EN-US"></span></span></b></p>
<p><b><span style="color:teal">若诸菩萨以至静力，资发变化，后断烦恼，此菩萨者，名齐修奢摩他，三摩钵提，后修禅那。<span lang="EN-US"></span></span></b></p>
<p><b><span style="color:teal">若诸菩萨以至静力，用资寂灭，后起作用，变化世界，此菩萨者，名齐修奢摩他禅那，后修三摩钵提。<span lang="EN-US"></span></span></b></p>
<p><b><span style="color:teal">若诸菩萨以变化力，种种随顺，而取至静，此菩萨者，名先修三摩钵提，后修奢摩他。<span lang="EN-US"></span></span></b></p>
<p><b><span style="color:teal">若诸菩萨以变化力，种种境界，而取寂灭，此菩萨者，名先修三摩钵提，后修禅那。<span lang="EN-US"></span></span></b></p>
<p><b><span style="color:teal">若诸菩萨以变化力，而作佛事，安住寂静，而断烦恼，此菩萨者，名先修三摩钵提，中修奢摩他，后修禅那。<span lang="EN-US"></span></span></b></p>
<p><b><span style="color:teal">若诸菩萨以变化力，无碍作用，断烦恼故，安住至静，此菩萨者，名先修三摩钵提，中修禅那，后修奢摩他。<span lang="EN-US"></span></span></b></p>
<p><b><span style="color:teal">若诸菩萨以变化力，方便作用，至静寂灭，二俱随顺，此菩萨者，名先修三摩钵提，齐修奢摩他禅那。<span lang="EN-US"></span></span></b></p>
<p><b><span style="color:teal">若诸菩萨以变化力，种种起用，资于至静，后断烦恼，此菩萨者，名齐修三摩钵提奢摩他，后修禅那。<span lang="EN-US"></span></span></b></p>
<p><b><span style="color:teal">若诸菩萨以变化力，资于寂灭，后住清净，无作静虑，此菩萨者，名齐修三摩钵提禅那，后修奢摩他。<span lang="EN-US"></span></span></b></p>
<p><b><span style="color:teal">若诸菩萨以寂灭力，而起至静，住于清净，此菩萨者，名先修禅那，后修奢摩他。<span lang="EN-US"></span></span></b></p>
<p><b><span style="color:teal">若诸菩萨以寂灭力，而起作用，于一切境，寂用随顺，此菩萨者，名先修禅那，后修三摩钵提。<span lang="EN-US"></span></span></b></p>
<p><b><span style="color:teal">若诸菩萨以寂灭力，种种自性，安于静虑，而起变化，此菩萨者，名先修禅那，中修奢摩他，后修三摩钵提。<span lang="EN-US"></span></span></b></p>
<p><b><span style="color:teal">若诸菩萨以寂灭力，无作自性，起于作用，清净境界，归于静虑，此菩萨者，名先修禅那，中修三摩钵提，后修奢摩他。<span lang="EN-US"></span></span></b></p>
<p><b><span style="color:teal">若诸菩萨以寂灭力，种种清净，而住静虑，起于变化，此菩萨者，名先修禅那，齐修奢摩他三摩钵提。<span lang="EN-US"></span></span></b></p>
<p><b><span style="color:teal">若诸菩萨以寂灭力，资于至静，而起变化，此菩萨者，名齐修禅那奢摩他，后修三摩钵提。<span lang="EN-US"></span></span></b></p>
<p><b><span style="color:teal">若诸菩萨以寂灭力，资于变化，而起至静，清明境慧，此菩萨者，名齐修禅那三摩钵提，后修奢摩他。<span lang="EN-US"></span></span></b></p>
<p><b><span style="color:teal">若诸菩萨以圆觉慧，圆合一切，于诸性相，无离觉性，此菩萨者，名为圆修三种自性，清净随顺。<span lang="EN-US"></span></span></b></p>
<p><b><span style="color:teal">善男子，是名菩萨二十五轮，一切菩萨修行如是，若诸菩萨及末世众生，依此轮者，当持梵行，寂静思惟，求哀忏悔，经三七日，于二十五轮各安标记，至心求哀，随手结取，依结开示，便知顿渐，一念疑悔，即不成就。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">辩音汝当知，一切诸菩萨。<span lang="EN-US"></span></span></b></p>
<p><b><span style="color:teal">无碍清净慧，皆依禅定生。<span lang="EN-US"></span></span></b></p>
<p><b><span style="color:teal">所谓奢摩他，三摩提禅那。<span lang="EN-US"></span></span></b></p>
<p><b><span style="color:teal">三法顿惭修，有二十五种。<span lang="EN-US"></span></span></b></p>
<p><b><span style="color:teal">十方诸如来，三世修行者。<span lang="EN-US"></span></span></b></p>
<p><b><span style="color:teal">无不因此法，而得成菩提。<span lang="EN-US"></span></span></b></p>
<p><b><span style="color:teal">唯除顿觉人，并法不随顺。<span lang="EN-US"></span></span></b></p>
<p><b><span style="color:teal">一切诸菩萨，及末世众生。<span lang="EN-US"></span></span></b></p>
<p><b><span style="color:teal">常当持此轮，随顺勤修习。<span lang="EN-US"></span></span></b></p>
<p><b><span style="color:teal">依佛大悲力，不久证涅槃。<span lang="EN-US"></span></span></b></p>
<p>辩音问意，谓如是法门，甚为希有，第不知有几种修习，单修乎，齐修乎，抑有定法乎，应如何方便再赐开示，令彼一一开悟见实相耶。</p>
<p>佛首锐，论根本原无能修所修，以本体即圆觉清净故，但未觉者，不可不对症下药，即依幻修幻，幻力修习，假定二十五轮，轮为轮宝，有催转义，催除惑业，转入正智，约用言，不离方便之轮，约体言，本具清净之体，故曰清净定轮，此定，非核定义，亦非决定义，乃随缘方便以为究竟义也。</p>
<p>清净者，二十五轮所依之体也，既是清净，何事再修，故知是体，所言修者，除习气耳，此三法中，不拘何法，皆可得止。此二十五种中，任修何种，皆可究竟，故曰定，轮替而修，故曰轮，以修少分即少证，齐修即齐证，无不断惑证真也。</p>
<p>此二十五轮，正不得巳而方便说耳，若有人通达了义，一即三，三即一，文虽单分，义则全具、以止中有观，观又不离乎禅定，而禅定又全具止观也，愚人每分为三，智者定之为一，此义即全二十五轮义也。</p>
<p>诸仁今日所修之心中心法，正属齐修圆证，以上座时修奢摩他，下座观照即三摩钵提，而依般若扫荡一切，悟无所得，直证心源，此即禅那，以仗佛力故，修证较速，不必定取此二十五轮也。惟此二十五轮即可反显二十五种根性，证入各各不同，姑就经义一一论之，若依天合三观修，得此更有依据，不可不明。</p>
<p>一、单修奢摩他 由止修入，即单修空观，取极静力，成就觉慧，永断烦恼者。</p>
<p>二、单修三摩钵提 由观修入，即单修假观，观一切皆假，成就清净妙行者。</p>
<p>三、单修禅那 由禅定修入，即单修中观，唯灭诸幻，不取作用，直断烦恼者。</p>
<p>四、先修止后修观 由至静心起妙观之用以成就者，即空假复修。</p>
<p>五、先修止后修禅 由至静心证至静性，永断二种生死成就者，即空中复修。</p>
<p>六、先修止中修观后修禅 由静慧力下手，起妙用度生，再了生死者，即空假中俱修。</p>
<p>七、先修止中修禅后修观 由静慧力证清净妙行，再度众生者，即空中假俱修。</p>
<p>八、先修止齐修观与禅 由至静力起，同时断烦恼度生者，即空融于假中而齐修。</p>
<p>九、止观齐修后修禅 由至静起大用，体用双修复断生死者，即空假融中而修。</p>
<p>十、止禅齐修后修观 由至静力入寂灭境，再起幻用者，即假中融于空而修。</p>
<p>十一、先修观后修止 由慧修而得定者，即中空复修。</p>
<p>十二、先修观后修禅 由慧观而证寂灭者，即中假复修。</p>
<p>十三、先修观中修止后修禅 由慧观妙用，作诸幻事，安住寂静而断烦恼者，即中空假俱修。</p>
<p>十四、先修观中修禅后修止 由慧力起无碍作用，断烦恼故，安住至静者，即中假空俱修。</p>
<p>自十五以下皆融通而修矣。</p>
<p>十五、先修观齐修止禅 由慧力起无碍作用，同时证得至静寂灭者。</p>
<p>十六、齐修止观后修禅 由以慧力资于至静，后断烦恼者。</p>
<p>十七、齐修禅观后修止 由以慧力直证寂灭，后住清净无作地者。</p>
<p>十八、先修禅后修止 由寂灭力起至静者。</p>
<p>十九、先修禅后修观 由寂灭力起诸作用，于一切境寂用随顺者。</p>
<p>二十、先修禅中修止后修观 由寂灭力安住至静而起慧用者。</p>
<p>二十一、先修禅中修观后修止 由寂灭无作自性，起于作用清净境界，归入至静者。</p>
<p>二十二、先修禅齐修止观 由寂灭力种种清净，乃住至静而起幻用者。</p>
<p>二十三、齐修禅止后修观 由寂灭力资于至静，乃起幻用者。</p>
<p>二十四、齐修挥观后修止 由寂灭力资于幻用，乃入至静者。</p>
<p>二十五、圆修三种自性清净 由圆觉慧，圆合一切，于诸性相，无离觉性者，即圆修三观随顺。</p>
<p>此二十五轮正属假定，随机而顺，为未觉者说，与威德分已悟圆觉者不同，谛闲法师用天台三观判此二十五轮，至为精密，谓轮轮必有当机之人。凡从寂静下手者，必是空观，从幻化下手者，必是假观，从不取下手者，必是中观，修圆观者，以悟静圆觉下手，观观皆圆云云，旨哉斯言。行者勿因此而又生高下之见，以单修齐修皆属方便，实则轮轮皆圆，一空一切空，一假一切假，一中一切中，一切即一，一即一切，菩萨修行如是。</p>
<p>次说结取方法，三七日感应相通，取一自决，不可疑悔，疑从贪起，妄分胜劣，不知二十五门，门门可达究竟处。在未入门前为凡，入门至究竟处为圣，圣凡何别，惟凡夫在因位，名曰因地，圣人在果位，名曰果德。成佛不成佛，不在佛，不在法，不在僧，乃在自修，修贵实行，不贵多闻，如佛与阿难，无量劫前，同为听法人，及成佛时，阿难尚为侍者，则但求多闻，不求精进之误也。</p>
<p>当持梵行寂静思惟者，即修戒定慧也，此摄心之初步功夫也。首言戒者，非戒不能定也，是以戒行为第一，能摄心于一即是戒，至了达心性相貌，是具足戒，入不二，是具足戒，以不戒戒，不受法缚为正受，是具足戒，戒为入德之门，非仅守威仪以为戒也。故唯顿觉人，无须受此，并法亦不随顺，言虽正法亦舍之矣。</p>
<p>断　除也。</p>
<p>资　助也。</p>
<p>梵行　戒也。</p>
<p>寂静　定也。</p>
<p>思惟　慧也。</p>
<p>标记　书名也。</p>
<p>结取　择取也。</p>
<p><a name="a10"></a><span style="color:#333399">十、<span lang="EN-US"></span></span></p>
<p><b><span style="color:teal">于是净诸业障菩萨在大众中，即从座起，顶礼佛足，右绕三匝，长跪叉手，而白佛言：<span lang="EN-US"></span></span></b></p>
<p><b><span style="color:teal">大悲世尊，为我等辈演说如是不思议事，一切如来因地行相，令诸大众得未曾有，睹见调御，历恒沙劫勤苦境界，一切功用，犹如一念，我等菩萨深自庆慰。<span lang="EN-US"></span></span></b></p>
<p><b><span style="color:teal">世尊，若此觉心本性清净，因何染污，使诸众生迷闷不入，唯愿如来广为我等，开悟法性，令此大众及末世众生，作将来眼。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告净诸业障菩萨言：善哉善哉，善男子，汝等乃能为诸大众及末世众生，咨问如来如是方便，汝今谛听，当为汝说。<span lang="EN-US"></span></span></b></p>
<p><b><span style="color:teal">时净诸业障菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，一切众生从无始来，妄想执有我人众生，及与寿命，认四颠倒为实我体，由此便生憎爱二境，于虚妄体重执虚妄，二妄相依，生妄业道，有妄业故，妄见流转，厌流转者，妄见涅槃，由此不能入清净觉，非觉违拒诸能入者，有诸能入，非觉入故，是故动念及与息念，皆归迷闷。<span lang="EN-US"></span></span></b></p>
<p><b><span style="color:teal">何以故，由有无始本起无明，为己主宰，一切众生生无慧目，身心等性，皆是无明，譬如有人不自断命，是故当知，有爱我者，我与随顺，非随顺者，便生憎怨，为憎爱心养无明故，相续求道皆不成就。<span lang="EN-US"></span></span></b></p>
<p><b><span style="color:teal">善男子，云何我相，谓诸众生心所证者，善男子，譬如有人，百骸调适，忽忘我身，四肢弦缓，摄养乖方，微加针艾，即知有我，是故证取方现我体。<span lang="EN-US"></span></span></b></p>
<p><b><span style="color:teal">善男子，其心乃至证于如来，毕竟了知清净涅槃皆是我相。<span lang="EN-US"></span></span></b></p>
<p><b><span style="color:teal">善男子，云何人相，谓诸众生心悟证者。<span lang="EN-US"></span></span></b></p>
<p><b><span style="color:teal">善男子，悟有我者，不复认我，所悟非我，悟亦如是，悟已超过一切证者，悉为人相。<span lang="EN-US"></span></span></b></p>
<p><b><span style="color:teal">善男子，其心乃至圆悟涅槃俱是我者，心存少悟备殚证理，皆名人相。<span lang="EN-US"></span></span></b></p>
<p><b><span style="color:teal">善男子，云何众生相，谓诸众生心自证悟所不及者。<span lang="EN-US"></span></span></b></p>
<p><b><span style="color:teal">善男子，譬如有人作如是言，我是众生，则知彼人说众生者，非我非彼，云何非我，我是众生，则非是我，云何非彼，我是众生，非彼我故。<span lang="EN-US"></span></span></b></p>
<p><b><span style="color:teal">善男子，但诸众生了证了悟，皆为我人，而我人相所不及者，存有所了，名众生相。<span lang="EN-US"></span></span></b></p>
<p><b><span style="color:teal">善男子，云何寿命相，谓诸众生心照清净觉所了者，一切业智所不自见，犹加命根。<span lang="EN-US"></span></span></b></p>
<p><b><span style="color:teal">善男子，若心照见一切觉者，皆为尘垢，觉所觉者，不离尘故，如汤销冰，无别有冰，知冰销者，存我觉我，亦复如是。<span lang="EN-US"></span></span></b></p>
<p><b><span style="color:teal">善男子，末世众生不了四相，虽经多劫勤苦修道，但名有为，终不能成一切圣果，是故名为正法末世。<span lang="EN-US"></span></span></b></p>
<p><b><span style="color:teal">何以故，认一切我为涅槃故，有证有悟名成就故，譬如有人认贼为子，其家财宝终不成就。<span lang="EN-US"></span></span></b></p>
<p><b><span style="color:teal">何以故，有我爱者亦爱涅槃，伏我爱根为涅槃相，有憎我者亦憎生死，不知爱者真生死故，别憎生死名不解脱， 云何当知法不解脱。<span lang="EN-US"></span></span></b></p>
<p><b><span style="color:teal">善男子，彼末世众生习菩提者，以己微证为自清净，犹未能尽我相根本。<span lang="EN-US"></span></span></b></p>
<p><b><span style="color:teal">若复有人赞叹彼法，即生欢喜，便欲济度，若复诽谤彼所得者，便生嗔恨，则知我相坚固执持，潜伏藏识游戏诸根，曾不间断。<span lang="EN-US"></span></span></b></p>
<p><b><span style="color:teal">善男子，彼修道者不除我相，是故不能入清净觉。<span lang="EN-US"></span></span></b></p>
<p><b><span style="color:teal">善男子，若知我空，无毁我者，有我说法，我未断故，众生寿命，亦复如是。<span lang="EN-US"></span></span></b></p>
<p><b><span style="color:teal">善男子，末世众生说病为法，是故名为可怜愍者，虽勤精进，增益诸病，是故不能入清净觉。<span lang="EN-US"></span></span></b></p>
<p><b><span style="color:teal">善男子，末世众生不了四相，以如来解及所行处，为自修行，终不成就。<span lang="EN-US"></span></span></b></p>
<p><b><span style="color:teal">或有众生未得谓得，未证谓证，见胜进者心生嫉妒，由彼众生未断我爱，是故不能入清净觉。<span lang="EN-US"></span></span></b></p>
<p><b><span style="color:teal">善男子，末世众生希望成道，无令求悟，唯益多闻，增长我见，但当精勤降伏烦恼，起大勇猛，未得令得，未断令断，贪嗔爱慢，谄曲嫉妒，对境不生，彼我恩爱，一切寂灭，佛说是入渐次成就，求善知识，不堕邪见，若于所求别生憎爱，则不能入清净觉海。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">净业汝当知，一切诸众生。<span lang="EN-US"></span></span></b></p>
<p><b><span style="color:teal">皆由执我爱，无始妄流转。<span lang="EN-US"></span></span></b></p>
<p><b><span style="color:teal">未除四种相，不得成菩提。<span lang="EN-US"></span></span></b></p>
<p><b><span style="color:teal">爱憎生于心，谄曲存诸念。<span lang="EN-US"></span></span></b></p>
<p><b><span style="color:teal">是故多迷闷，不能入觉城。<span lang="EN-US"></span></span></b></p>
<p><b><span style="color:teal">若能归悟刹，先去贪嗔痴。<span lang="EN-US"></span></span></b></p>
<p><b><span style="color:teal">法爱不存心，渐次可成就。<span lang="EN-US"></span></span></b></p>
<p><b><span style="color:teal">我身本不有，憎爱何由生。<span lang="EN-US"></span></span></b></p>
<p><b><span style="color:teal">此人求善友，终不堕邪见。<span lang="EN-US"></span></span></b></p>
<p><b><span style="color:teal">所求别生心，究竟非成就。<span lang="EN-US"></span></span></b></p>
<p>净诸业障问意，在悟后正修，经云犹如一念，正表悟境，此分已在第九分，可知业障一门，必经过彻悟后，明白根源，于能除业障时，方入正修分，亦必先破无明而除障方有切实办法也，否则纵尽心力，只是盲修瞎练。业有多种，随类而现，如三途之恶业，人天之善业，色界天之不动业，二乘之无漏业，菩萨之二边业，虽有深浅大小不一，但同此成障，迷闷不入。中下根人，不知业之缘起，都由我相，因我相而立四相，法相虽多，法性则一，以业障皆法性上事，诸障若净，则眼目清净，但如何而可使诸障净耶，此净业请问意也。</p>
<p>佛首先开示谓众生之所以不能入清净觉者，原由四相为之障，此我人众生寿者，名四相，实非我体，而妄执为有，成四颠倒，由虚妄体，起虚妄用，二妄相成，立诸妄业，或憎或爱，妄见流转，及至于觉，厌恶欲离，贪著涅槃，此亦妄也，以仍未离生灭四相故。</p>
<p>其不能证入清净觉者，由无始无明为己主宰，自无慧目，动念息念，无一非迷，但与本体真觉，丝毫无关，非可违拒使之不入，而能觉入者，亦非信解行证之功，以觉体非有出入故，觉性严然不动故，众生既以无明为主宰，则身心无一而非无明，坚固执持，终不肯舍，顺逆憎爱，无非滋养无明，助之有力，无明既相续不断，求道何能成就，此其所以为障也。</p>
<p>次说四相：</p>
<p>一曰我相，人初不知有我，如百骸调适，忽忘我身，又如睡著无梦时，皆若无我，及有感触，微加针艾，则知有我，以心有所感觉证取也，即其人于修行证果时，自己能知所证者，为清净涅槃，此亦是我相，盖一能字，巳尽我相矣。</p>
<p>二曰人相，谓众生心悟后，悟所证者，若指对方，即立人相，又离一切我，即是人相，纵其人心已圆悟涅槃，备殚证理，殚者尽也，虽尽一切理，尚未尽所证者，仍是人相，盖一所字，已尽人相矣。</p>
<p>三曰众生相，言心自证悟所不及者，非彼非我，超出人我之外，心仍末忘有所了者，名曰众生相。</p>
<p>四曰寿命相，此言相续不断之义，自觉一切业智所不自见，执如寿命。</p>
<p>此四相总名曰执我而巳。</p>
<p>次总说若心照见一切觉者，无非是相，无非尘垢，由有此心，见前诸觉，能觉所觉，不离尘故，譬如水是本体性，因妄成冰，以智慧热汤销之，汤销冰尽，水性独存，智妄具尽，无有知者，若有微细觉在智在，便是不尽。</p>
<p>次说不能入清净觉之因，一谓末世众生，不了四相，未明根源，虽肯修道，虽勤苦修道，虽经无量劫勤苦修道，终在有为四相中流转，不能成一切圣果，因修道以证涅槃为极果，不知有此涅槃见，即有能证悟之我，所证悟之道，均未离我，妄名成就，即非涅槃。譬如有人，认贼为子，真伪不辨，善恶不分，因爱涅槃，即是爱我，爱根潜伏于内矣。又如生死，亦因爱我而憎，爱根亦潜伏于内矣，今取为涅槃相而不自知，一切处，皆受法缚，末世众生，仅明法身边事，虽得微证，了知根尘假合，觉性湛寂，而法见未尽，设遇诸境，粗相或易抵抗，若遇微细，则不觉移转矣。如人或赞许其法，生大欢喜，便欲济度，人或诽谤彼所得者，便生嗔恨，可知我相坚执潜伏根内未断，虽修正法，正同末世，虽欲求证，反又取相，故曰正法末世，既正法而又末世者，则末世未尝不可正法矣，是在取相与不取相，无关正法与末世也。</p>
<p>修道不除我相，决不能证入净境，是故二字，决绝之词，无可通融之意。次谓众生说法为病，以未离于法，即成为病，若知我空，则亦不见有毁我者，我亦无此说者，若知有毁我而我又有所说，此则仍未断我，我相未断，四相全在，虽勤精进，反增诸病，是故不能入清净觉。次谓众生未了四相，乃欲以如来了义正解为修行，终不成就，盖我见横生，无非分别，以有人我得失故，未得于理，自谓已得，未证于智，自谓已证，心增上慢，成为大妄，若见他人胜进，便生嫉妒，根本皆由我爱未断，是故不能入清净觉。</p>
<p>次说末世众生，希望成道，不求内悟于心，惟欲多闻增慧，不知徒增我见，于事无益，但当精勤除伏烦恼，起大勇猛，未得令得，未断令断，于诸境前来，不起贪嗔爱慢谄曲嫉妒等病，自他恩爱，一齐寂灭，如是入于正轨，渐可成就。但须求善知识以为导师，方不堕于邪见，若别有所求，仍不离憎爱，则终不能入清净觉海。但当二字，亦决绝了当之词，海乃汪洋无际义，大自在游戏之地，总之业障粗细，惟存我相，虽臻等觉，亦有余习，不名为净，必理事双融，人法两空，乃称净业。</p>
<p>调御　指佛。</p>
<p>养　滋长也。</p>
<p>相续　无明与憎爱亘薰不断也。</p>
<p>骸　骨节。</p>
<p>弦　急也。</p>
<p>缓　慢也。</p>
<p>摄养　调伏。</p>
<p>乖方　不合宜也。</p>
<p>殚　尽也。</p>
<p>诽谤　腹诽口谤也。</p>
<p>愍　同悯。</p>
<p>谄　取媚也。</p>
<p>曲　不平直也。</p>
<p>嫉妒　忌刻也，修行中最下之劣性。</p>
<p><a name="a11"></a><span style="color:#333399">十一、<span lang="EN-US"></span></span></p>
<p><b><span style="color:teal">于是普觉菩萨在大众中，即从座起，顶礼佛足，右绕三匝，长跪叉手，而白佛言：<span lang="EN-US"></span></span></b></p>
<p><b><span style="color:teal">大悲世尊，快说禅病，令诸大众得未曾有，心意荡然，获大安隐。世尊，末世众生去佛渐远，贤圣隐伏，邪法增炽，使诸众生求何等人，依何等法，行何等行，除去何病，云何发心，令彼群盲不堕邪见。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告普觉菩萨言：善哉善哉，善男子，汝等乃能咨问如来如是修行，能施末世一切众生，无畏道眼，令彼众生得成圣道，汝今谛听，当为汝说。<span lang="EN-US"></span></span></b></p>
<p><b><span style="color:teal">时普觉菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，末世众生将发大心，求善知识欲修行者，当求一切正知见人，心不住相，不著声闻缘觉境界，虽现尘劳，心恒清净，示有诸过，赞叹梵行，不令众生入不律仪，求如是人，即得成就阿耨多罗藐三菩提。<span lang="EN-US"></span></span></b></p>
<p><b><span style="color:teal">末世众生见如是人，应当供养不惜身命，彼善知识四威仪中，常现清净，乃至示现种种过患，心无骄慢，况复抟财妻子眷属，<span lang="EN-US"></span></span></b></p>
<p><b><span style="color:teal">若善男子，于彼善友不起恶念，即能究竟成就正觉，心华发明，照十万刹。<span lang="EN-US"></span></span></b></p>
<p><b><span style="color:teal">善男子，彼善知识所证妙法，应离四病。<span lang="EN-US"></span></span></b></p>
<p><b><span style="color:teal">云何四病，一者作病，若复有人作如是言，我于本心作种种行，欲求圆觉，彼圆觉性非作得故，说名为病；<span lang="EN-US"></span></span></b></p>
<p><b><span style="color:teal">二者任病，若复有人作如是言，我等今者不断生死，不求涅槃，涅槃生死无起灭念，任彼一切随诸法性，欲求圆觉，彼圆觉性非任有故，说名为病；<span lang="EN-US"></span></span></b></p>
<p><b><span style="color:teal">三者止病，若复有人作如是言，我今自心永息诸念，得一切性寂然平等，欲求圆觉，彼圆觉性非止合故，说名为病，<span lang="EN-US"></span></span></b></p>
<p><b><span style="color:teal">四者灭病，若复有人作如是言，我今永断一切烦恼，身心毕竟空无所有，何况根尘虚妄境界，一切永寂，欲求圆觉，彼圆觉性非寂相故，说名为病。<span lang="EN-US"></span></span></b></p>
<p><b><span style="color:teal">离四病者，则知清净，作是观者，名为正观，若他观者，名为邪观。<span lang="EN-US"></span></span></b></p>
<p><b><span style="color:teal">善男子，末世众生欲修行者，应当尽命供养善友，事善知识，彼善知识欲来亲近，应断骄慢，若复远离，应断嗔恨，现逆顺境，犹如虚空，了知身心毕竟平等，与诸众生同体无异，如是修行，方入圆觉。<span lang="EN-US"></span></span></b></p>
<p><b><span style="color:teal">善男子，末世众生不得成道，由有无始自他憎爱，一切种子，故未解脱，若复有人观彼怨家，如己父母，心无有二，即除诸病，于诸法中自他憎爱，亦复如是。<span lang="EN-US"></span></span></b></p>
<p><b><span style="color:teal">善男子，末世众生欲求圆觉，应当发心作如是言，尽于虚空一切众生，我皆令入究竟圆觉，于圆觉中无取觉者，除彼我人一切诸相，如是发心，不堕邪见。<span lang="EN-US"></span></span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">普觉汝当知，末世诸众生。<span lang="EN-US"></span></span></b></p>
<p><b><span style="color:teal">欲求善知识，应当求正见。<span lang="EN-US"></span></span></b></p>
<p><b><span style="color:teal">心远二乘者，法中除四病。<span lang="EN-US"></span></span></b></p>
<p><b><span style="color:teal">谓作止任灭，亲近无骄慢。<span lang="EN-US"></span></span></b></p>
<p><b><span style="color:teal">远离无嗔恨，见种种境界。<span lang="EN-US"></span></span></b></p>
<p><b><span style="color:teal">心当生希有，还如佛出世。<span lang="EN-US"></span></span></b></p>
<p><b><span style="color:teal">不犯非律仪，戒根永清净。<span lang="EN-US"></span></span></b></p>
<p><b><span style="color:teal">度一切众生，究竟入圆觉。<span lang="EN-US"></span></span></b></p>
<p><b><span style="color:teal">无彼我人相，当依正智慧。<span lang="EN-US"></span></span></b></p>
<p><b><span style="color:teal">便得超邪见，证觉般涅槃。<span lang="EN-US"></span></span></b></p>
<p>普觉问意，谓一切理证事修，即闻命矣，但修时不无禅病，因修至精进时，所知障自然发生，如何而可使心意荡然无著，得大安稳乎。末世众生，离佛既远，邪恶增多，欲发心不堕邪见者，应求何等人，依何等法，除何等病乎，明此三法，是为道眼，由此道眼而成圣道，是真法施，佛故许之也。</p>
<p>佛首说发大心以为正因，求真善知识以为正缘，但所谓正知见人者，必其人自己能心不住相，不著二乘滞寂之境，所谓宁在地狱终不发二乘心也。且其人必具足方便法门，不独方便，并得善巧方便，虽现尘劳，视若贪得，或谋富贵，示有妻子，但心恒清净，不离菩提，因彼动作，实有所为，故作方便，实非贪嗔。华严经云。菩萨在家与妻子，俱未曾舍离菩提之心是也。世人执取有相，妄测高深，见果而不明因，则大误矣。至方便度众，别或故示有过，如入诸淫舍等等，为欲引度有过众生，先与同事，以摄其心，再谋教授，独于梵行戒律，仍伸赞叹，但于无过众生，决不引入不律仪，宁自承过，不误他人，如鸠摩罗什法师，自承破戒，而不劝人效之也，盖人我两空，毁誉不计，虽坏行而不著见，不同世见，方为善知识。求如是人，方可使我证入无上菩提，见如是人，应当不惜身命而供养之，今则不但不供养，且从而疑谤之，更阻他人亲近之路，此无他，自己无眼以识之耳，故能识善知识者，其人道眼亦巳不凡矣。</p>
<p>次说彼善知识者，于行住坐卧四威仪中，所作所为，或顺或逆，皆得自在，而我对之，勿因其清净行而倍加恭敬，亦勿因其过患行而疑谤骄慢，盖菩萨权化，顺逆莫测，当尊之如佛不二，但依法不依行，于我有益，则恒敬之，如夜行险道，恶人执炬，不得以恶故不取其照，此师资之难也，若怕疑谤，便立人我，难以度众矣，故应不惜身命而为供养，况复自贪饮食财帛妻子眷属，而不伸供养耶。善男子，于彼善友能无骄慢而生恶意，则善友自来亲近，得益无量，即能究竟成就大觉，光明无量，照十方国，无所障碍矣。</p>
<p>次说彼善知识者，所证妙法，若有心病，即不堪为师，心病无量，要不外乎自是，由自是而生四病。云何四病：一者作病，即生心造作也，彼自谓我当著意勤求，种种作为，如造塔修庙，供养佛僧，止息山林，讲经持咒，以为功德，如此证圆觉云云，执此专见，便成大病，彼不知圆觉自性，本体圆明，不因造作而契，毋庸兴心求益，只歇心处，即合圆觉，觉即妄尽，妄尽性自开明，今特意造作，故名为病。二者任病，即任意浮沉也，彼自谓涅槃生死，既是本寂，何必修求，正不必厌恶而求断，亦不必祈慕而勤求，大可随诸法性，一任自然，便是圆觉云云，执此偏见，放任为病，彼不知圆觉性，本体虽寂，非放任所可证得，在未证正觉以前，尚是幻力幻见，未悟以前，正属迷人，如亦善恶不分，无记偏空，则身心放纵，常居幻化，故名为病。三者止病，即止息妄情也，彼自谓烦恼颠倒，起由心念，我若无心止念，不立诸相，妄自无起，故当永息诸念，性自寂然平等，妄止即圆觉矣云云，执此断见，便成为病，彼不知圆觉性，本体灵明，非无非有，非合非止，故前云，于诸妄心，亦不息灭也，若压止令息，正违觉性，故名为病。四者灭病，即灭除心境也，彼自谓身心毕竟空无所有，身心为烦恼之本，欲断烦恼，先断身心，诸相皆泯，一切永寂，则觉性之寂相自现云云，执此灭见，便成为病，彼不知圆觉者，非动非静，灵明之体，无实无虚，若住于寂，住即非寂，与理相乖，何能契合，故不可执为实有一寂相而妄求之也，故名为病。总之，作病者，因误解前文幻观中菩萨起行度生等句，遂偏于作用而得病，任病者，因误解前文中圆觉清净本无修习句，遂偏于放任而得病，止病者，因误解前文中静观，取静为行及澄诸念句，遂偏于止息而得病，灭病者，因误解前文中寂观皆云寂灭及断烦恼句，遂偏于止灭而得病，故曰四病。行人先将前四病内自体察，有一于此，即名为病，离则清净矣。此四病，皆起于所知障，在已用功之后，不依教为绳墨，不依师为皈止，天然外道，自意造作，或先由作病而转入他病，或得少为足，但贪单者，执一为圆，此病之起因也。若能不偏执四门，通达无滞，知四门者，法而非病，即非病矣。作不著于作，任运在力充之后，习气自应息灭，用法而不执法，其病自除，非可并法而不取也。如是慧解，即是正观，如别生见解，欲离四病，并除四法，名为邪观。又观于师者，无此四病，方为我师，既得师已，我之自修，亦当如是，故不必定分师与己也。</p>
<p>次说供养善知识之法，如善友肯来亲近，勿因其来教而轻之，自生骄慢，如善友疏我亲彼，则因缘契合有早晚，勿因其远我而恨之，观此顺逆二境，犹如虚空，身心二相，毕竟平等，当起同体大悲，自他不二，则嗔心自息，如此修行，则可以屈节事师，忘躯弘道而亲证圆觉矣。</p>
<p>次说末世众生，不得成道，仍由无始自他憎爱种子，尚末解脱，故当于人则冤亲平等视之，于法则不二随顺视之，并发大心，作是念言，尽于虚空一切众生，我皆令入究竟圆觉，众生无尽，我愿无尽，而圆觉者，无分人我，无取觉者，遂无人我四相，如是发大心，则小见自然不立，所谓执住等病，皆由小见而起，心大则广无所系，故大心乃无我之妙诀，亦不堕邪见之妙法，邪见者，偏小执住而已，有一于此，即不普遍，佛说至此，圆觉之精义尽矣。</p>
<p>荡然　扫荡清挣也。</p>
<p>隐伏　虽有而人不见也。</p>
<p>炽　盛也。</p>
<p>抟　取食。</p>
<p><a name="a12"></a><span style="color:#333399">十二、<span lang="EN-US"></span></span></p>
<p><b><span style="color:teal">于是圆觉菩萨在大众中，即从座起，顶礼佛足，右绕三匝，长跪叉手，而白佛言：<span lang="EN-US"></span></span></b></p>
<p><b><span style="color:teal">大悲世尊，为我等辈，广说净觉种种方便，令末世众生有大增益。<span lang="EN-US"></span></span></b></p>
<p><b><span style="color:teal">世尊，我等今者已得开悟，若佛灭后，末世众生未得悟者，云何安居，修此圆觉清净境界，此圆觉中三种净观，以何为首，惟愿大悲，为诸大众及末世众生施大饶益。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时世尊告圆觉菩萨言：善哉善哉，善男子，汝等乃能问于如来如是方便，以大饶益施诸众生，汝今谛听，当为汝说。时圆觉菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，一切众生，若佛住世，若佛灭后，若法末时，有诸众生具大乘性，信佛秘密大圆觉心，欲修行者，若在伽蓝安处徒众，有缘事故随分思察，如我已说，若复无有他事因缘，即建道场，当立期限，若立长期，百二十日，中期百日，下期八十日，安置净居，若佛现在，当正思惟，若佛灭后，施设形像，心存目想，生正忆念，还同如来常住之日，悬诸幡华，经三七日，稽首十方诸佛名字，求哀忏悔，遇善境界，得心轻安，过三七日，一向摄念。<span lang="EN-US"></span></span></b></p>
<p><b><span style="color:teal">若经夏首三月安居，当为清净菩萨止住，心离声闻，不假徒众。<span lang="EN-US"></span></span></b></p>
<p><b><span style="color:teal">至安居日，即于佛前作如是言：我比丘比丘尼，优婆塞优婆夷某甲，踞菩萨乘，修寂灭行，同入清净实相住持，以大圆觉为我伽蓝，身心安居平等性智，涅槃自性无系属故，今我敬请，不依声闻，当与十方如来，及大菩萨，三月安居，为修菩萨无上妙觉大因缘故，不系徒众。<span lang="EN-US"></span></span></b></p>
<p><b><span style="color:teal">善男子，此名菩萨示现安居，过三期日，随往无碍。<span lang="EN-US"></span></span></b></p>
<p><b><span style="color:teal">善男子，若彼末世修行众生，求菩萨道入三期者，非彼所闻一切境界，终不可取。<span lang="EN-US"></span></span></b></p>
<p><b><span style="color:teal">善男子，若诸众生修奢摩他，先取至静，不起思念，静极便觉，如是初静，从于一身至一世界，觉亦如是。<span lang="EN-US"></span></span></b></p>
<p><b><span style="color:teal">善男子，若觉遍满一世界者，一世界中有一众生起一念者，皆悉能知，百千世界亦复如是，非彼所闻一切境界，终不可取。<span lang="EN-US"></span></span></b></p>
<p><b><span style="color:teal">善男子，若诸众生修三摩钵提，先当忆想十方如来十方世界一切菩萨，依种种门，渐次修行勤苦三昧，广发大愿，自薰成种，非彼所闻一切境界，终不可取。<span lang="EN-US"></span></span></b></p>
<p><b><span style="color:teal">善男子，若诸众生修于禅那，先取数门，心中了知生住灭念，分齐头数，如是周遍四威仪中，分别念数无不了知，渐次增进，乃至得知百千世界一滴之雨，犹如目睹所受用物，非彼所闻一切境界，终不可取，是名三观初首方便。<span lang="EN-US"></span></span></b></p>
<p><b><span style="color:teal">若诸众生遍修三种，勤行精进，即名如来出现于世，若后末世钝根众生，心欲求道不得成就，由昔业障，当勤忏悔，常起希望，先断憎爱嫉妒谄曲，求胜上心，三种净观随学一事，此观不得，复习彼观，心不放舍，渐次求证。<span lang="EN-US"></span></span></b></p>
<p><b><span lang="EN-US">&nbsp;</span></b></p>
<p><b><span style="color:teal">尔时世尊欲重宣此义，而说偈言：<span lang="EN-US"></span></span></b></p>
<p><b><span style="color:teal">圆觉汝当知，一切诸众生，<span lang="EN-US"></span></span></b></p>
<p><b><span style="color:teal">欲求无上道，先当结三期。<span lang="EN-US"></span></span></b></p>
<p><b><span style="color:teal">忏悔无始业，经于三七日。<span lang="EN-US"></span></span></b></p>
<p><b><span style="color:teal">然后正思惟，非彼所闻境。<span lang="EN-US"></span></span></b></p>
<p><b><span style="color:teal">毕竟不可取，奢摩他至静。<span lang="EN-US"></span></span></b></p>
<p><b><span style="color:teal">三摩正忆持，禅那明数门。<span lang="EN-US"></span></span></b></p>
<p><b><span style="color:teal">是名三净观，若能勤修习。<span lang="EN-US"></span></span></b></p>
<p><b><span style="color:teal">是名佛出世，钝根未成者。<span lang="EN-US"></span></span></b></p>
<p><b><span style="color:teal">常当勤心忏，无始一切罪。<span lang="EN-US"></span></span></b></p>
<p><b><span style="color:teal">诸障若消灭，佛境便现前。<span lang="EN-US"></span></span></b></p>
<p>圆觉问意，谓佛说至此，种种方便，至矣尽矣，吾辈今得修佛，巳得开悟，进修自易，若佛灭后，末世众生，未得悟者，见诸净观法门，不知所择，究从何法先下手加行乎。若无决定，则心无安处矣，愿再赐广大开示，以臻圆满。</p>
<p>佛首说无所谓正法像法末法，众生具大乘性者，皆可修入，先正信佛所已说之秘密大圆觉心，种种修法，随机思察自己之根性，于无他事因缘时，即可设立道场，约会伴侣，立一期限，克志加功，长期百二十日，中期百日，下期八十日，就事因缘，择定一期，于其时，身心内外净洁，如佛在时，当正思惟，若在佛灭后，则立形像，同一心存目想，生正忆念，如佛来住，引心入观，自性真身，与佛同一常住不灭，并庄严道场，悬诸幢幡，三七日内，稽首十方诸佛，恭敬称名，请佛赐加护持，为我证盟，我今悔过，往昔所造诸恶业，皆由无始贪嗔痴，从身语意之所生，我今一切皆忏悔，如是诚求，过三七日，自得身心泰然，感应道交，摄念归一，打成一片矣，此即善境界也。若其时适逢夏首自咨时，则不必定取声闻乘修法，拜住持和尚，合和徒众而行，可迳于佛前陈词，谓我某甲，求入如来地，修寂灭行，我今以心性为安居，不以形界为安居，故圆觉即我伽蓝，根尘无染，身心安居，所缘即寂，内性平等，涅槃自性，本无系属，于三月内，愿与十方如来及大菩萨，安居觉海，念念无闻，不依声闻小法而求无上妙觉，故不系徒众云云，此名菩萨示现安居，若道场已满，而小乘夏限未终，亦不必定取小法继续再修，可随意他往而无碍矣，故末世修行人，求菩萨道者，非彼所应闻之小乘境界，终不可取，以修证者异也。</p>
<p>次说众生修三观法，谓修止者，从观空入，亦如前之安居，先取至静，不起思念，至静极时，便圆觉显现，由一身觉，通至一世界，其中有一众生，起一念者，无不悉知，如是通至百千世界，无不遍知，但非彼所应闻之小乘境界，终不可取，以修证者异也。若诸众生修观者，从幻观入，忆想十方如来，十方世界，一切菩萨，皆以大悲为本，种种法门，勤苦渐修，证得三昧，即起度生大用，前为证体，此为功用，自能薰习成种，广发大愿，但非彼所应闻之小乘境界，终不可取，以修正者异也。若诸众生，修禅定者，从中观入，先取数门，此即数息六妙门等，调息静心，了了觉如，心中生住异灭等相，头头是道，由宴坐照觉起，乃至四威仪中，无不分明了知，渐进而通于百千世界，即一滴之雨，犹如目睹，其得受用如是，但非彼所应闻之小乘境界，终不可取，以修证者异也。以上即为初修三观方便，若众生能一一遍修，勤行精进，是人即是现世如来，若末世钝根，所修不成，则由往昔业障所覆，此业障者，即憎爱嫉妒谄曲卑下诸心，当勤忏悔，希望断除，力图向上，于此三种净观，随学一事，此观不得，复习彼观，只要心不放逸，渐次深入，自得印证，所谓诸障若消灭，佛境便现前矣。</p>
<p>此分表修行人，只要发心，即生定可成就，若信愿不坚，佛亦无法度之也。</p>
<p>除此三法，终不能成就大觉，凡多闻或解义者，徒取文字，终难证入。</p>
<p>钝根人，先除粗分习气，为入门之初步。一憎爱二见，为自心最厚之根本障；二嫉妒，为对人之恶习；三谄曲，谄者心必浮活，行必卑劣，曲者心不平直，行则迂细，于人我见，计较深刻，必不能发大心，此习不除，则大门不开，欲求登堂入室，不亦难哉。</p>
<p>此观不成，更习他观者，言观空假中也，行者惟怕不观，观则无有不成，此即起用，故未修前，发心难，既修后，起大悲心难，发大悲心后，得方便难，惟有般若，可以大之圆之。故此分为圆觉菩萨说，无可再说矣，观止矣。</p>
<p>饶　富足也。</p>
<p>伽蓝　道场也。</p>
<p>幡　幢幡。</p>
<p>华　华幔。</p>
<p>摄念　收万念归空寂也。</p>
<p>出丘　乞士也。</p>
<p>比丘尼　女尼也。</p>
<p>优婆塞　近事男亲近比丘者。</p>
<p>优婆夷　近事女亲近女尼者，此四众皆名曰僧，僧者众也，非专指比丘也，小乘局于二众，大乘道俗俱沾，皆平等也。</p>
<p>踞　居处意。</p>
<p>钝根　泥于小法不合大乘法器者。</p>
<p><a name="a13"></a><span style="color:#333399">十三、<span lang="EN-US"></span></span></p>
<p><b><span style="color:teal">于是贤善首菩萨在大众中，即从座起，顶礼佛足，右绕三匝，长跪叉手，而白佛言：大悲世尊，广为我等及末世众生，开悟如是不思议事。<span lang="EN-US"></span></span></b></p>
<p><b><span style="color:teal">世尊，此大乘教，名字何等，云何奉持，众生修习得何功德，云何使我护持经人，流布此教至于何地。作是语已，五体投地，如是三请，终而复始。<span lang="EN-US"></span></span></b></p>
<p><b><span style="color:teal">尔时，世尊告贤善首菩萨言：善哉善哉，善男子，汝等乃能为诸菩萨及末世众生，问于如来如是经教，功德名字，汝今谛听，当为汝说。时贤善首菩萨奉教欢喜，及诸大众默然而听。<span lang="EN-US"></span></span></b></p>
<p><b><span style="color:teal">善男子，是经百千万亿恒河沙诸佛所说，三世如来之所守护，十方菩萨之所皈依，十二部经清净眼目，是经名大方广圆觉陀罗尼，亦名修多罗了义，亦名秘密王三昧，亦名如来决定境界，亦名如来藏自性差别，汝当奉持。<span lang="EN-US"></span></span></b></p>
<p><b><span style="color:teal">善男子，是经唯显如来境界，唯佛如来能尽宣说，若诸菩萨及末世众生，依此修行，渐次增进，至于佛地。<span lang="EN-US"></span></span></b></p>
<p><b><span style="color:teal">善男子，是经名为顿教大乘，顿机众生从此开悟，亦摄渐修，一切群品，譬如大海，不让小流，乃至蚊虻及阿修罗，饮其水者，皆得充满。<span lang="EN-US"></span></span></b></p>
<p><b><span style="color:teal">善男子，假使有人，纯以七宝积满三千大千世界以用布施，不如有人，闻此经名及一句义。<span lang="EN-US"></span></span></b></p>
<p><b><span style="color:teal">善男子，假使有人，教百恒河沙众生得阿罗汉果，不如有人，宣说此经分别半偈。<span lang="EN-US"></span></span></b></p>
<p><b><span style="color:teal">善男子，若复有人，闻此经名信心不惑，当知是人，非于一佛二佛种诸福慧，如是乃至尽恒河沙一切佛所，种诸善根，闻此经教，汝善男子，当护末世修行者，无令恶魔及诸外道恼其身心，令生退屈。<span lang="EN-US"></span></span></b></p>
<p><b><span style="color:teal">尔时会中有火首金刚，摧碎金刚，尼蓝婆金刚等，八万金刚，并其眷属，即从座起，顶礼佛足，又绕三匝，而白佛言：世尊，若后末世一切众生，有能持此决定大乘，我当守护如护眼目，乃至道场所修行处，我等金刚自领徒众，晨夕守护，令不退转，其家乃至永无灾障，疫病销灭，财宝丰足，常不乏少。<span lang="EN-US"></span></span></b></p>
<p><b><span style="color:teal">尔时大梵王，二十八天王，并须弥山王，护国天王等，即从座起，顶礼佛足，右绕三匝，而白佛言：世尊，我亦守护是持经者，常令安隐，心不退转。<span lang="EN-US"></span></span></b></p>
<p><b><span style="color:teal">尔时有大力鬼王，名吉槃荼，与十万鬼王，即从座起，顶礼佛足，右绕三匝，而白佛言：世尊，我亦守护是持经人，朝夕侍卫，令不退屈，其人所居一由旬内，若有鬼神侵其境界，我当使其碎如微尘。<span lang="EN-US"></span></span></b></p>
<p><b><span style="color:teal">佛说此经已，一切菩萨天龙鬼神八部眷属，及诸天王梵王等，一切大众，闻佛所说，皆大欢喜，信受奉行。<span lang="EN-US"></span></span></b></p>
<p>贤善首问意，谓如是不思议事，至此直已无可言说，但不废假名，使后人亦得依据奉持，功德性空，但护持流布，自不可少，无为不离有为，不住有为，斯真无为，功德名字，立亦无碍也，佛故许之。<span lang="EN-US"></span></p>
<p>佛首说一不空，谓如来无所说，此即是说，一说即是多说，一佛即是万亿恒沙佛，岂但佛而已哉，生佛平等，三世如来，无不同体，约文字经，则系释迦世尊所说，与余佛何关，约法身圆觉言，则凡具佛性者，皆同此守护，由菩萨成佛，由发心至觉位，因地法行，亦必依此为据，诸经十二部，穷源彻理，终不离此正法眼藏，向上直指，只一只眼，故曰清净眼目。依体言，是经乃圆顿密藏，故曰大方广圆觉陀罗尼，依用言，是经为顿教大乘，契机了义，令圆觉三味秘密之主，大日经称秘密主是也。欲证如来地，其境界如何，惟此经决定之，欲证如来不变之藏，而起差别之相，亦惟此经了之，悟此即是奉持。是经乃证后相通相印之经，惟佛与佛，乃能证知，凡显种种无明贪爱之境，如来称性而谈，无不穷尽，若诸菩萨依此修行，渐至佛位，即末世众生，或非顿根者，亦无不摄受，如大海不让小流，下至蚊虻，饮此法水，无不解脱。虽七宝布施一满三千大千世界，不如闻此经典一句义，虽教化百恒沙众生成罗汉果，不如宣说此经半偈，若复有人，得闻此经，信心不逆，当知是人已尽恒沙佛所种诸善根，不得更以初学论，说三大阿僧祇劫也。</p>
<p>次说汝等善男子，当于末世时，护念此修行者，勿令魔扰及诸外道恼其身心也，言必示以正法，令其人勿起生死见而起魔障，或横生所知见而成外道，因地不正，果地无得，必至恼乱而自退屈，可知灵山一会，至今确然未散，今日圆觉道场客，正是当年会上人，勉旃。</p>
<p>尔时便有无数金刚眷属同发心守护此修行人，此言金刚乃坚固义，具坚利明之三德，凡能持此决定大乘者，其人即已金刚成就，无灾障者，无五障也，无疫病者，无四相四病也，财宝丰足者，得道而肥也，常不乏少者，妙门无量也，永无退转，即是晨夕守护也，修行人既有诸佛菩萨之所护念，自得金刚力士为彼守护，不必定分人我耳，故下有大梵天，二十八天，护国四天王，及十万大力鬼王等，同此发心也，如是圆满广大最胜之经，蒙佛开说，九界众生，有不皆大欢喜而信受奉行者乎。</p>
<p>信受不奉行，非真信受，以奉行即是信受也，信佛者此，受于佛者亦此，而我奉行者亦此，感应道交，是真信受奉行者，但此指何物乎，能离佛离经一反观乎，偏不明此物者，不名大欢喜也。</p>
<p>流布　传于后世也。</p>
<p>眼目　正法眼也。</p>
<p>蚊虻　蚊虫也。</p>
<p>偈　梵文例以四句为一偈，言一行也，半句即二句，为半行也，非另有四句偈也。</p>
<p>尼蓝婆　金刚名，其义未详。</p>
<p>吉槃荼　食人精血之鬼王。</p>
<p>一由旬　十余里之广。</p>
<p><a name="a14"></a><span style="color:#333399">十四、<span lang="EN-US"></span></span></p>
<p><span style="color:#333399">◎ 总抉<span lang="EN-US"></span></span></p>
<p>如来说法，所谓圆音者，谓说者应机而施，于法无不圆满周密，闻者无不心领神会，随机而启，得大明悟也。此经说怯，系就最高处落墨，最究竟处下手，先说体，后说用，先言本来，谓众生本来是佛，本来不病，但无始来，不知何时染病。次言病状，次言治病法，再次言药病，以及求医方法，最后仍归到本来，令人证悟自己圆满觉性，如是如是。</p>
<p>初分婆伽婆入三昧正受，见众生清净觉地，本际同一平等圆满，了斯义者，有同见同行之十二上首菩萨，乃至十万人俱，同住如来平等法会，即此便是圆觉道场矣，正不必再启此一幕幻剧也。然而座中有末彻悟者，悟有深浅者，欲流布于后末世者，不得不再请伸说，说必再三启请，为重法故，于是二字，乃承上启下之词，开示种种法门，而各菩萨之咨询，亦随机而请，先后不紊，说者问者闻者，无不圆合，此其圆音欤。</p>
<p>文殊启请之旨，为修行法门，不外理悟事证，而成佛因地法行，从何下手，如何远离诸病，不堕邪见耶。</p>
<p>佛谓无上法王，即是圆觉一切清净真如菩提涅槃，皆由此而得波罗密，此法惟菩萨方可教授，非二乘所明。至于一切如来因地法行，无不依圆照清净觉相而断无明，无明断，方成佛。所谓无明者，非实有体，众人执妄，认幻为真，故有轮转，此名无明，若要顿出生死迷梦，在一知字，知是空华，即无轮转，亦无身心受彼生死，非是故作造成，以本性元是空寂，本来不有，所以知觉如幻如虚空。但亦不可说无知觉性，有无都不著，斯是净觉随顺，以因地本虚空故，不动故，无起灭知见故，究竟遍满故，末世众生，依此而修，则不堕邪见，此极言其未病前本来面目也。上上根人一闻于耳，即巳彻悟，但中下根人，于正病时，应如何修乎，既知身心是幻，云何以幻还修于幻，幻性若尽，则无有心，谁为修行而永离诸幻，得解脱耶，此普贤问意也。</p>
<p>佛谓一切原是幻，但种种幻化仍从如来圆觉妙心所自出，一切幻法，似有生灭来去，觉心始终不动，只要远离幻境，惟远离之念，亦是幻境，念上之念，无非是幻，要无所离，即除诸幻。然而非断灭也，知幻即离，不作方便，离幻即觉，亦无渐次，这觉知，即非断灭，依此而修，乃能永离诸幻，此以觉慧破幻无明之法也，但幻又如何离法，如何下手，如何以事合理，普令圆证乎，此普眼问意也。</p>
<p>佛谓如欲净圆觉心，应当正念，即是远离诸幻，先依奢摩他行，取静室，得良伴，存心思惟，再起三摩钵提，观自身四大之幻，观自心缘影之幻，一切幻灭，而非幻不灭之常性显露，由体起用，先由对治入手，次入无所对，再入无能对，能所两空，幻心影灭，十方清净，根身器界，无不清净。诸法清静，是名实相，由此一身多身清净，一世多世清净。清净者，不动也，遍满也，以不动遍满故，即是无坏无杂，此是巳成就者，已成就故，即不受一切法所拘，其光圆满，无憎无爱，亦无修与成就，恒沙佛世界，亦如空华之乱起灭耳。层层打开，始知众生，本来成佛，生死涅槃，犹如昨梦，既知是梦，则生死涅槃，无起灭来去得失取舍等幻相矣，何以故，一切法性，平等不坏故，今言修者，亦不过如是如是而已，连说七个如是，意味深长，岂可言表。然而众生本来成佛，何以复有无明耶，成佛而有无明者，即今一切如来，异日亦必再有无明矣，应如何启秘密藏，得决定信乎，此金刚藏之问意也。</p>
<p>佛言一切世界之始终生灭，众心之相续取舍，种种都是轮回，以轮回心辨别圆觉，连圆觉性亦同此轮转矣，如云驶月运，舟行岸移，不知谁止谁动。汝心未净，以不净心，观佛圆觉，始终糊涂，故生此惑，不知空华虽生灭，空性无坏杂，无明之有无，与觉性无关。众生如金矿含砂，砂销金现，金本来有，不因销而有，不应说本非成就，及既成金，不再转矿，佛故不再起无明矣。以声闻境，尚难测知此意，何况凡夫以思惟心，测不可思议之圆觉乎。故惟先断轮回根本，开大智慧，则一切皆破，若以妄心分别，正同空华结空果，多诸巧见，无有是处。非正问云，此极言圆觉本体不动，非关无明之有无也，然而销金之法究如何，欲断轮回，有几种性，修佛菩提，有几等差别，入世度生，究有几种方便，此无上知见，又如何圆悟，此弥勒请问意也。</p>
<p>佛言一切众生轮回起病之因，只一爱字，由事爱入分段生死，理爱入变易生死，造此六道之业，及知爱不可有，弃爱乐舍，此亦是爱，皆非圣道。至于菩萨，以度生大愿，故入生死，种种方便变化，非贪欲之生死也，末世众生，能舍一切欲爱，自能证清净觉，若论觉性，本无差别，以贪欲故，遂分五性：一凡夫性，二二乘性，三菩萨性，四不定性，五阐提性，如得善友，得闻正法，根无大小，一体成佛，汝等当发大愿，愿住佛圆觉，求善知识，勿值外道，依愿修行，则登大圆觉妙庄严域矣。此极言断爱见即断生死，但究竟如何断爱，还请重宣以明所证得之差别，令之渐入，此清净慧之问意也。</p>
<p>佛言论圆觉性，本体不因五性而有差别。惟性随绿起，假分有五，于实相中，众生菩萨皆是幻化，只因众生迷倒，未除一切幻化，于妄功用中，显此差别耳，众生执我，妄取五欲，五欲者，财、色、食、名、睡也。遇善友开示，即知此生，空自劳虑，此初觉之觉，虽是净解，亦自成障，故不自在，此凡夫之觉境也。菩萨既觉矣，尚有觉见，觉见为碍，亦不自在，此未入地菩萨之觉境也。及至明了，有觉有照，都是障碍，如能常觉不住，能照所照皆寂，如标指月，不复执指，诸碍已灭，此入地菩萨之觉境也。及至圆通不二，游戏自在，了无挂碍，等同虚空，此如来之觉境也。汝等于一切时一切处，不起妄念，于妄念来时，亦不著意息灭，任运自然，不加分别，无分别，则无能知，所知自寂，真实如何，亦可不必再辨耳。闻此法门，能不惊怖，是真觉境，然此等人，已曾供养无量数佛，植众德本，可谓已成就一切种智者矣。此极言妄功用中，显此差别，但因缘不同，随方各异，所修之法，与能修之人，约有几种耶，尚求佛开示方便法，令速证入大圆觉海，此威德自在之问意也。</p>
<p>佛谓一切法，同体平等，不论圣凡，修行法门，无非智悲双运，离相除见，实无有二。若言方便，种种随顺，数则无量，然必先明悟圆觉本性而后可修，即悟后正修是也。约有三种，一者修止，由静极而发慧，念澄觉现，自觉种种尘扰烦动而灭之，内发寂静轻安，如镜明影现，内外交彻，所谓恒沙诸佛入我身，我身常入恒沙佛也；二者修观，诸菩萨以净觉心，知一切皆是幻化，即以幻除幻，开化幻众，便能内发大悲轻安，而此幻观，随起随弃，如土生苗，苗生米谷，及有收获，苗土皆弃是也；三者修禅定，直证心田，了知身心皆为挂碍，内发明照，超然无碍，如金器之锽然发音，不相留碍，便得寂灭轻安是也。此三法门，趣入圆觉，最为亲切，十方如来，及诸菩萨，无不依此修证矣，此言修行法之纲领，然此三门究如何修乎，应专修乎，齐修乎，抑有先后方便乎，请再开示，此辨音之问意也。</p>
<p>佛谓论本体，愿无能修所修，惟依幻修幻，约有二十五种定轮，或单或齐，或先或后，或圆修三种。可至诚忏悔，求佛加持，将二十五轮各安标记，随心取一而修，以期专一。此三法，皆属禅定云，此根本已得，大事已明，但习气仍在，此一大关键，为悟后正修之门，习气即是业障，如何而可扫荡净尽耶，此净诸业障之问意也。</p>
<p>佛谓病根只在我人众生寿者四相，即微细之法见，仍属是我，如眼中有一粒砂子，即不名净，并且愈勤精进，愈增诸病，粗分之病为谄曲嫉妒，细分之病为妄起所知，故必断我相我见，使一切寂灭，方入清净觉海，但必求善知识云。此分说众生病根，深入骨髓，非以药治之不可，但多药又成为病矣，后末世只知修而不知修时所得之病，则将求何等人，修何等法，除何等病乎，此普觉问意也。</p>
<p>佛谓当求正知见人，所谓正知见者，在其人之意境而不在外相，伊虽游戏自在，示有诸过，却可方便度众，非具慧眼，不能认识，否则失之交臂矣。见如是人，当不惜身命以供养之，不可因其亲我而喜，疏我而怨也，能如是，则可接近得益，而善知识者，先应离作止任灭四病，以此四法，法而非病，在初不可不用，用之过当，则死执不化，复又转为病矣。末世众生，以憎爱二见未净，我相不除，不能解脱，故当发平等大悲心，愿度尽众生使皆成佛，而我不著度生之念，方不堕邪见矣。佛说至此，一切修法，可称周至。但修此三观之前，以何加行为先，使之圆修乎，此圆觉闻意也。</p>
<p>佛谓此可克期决定以修成之，可自立限期，不必依小乘仪轨，自在修习，切不可执取小法，自得圆过，如所修不成，必因夙障，仍当忏悔，除憎爱嫉诸病，心不放舍，渐次求证。此极言欲求圆证，非痛切不可，此生决可成就，但不可取小乘境界，又不是废戒，至此理事双融，觉行巳圆，无可再说矣，观止矣。然假名不可废也，若无名字，后末世众生将何依据而流布乎？此贤善首问意也。</p>
<p>佛谓此经只与修证人道，为入如来地之决定者，非我佛一人所说，乃百千万亿恒河沙佛同此说也，三世如来，同此守护，同此眼目，惟佛与佛，乃能证知。此法统摄群流，九界众生，无不摄受，功德较量，不可比拟，有人信心不逆，虽在末世，其人福慧，已与佛等，故当守护之，以圆功德。佛说至此，一切魔众，尚发心供养，转入大慈，可以入而不如吉槃荼乎。释义竟。</p>
<p>整理者按：此篇前原有“凡例”四条，兹附载于下：</p>
<p>一、此经系王骧陆居士第二次在印心精舍主讲，与初次讲法不同，抉取十二分精义而圆合之，故分十二分，最后复有一总抉，务使读者一目了然。凡经内隐义无不指示详尽，故名圆觉经抉隐。</p>
<p>二、读此经者务当注意圆观二字，不为自己情见所囿则可深入矣。</p>
<p>三、读此经前不必先看讲义，可先将经文读过，参自心所解者其义何若，然后再合参之，必于心地法证得不少。</p>
<p>四、本舍同人多半因修心中心法而明心地，由密入禅归证净土，皆我大愚法师慈悲法施之德。饮水思源，敢忘所自。谨将大师所作解脱歌附印于后。凡证圆觉者必大解脱，以圆觉精义尽在歌内，了义者自会得。</p>
