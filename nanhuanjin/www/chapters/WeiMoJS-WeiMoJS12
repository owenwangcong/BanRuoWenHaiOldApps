<h1>《榴窗随判》12、判止观话头为同为异</h1><p> 问曰：“话头止观，为异为同?若异，岂止观外别有初机入德之胜行?若同，曰止曰观，无数次第，彼一话头讵能兼摄?如何?乞示。” </p><p> 判曰：狮子扑人，韩卢趁块。转解而缚转坚，转辩而义转渊。当人不识止为何止，观为何观，既不识此止观，而于话头法门，当然铸错。既铸错也，乱驰乱统，不亦宜乎?止者，心一境性；观者，抉择法慧。知心一境性，何止非观?能抉择法慧，何观非止?若然，止即观，观即止，何一话而非止?何一头而非观?止观双运，话头之的趋，遮照同时，话头之权巧；竞万流而总汇巨溟，话头之统摄，无一物而独耀灵府，话头之上阶。夫如是也，曰异、曰同、曰次第、曰非次第、曰兼摄、曰非兼摄，不快漆桶，道来，道来。” </p><p> “曰止、曰观、曰话头，说多说寡，说异说同，要在当人明自本心见自本性之敲门砖耳。敲得门开，无论止无论观，无论话头非话头，悉为胜法，谁有闲情课汝次第多寡、法门异同！如开门不得，任汝同、任汝异、任汝多、任汝寡，而于当人身心分上有何饶益?讵知万法本闲，仁者自闹，境无美恶，去取惟心乎?明此则先天地不云老，后天地亦不云小，尽尘沙而一数已无，亡丝忽而万流竞好。若然话头即止观止观即话头，止观话头虽非一，然又不二也。曰同、曰异、曰次第、曰非次第、曰兼摄、曰非兼摄，不快漆桶，又试道一句看。” </p><p> 进云：“如说尚矣，学人浅机，实难凑泊，愿当下全提，就体直截，不落途程，一句觌面，亲指如何?” </p><p> 先生忿然曰：“咄！宁有是事?分付河山开曙色，明朝游子动归舟。” </p>
