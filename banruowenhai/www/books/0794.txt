<p align="center" style="text-align:center"><b><span style="font-size:36.0pt;color:#FF6600">佛说大乘无量寿</span></b></p>
<p align="center" style="text-align:center"><b><span style="font-size:36.0pt;color:#FF6600">庄严清净平等觉经解</span></b></p>
<p align="center" style="text-align:center"><b><span lang="EN-US" style="font-size:36.0pt;color:#FF6600">(宝树遍国第十四)</span></b></p>
<p align="center" style="text-align:center">&nbsp;</p>
<p align="center" style="text-align:center"><span style="color:#003300">菩萨戒弟子郓城夏莲居会集各译敬分章次</span></p>
<p align="center" style="text-align:center"><span style="color:#003300">金刚乘三昧耶戒弟子黄念祖敬解<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">宝树遍国第十四<span lang="EN-US"></span></span></p>
<p>本品重显极乐国土依报庄严。七宝行树，周遍其国，此诸宝树，或一宝独成。或多宝共作。树皆整齐庄严，光色殊妙，随风奏乐，音调和雅。此即第四十‘无量色树愿’之成就。</p>
<p><b><span style="color:teal">彼如来国，多诸宝树。或纯金树、纯白银树、琉璃树、水晶树、琥珀树、美玉树、玛瑙树，唯一宝成，不杂余宝。或有二宝三宝，乃至七宝，转共合成。根茎枝干，此宝所成。华叶果实，他宝化作。或有宝树，黄金为根，白银为身，琉璃为枝，水晶为梢，琥珀为叶，美玉为华，玛瑙为果。其余诸树，复有七宝，互为根干枝叶华果，种种共成。<span lang="EN-US"></span></span></b></p>
<p>‘水晶’与水精同。梵语颇黎，又作玻璃，译言水精。有紫白红碧四色。‘琉璃’乃梵语。华言青色宝。此宝青色。一切众宝皆不能坏。体坚色莹，世间希有，故名为宝。琥珀、玛瑙，亦皆世间珍宝。总之七宝，皆借世物勉强为喻。实则极乐一切万物悉皆微妙奇丽，超逾十方，岂真似此浊世之俗物！</p>
<p>又据《往生论》则此宝树，显国土庄严中，种种事功德成就。论曰：‘备诸珍宝性，具足妙庄严。’树是妙宝所成，是即‘备诸珍宝性’之浅义。深言之，盖显弥陀之性德。一切妙宝皆弥陀性德所本具。一一宝中备具一切珍宝之妙德。‘具足妙庄严’者，浅言之乃下文中‘荣色光曜’与‘出五音声’等义，深言之，则一一宝树皆是圆明具德也。</p>
<p><b><span style="color:teal">各自异行。行行相值，茎茎相望，枝叶相向，华实相当。荣色光曜，不可胜视。<span lang="EN-US"></span></span></b></p>
<p>前段表树之质。上数句表树成行。井然有序，光色明丽。正《往生论》中，‘庄严地成就’，偈云：‘杂树异光色’，极乐国土，地平如掌，杂色宝树，遍满其国，上覆宝网，下饰宝栏，皆表地庄严也。</p>
<p>‘各自异行’。表种种不同之宝树，各各依类成行。‘行行相值’，《定善义》曰：‘彼国林树虽多，行行整直而无杂乱也。’‘实’者，《会疏》曰：‘实谓果实，不差其处（洽在其位），故云相当。’‘荣色’，繁茂之形色。‘光曜’者，光明照耀。‘不可胜视’者，目不暇给也，亦即五色缤纷，目光难辨之义。</p>
<p>又《定善义》云：‘诸宝林树，皆从弥陀无漏心中流出。由佛心是无漏故，其树亦是无漏也。乃至亦无老死者，亦无小生者，亦无初生渐长者。起即同时顿起，量数等齐。何意然者，彼界住是无漏无生之界，岂有生死渐长之义也。’准上之义，则彼国宝树，皆阿弥陀无漏心中所流出，无有老死，亦无迁变，故无初生与渐长之相。彼土是无生之界，故林树亦住无生，亦是无量寿。有情无情，平等一味。囫囵是个不可思议。以不可思议故，如下所云，树出妙音，自然相和。</p>
<p><b><span style="color:teal">清风时发，出五音声。微妙宫商，自然相和。是诸宝树，周遍其国。<span lang="EN-US"></span></span></b></p>
<p>《会疏》曰：‘无漏清净风，故云清风。应时而吹，故云时发’。‘五音声’者，指宫商角徵羽之五声。此五声可摄一切音声（此五声乃中国古代乐律之本，再加变宫、变征为七声。即现代音乐之七声。）。‘微妙宫商’，以宫商代表一切音声、悉皆‘微妙’。‘相和’者，相应也。《会疏》曰：‘愿力所成，不藉鼓吹，故云自然相和’。树出和声，显极乐世界一草一木悉皆圆明具德也。</p>
