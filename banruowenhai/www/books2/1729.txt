<p align="center" style="text-align:center"><b><span style="font-size:36.0pt;color:#FF6600">佛所行赞<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">（亦云佛本行经）<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">马鸣菩萨造<span lang="EN-US"></span></span></p>
<p align="center" style="text-align:center"><span style="color:#003300">北凉天竺三藏昙无谶译<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">生品第一</a></span></p>
<p align="center" style="text-align:center"><span lang="EN-US"><a href="#a02">处宫品第二</a></span></p>
<p align="center" style="text-align:center"><span lang="EN-US"><a href="#a03">厌患品第三</a></span></p>
<p align="center" style="text-align:center"><span lang="EN-US"><a href="#a04">离欲品第四</a></span></p>
<p align="center" style="text-align:center"><span lang="EN-US"><a href="#a05">出城品第五</a></span></p>
<p align="center" style="text-align:center"><span lang="EN-US"><a href="#a06">车匿还品第六</a></span></p>
<p align="center" style="text-align:center"><span lang="EN-US"><a href="#a07">入苦行林品第七</a></span></p>
<p align="center" style="text-align:center"><span lang="EN-US"><a href="#a08">合宫忧悲品第八</a></span></p>
<p align="center" style="text-align:center"><span lang="EN-US"><a href="#a09">推求太子品第九</a></span></p>
<p align="center" style="text-align:center"><span lang="EN-US"><a href="#a10">瓶沙王诣太子品第十</a></span></p>
<p align="center" style="text-align:center"><span lang="EN-US"><a href="#a11">答瓶沙王品第十一</a></span></p>
<p align="center" style="text-align:center"><span lang="EN-US"><a href="#a12">阿罗蓝郁头蓝品第十二</a></span></p>
<p align="center" style="text-align:center"><span lang="EN-US"><a href="#a13">破魔品第十三</a></span></p>
<p align="center" style="text-align:center"><span lang="EN-US"><a href="#a14">阿惟三菩提品第十四</a></span></p>
<p align="center" style="text-align:center"><span lang="EN-US"><a href="#a15">转法轮品第十五</a></span></p>
<p align="center" style="text-align:center"><span lang="EN-US"><a href="#a16">瓶沙王诸弟子品第十六</a></span></p>
<p align="center" style="text-align:center"><span lang="EN-US"><a href="#a17">大弟子出家品第十七</a></span></p>
<p align="center" style="text-align:center"><span lang="EN-US"><a href="#a18">化给孤独品第十八</a></span></p>
<p align="center" style="text-align:center"><span lang="EN-US"><a href="#a19">父子相见品第十九</a></span></p>
<p align="center" style="text-align:center"><span lang="EN-US"><a href="#a20">受只桓精舍品第二十</a></span></p>
<p align="center" style="text-align:center"><span lang="EN-US"><a href="#a21">守财醉象调伏品第二十一</a></span></p>
<p align="center" style="text-align:center"><span lang="EN-US"><a href="#a22">庵摩罗女见佛品第二十二</a></span></p>
<p align="center" style="text-align:center"><span lang="EN-US"><a href="#a23">神力住寿品第二十三</a></span></p>
<p align="center" style="text-align:center"><span lang="EN-US"><a href="#a24">离车辞别品第二十四</a></span></p>
<p align="center" style="text-align:center"><span lang="EN-US"><a href="#a25">涅槃品第二十五</a></span></p>
<p align="center" style="text-align:center"><span lang="EN-US"><a href="#a26">大般涅槃品第二十六</a></span></p>
<p align="center" style="text-align:center"><span lang="EN-US"><a href="#a27">叹涅槃品第二十七</a></span></p>
<p align="center" style="text-align:center"><span lang="EN-US"><a href="#a28">分舍利品第二十八</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">佛所行赞（亦云佛本行经）卷第一<span lang="EN-US"></span></span></p>
<p><span style="color:#333399">生品第一<span lang="EN-US"></span></span></p>
<p>甘蔗之苗裔　释迦无胜王　净财德纯备　故名曰净饭</p>
<p>群生乐瞻仰　犹如初生月　王如天帝释　夫人犹舍脂</p>
<p>执志安如地　心净若莲花　假譬名摩耶　其实无伦比</p>
<p>于彼象天后　降神而处胎　母悉离忧患　不生幻伪心</p>
<p>厌恶彼諠俗　乐处空闲林　蓝毗尼胜园　流泉花果茂</p>
<p>寂静顺禅思　启王请游彼　王知其志愿　而生奇特想</p>
<p>敕内外眷属　俱诣彼园林　尔时摩耶后　自知产时至</p>
<p>偃寝安胜床　百千婇女侍　时四月八日　清和气调适</p>
<p>斋戒修净德　菩萨右胁生　大悲救世间　不令母苦恼</p>
<p>优留王股生　畀偷王手生　曼陀王顶生　伽叉王腋生</p>
<p>菩萨亦如是　诞从右胁生　渐渐从胎出　光明普照耀</p>
<p>如从虚空堕　不由于生门　修德无量劫　自知生不死</p>
<p>安谛不倾动　明显妙端严　晃然后胎现　犹如日初升</p>
<p>观察极明耀　而不害眼根　纵视而不耀　如观空中月</p>
<p>自身光照耀　如日夺灯明　菩萨真金身　普照亦如是</p>
<p>正真心不乱　安庠行七步　足下安平趾　炳彻犹七星</p>
<p>兽王师子步　观察于四方　通达真实义　堪能如是说</p>
<p>此生为佛生　则为后边生　我唯此一生　当度于一切</p>
<p>应时虚空中　净水双流下　一温一清凉　灌顶令身乐</p>
<p>安处宝宫殿　卧于琉璃床　天王金华手　奉持床四足</p>
<p>诸天于空中　执持宝盖侍　承威神赞叹　劝发成佛道</p>
<p>诸龙王欢喜　渴仰殊胜法　曾奉过去佛　今得值菩萨</p>
<p>散曼陀罗花　专心乐供养　如来出兴世　净居天欢喜</p>
<p>已除爱欲欢　为法而欣悦　众生没苦海　令得解脱故</p>
<p>须弥宝山王　坚持此大地　菩萨出兴世　功德风所飘</p>
<p>普皆大震动　如风鼓浪舟　栴檀细末香　众宝莲花藏</p>
<p>风吹随空流　缤纷而乱坠　天衣从空下　触身生妙乐</p>
<p>日月如常度　光耀倍增明　世界诸火光　无薪自炎炽</p>
<p>净水清凉井　前后自然生　中宫婇女众　怪叹未曾有</p>
<p>竞赴而饮浴　皆起安乐想　无量部多天　乐法悉云集</p>
<p>于蓝毗尼园　遍满林树间　奇特众妙花　非时而敷荣</p>
<p>凶暴众生类　一时生慈心　世间诸疾病　不疗自然除</p>
<p>乱鸣诸禽兽　恬默寂无声　万川皆停流　浊水悉澄清</p>
<p>空中无云翳　天鼓自然鸣　一切诸世间　悉得安隐乐</p>
<p>犹如荒难国　忽得贤明主　菩萨所以生　为济世众苦</p>
<p>唯彼魔天王　震动大忧恼　父王见生子　奇特未曾有</p>
<p>素性虽安重　惊骇改常容　二息交胸起　一喜复一惧</p>
<p>夫人见其子　不由常道生　女人性怯弱　俅惕怀冰炭</p>
<p>不别吉凶相　反更生忧怖　长宿诸母人　互乱祈神明</p>
<p>各请常所事　愿令太子安　时彼林中有　知相婆罗门</p>
<p>威仪具多闻　才辩高名称　见相心欢喜　踊跃未曾有</p>
<p>知王心惊怖　白王以真实　人生于世间　唯求殊胜子</p>
<p>王今如满月　应生大欢喜　今生奇特子　必光显宗族</p>
<p>安心自欣庆　莫生余疑虑　灵祥集家国　从今转休盛</p>
<p>所生殊胜子　必为世间救　惟此上士身　金色妙光明</p>
<p>如是殊胜相　必成等正觉　若习乐世间　必作转轮王</p>
<p>普为大地主　勇猛正法治　王领四天下　统御一切王</p>
<p>犹如世光明　日光为最胜　若处于山林　专心求解脱</p>
<p>成就实智慧　普照于世间　譬如须弥山　普为诸山王</p>
<p>众宝金为最　众流海为最　诸宿月为最　诸明日为最</p>
<p>如来处世间　两足中为最　净目修且广　上下瞬长睫</p>
<p>瞪瞩绀青色　明焕半月形　此相云何非　平等殊胜目</p>
<p>时王告二生　若如汝所说　如此奇特相　以何因缘故</p>
<p>不应于先王　乃现于我世　婆罗门白王　不应如是说</p>
<p>多闻与智慧　名称及事业　如是四事者　不应顾先后</p>
<p>物性之所生　各从因缘起　今当说诸譬　王今且谛听</p>
<p>毗求央耆罗　此二仙人族　经历久远世　各生殊异子</p>
<p>毗利诃钵低　及与儵迦罗　能造帝王论　不从先族来</p>
<p>萨罗萨仙人　经论久断绝　而生婆罗婆　续复明经论</p>
<p>现在知见生　不必由先胄　毗耶娑仙人　多造诸经论</p>
<p>末后胤跋弥　广集偈章句　阿低利仙人　不解医方论</p>
<p>后生阿低离　善能治百病　二生驹尸仙　不闲外道论</p>
<p>后伽提那王　悉解外道法　甘蔗王始族　不能制海潮</p>
<p>至娑伽罗王　生育千王子　能制大海潮　使不越常限</p>
<p>阇那驹仙人　无师得禅道　凡得名称者　皆生于自力</p>
<p>或先胜后劣　或先劣后胜　帝王诸神仙　不必承本族</p>
<p>是故诸世间　不应顾先后　大王今如是　应生欢喜心</p>
<p>以心欢喜故　永离于疑惑　王闻仙人说　欢喜增供养</p>
<p>我今生胜子　当绍转轮位　我年已朽迈　出家修梵行</p>
<p>无令圣王子　舍世游山林　时近处园中　有苦行仙人</p>
<p>名曰阿私陀　善解于相法　来诣王宫门　王谓梵天应</p>
<p>苦行乐正法　此二相俱现　梵行相具足　时王大欢喜</p>
<p>即请入宫内　恭敬设供养　将入内宫中　唯乐见王子</p>
<p>虽有婇女众　如在空闲林　安处正法座　加敬尊奉事</p>
<p>如安低牒王　奉事波尸吒　时王白仙人　我今得大利</p>
<p>劳屈大仙人　辱来摄受我　诸有所应为　唯愿时教敕</p>
<p>如是劝请已　仙人大欢喜　善哉常胜王　众德悉皆备</p>
<p>爱乐来求者　惠施崇正法　仁智殊胜族　谦恭善随顺</p>
<p>宿殖众妙因　胜果现于今　汝当听我说　今者来因缘</p>
<p>我从日道来　闻空中天说　言王生太子　当成正觉道</p>
<p>并见先瑞相　今故来到此　欲观释迦王　建立正法幢</p>
<p>王闻仙人说　决定离疑网　命持太子出　以示于仙人</p>
<p>仙人观太子　足下千辐轮　手足网缦指　眉间白毫跱</p>
<p>马藏隐密相　容色炎光明　见生未曾想　流泪长叹息</p>
<p>王见仙人泣　念子心战栗　气结盈心胸　惊悸不自安</p>
<p>不觉从坐起　稽首仙人足　而白仙人言　此子生奇特</p>
<p>容貌极端严　天人殆不异　汝言人中上　何故生忧悲</p>
<p>将非短寿子　生我忧悲乎　久渴得甘露　而反复失耶</p>
<p>将非失财宝　丧家亡国乎　若有胜子存　国嗣有所寄</p>
<p>我死时心悦　安乐生他世　犹如人两目　一眠而一觉</p>
<p>莫如秋霜花　虽敷而无实　人于亲族中　爱深无过子</p>
<p>宜时为记说　令我得苏息　仙人知父王　心怀大忧惧</p>
<p>即告言大王　王今勿恐怖　前已语大王　慎勿自生疑</p>
<p>今相犹如前　不应怀异想　自惟我年暮　悲慨泣叹耳</p>
<p>今我临终时　此子应世生　为尽生故生　斯人难得遇</p>
<p>当舍圣王位　不著五欲境　精勤修苦行　开觉得真实</p>
<p>常为诸群生　灭除痴冥障　于世永炽燃　智慧日光明</p>
<p>众生没苦海　众病为聚沫　衰老为巨浪　死为海洪涛</p>
<p>乘轻智慧舟　渡此众流难　智慧溯流水　净戒为傍岸</p>
<p>三昧清凉池　正受众奇鸟　如此甚深广　正法之大河</p>
<p>渴爱诸群生　饮之以苏息　染著五欲境　众苦所驱迫</p>
<p>迷生死旷野　莫知所归趣　菩萨出世间　为通解脱道</p>
<p>世间贪欲火　境界薪炽然　兴发大悲云　法雨雨令灭</p>
<p>痴闇门重扇　贪欲为关钥　闭塞诸群生　出要解脱门</p>
<p>金刚智慧镊　拔恩爱逆钻　愚痴网自缠　穷苦无所依</p>
<p>法王出世间　能解众生缚　王莫以此子　自生忧悲患</p>
<p>当忧彼众生　著欲违正法　我今老死坏　远离圣功德</p>
<p>虽得诸禅定　而不获其利　于此菩萨所　竟不闻正法</p>
<p>身坏命终后　必生三难天　王及诸眷属　闻彼仙人说</p>
<p>知其自忧叹　恐怖悉以除　生此奇特子　我心得大安</p>
<p>出家舍世荣　修习仙人道　遂不绍国位　复令我不悦</p>
<p>尔时彼仙人　向王真实说　必如王所虑　当成正觉道</p>
<p>于王眷属中　安慰众心已　自以己神力　腾虚而远逝</p>
<p>尔时白净王　见子奇特相　又闻阿私陀　决定真实说</p>
<p>于子心敬重　珍护兼常念　大赦于天下　牢狱悉解脱</p>
<p>世人生子法　随宜取舍事　依诸经方论　一切悉皆为</p>
<p>生子满十日　安隐心已泰　普祠诸天神　广施于有道</p>
<p>沙门婆罗门　咒愿祈吉福　嚫施诸群臣　及国中贫乏</p>
<p>村城婇女众　牛马象财钱　各随彼所须　一切皆给与</p>
<p>卜择选良时　迁子还本宫　二饭白净牙　七宝庄严舆</p>
<p>杂色珠绞络　明焰极光泽　夫人抱太子　周匝礼天神</p>
<p>然后升宝舆　婇女众随侍　王与诸臣民　一切俱导从</p>
<p>犹如天帝释　诸天众围绕　如摩醯首罗　忽生六面子</p>
<p>设种种众具　供给及请福　今王生太子　设众具亦然</p>
<p>毗沙门天王　生那罗鸠婆　一切诸天众　皆悉大欢喜</p>
<p>王今生太子　迦毗罗卫国　一切诸人民　欢喜亦如是</p>
<p><a name="a02"></a><span style="color:#333399">处宫品第二<span lang="EN-US"></span></span></p>
<p>时白净王家　以生圣子故　亲族名子弟　群臣悉忠良</p>
<p>象马宝车舆　国财七宝器　日日转增胜　随应而集生</p>
<p>无量诸伏藏　自然从地出　清净雪山中　凶狂群白象</p>
<p>不呼自然至　不御自调伏　种种杂色马　形体极端严</p>
<p>朱髦纤长尾　超腾骏若飞　又野之所生　应时自然至</p>
<p>纯色调善牛　肥壮形端正　平步淳香乳　应时悉云集</p>
<p>怨憎者心平　中平益淳厚　素笃增亲密　乱逆悉消除</p>
<p>微风随时雨　雷霆不震裂　种殖不待时　收实倍丰积</p>
<p>五谷鲜香美　轻软易消化　诸有怀孕者　身安体和适</p>
<p>除受四圣种　诸余世间人　资生各自如　无有他求想</p>
<p>无慢无悭嫉　亦无恚害心　一切诸士女　玄同劫诸人</p>
<p>天庙诸寺舍　园林井泉池　一切如天物　应时自然生</p>
<p>合境无饥饿　刀兵疾疫息　国中诸人民　亲族相爱敬</p>
<p>法爱相娱乐　不生染污欲　以义求财物　无有贪利心</p>
<p>为法行惠施　无求反报想　修习四梵行　灭除恚害心</p>
<p>过去摩冕王　生日光太子　举国蒙吉祥　众恶一时息</p>
<p>今王生太子　其德亦复尔　以备众德义　名悉达罗他</p>
<p>时摩耶夫人　见其所生子　端正如天童　众美悉备足</p>
<p>过喜不自胜　命终生天上　大爱瞿昙弥　见太子天童</p>
<p>德貌世奇挺　既生母命终　爱育如其子　子敬亦如母</p>
<p>犹日月火光　从微照渐广　太子长日新　德貌亦复尔</p>
<p>无价栴檀香　阎浮檀名宝　护身神仙药　璎珞庄严身</p>
<p>附庸诸邻国　闻王生太子　奉献诸珍异　牛羊鹿马车</p>
<p>宝器庄严具　助悦太子心　虽有诸严饰　婴童玩好物</p>
<p>太子性安重　形少而心宿　心栖高胜境　不染于荣华</p>
<p>修学诸术艺　一闻超师匠　父王见聪达　深虑踰世表</p>
<p>广访名豪族　风教礼义门　容姿端正女　名耶输陀罗</p>
<p>应嫂太子妃　诱导留其心　太子志高远　德盛貌清明</p>
<p>犹梵天长子　舍那鸠摩罗　贤妃美容貌　窈窕淑妙姿</p>
<p>瑰艳若天后　同处日夜欢　为立清净宫　宏丽极庄严</p>
<p>高峙在虚空　迢遰若秋云　温凉四时适　随时择善居</p>
<p>妓女众围绕　奏合天乐音　勿邻秽声色　令生厌世想</p>
<p>如天犍挞婆　自然宝宫殿　乐女奏天音　声色耀心目</p>
<p>菩萨处高宫　音乐亦如是　父王为太子　静居修纯德</p>
<p>仁慈正法化　亲贤远恶友　心不染恩爱　于欲起毒想</p>
<p>摄情捡诸根　灭除轻躁意　和颜善听讼　慈教厌众心</p>
<p>宣化诸外道　断诸谋逆术　教学济世方　万民得安乐</p>
<p>如令我子安　万民亦如是　事火奉诸神　叉手饮月光</p>
<p>恒水沐浴身　法水澡其心　祈福非存己　唯子及万民</p>
<p>爱言非无义　义言非不爱　爱言非不实　实言非不爱</p>
<p>以有惭愧故　不能如实说　于爱不爱事　不依贪恚想</p>
<p>志存于寂默　平正止诤讼　不以祠天会　胜于断事福</p>
<p>见彼多求众　丰施过其望　心无战争想　以德降怨敌</p>
<p>调一而护七　离七防制五　得三觉了三　知二舍于二</p>
<p>求情得其罪　应死垂仁恕　不加粗恶言　软语而教敕</p>
<p>务施以财物　指授资生路　受学神仙道　灭除怨恚心</p>
<p>名德普流闻　世间永消亡　主匠修明德　率土皆承习</p>
<p>如人心安静　四体诸根从　时白净太子　贤妃耶输陀</p>
<p>年并渐长大　孕生罗侯罗　白净王自念　太子已生子</p>
<p>历世相继嗣　正化无终极　太子既生子　爱子与我同</p>
<p>不复虑出家　但当力修善　我今心大安　无异生天乐</p>
<p>犹若劫初时　仙王所住道　爱行清净业　祠祀不害生</p>
<p>炽然修胜业　王胜梵行胜　宗族财宝胜　勇健伎艺胜</p>
<p>明显照世间　如日千光耀　所以为王者　将为显其子</p>
<p>显子为宗族　荣族以名闻　名高得生天　生天为乐已</p>
<p>已乐智慧增　悟道弘正法　先胜名闻所　受行众妙道</p>
<p>唯愿令太子　爱子不舍家　一切诸国王　生子年尚小</p>
<p>不令王国土　虑其心放逸　纵情著世乐　不能绍王种</p>
<p>今王生太子　随心恣五欲　唯愿乐世荣　不欲令学道</p>
<p>过去菩萨王　其道虽深固　要习世荣乐　生子继宗嗣</p>
<p>然后入山林　修行寂默道</p>
<p><a name="a03"></a><span style="color:#333399">厌患品第三<span lang="EN-US"></span></span></p>
<p>外有诸园林　流泉清凉池　众杂华果树　行列垂玄荫</p>
<p>异类诸奇鸟　奋飞戏其中　水陆四种花　炎色流妙香</p>
<p>伎女因奏乐　弦歌告太子　太子闻音乐　叹美彼园林</p>
<p>内怀甚踊悦　思乐出游观　犹如系狂象　常慕闲旷野</p>
<p>父王闻太子　乐出彼园游　即敕诸群臣　严饰备羽仪</p>
<p>平治正王路　并除诸丑秽　老病形残类　羸劣贫穷苦</p>
<p>无令少乐子　见起厌恶心　庄严悉备已　启请求拜辞</p>
<p>王见太子至　摩头瞻颜色　悲喜情交结　口许而心留</p>
<p>众宝轩饰车　结驷骏平流　贤良善术艺　年少美姿容</p>
<p>妙净鲜花服　同车为执御　街巷散众华　宝缦蔽路傍</p>
<p>垣树列道侧　宝器以庄严　缯盖诸幢幡　缤纷随风扬</p>
<p>观者挟长路　侧身目连光　瞪瞩而不瞬　如并青莲花</p>
<p>臣民悉扈从　如星随宿王　异口同声叹　称庆世希有</p>
<p>贵贱及贫富　长幼及中年　悉皆恭敬礼　唯愿令吉祥</p>
<p>郭邑及田里　闻太子当出　尊卑不待辞　寤寐不相告</p>
<p>六畜不遑收　钱财不及敛　门户不容闭　奔驰走路傍</p>
<p>楼阁堤塘树　窗牖衢巷间　侧身竞容目　瞪瞩观无厌</p>
<p>高观谓投地　步者谓乘虚　意专不自觉　形神若双飞</p>
<p>虔虔恭形观　不生放逸心　圆体□支节　色若莲花敷</p>
<p>今出处园林　愿成圣法仙　太子见修涂　庄严从人众</p>
<p>服乘鲜光泽　欣然心欢悦　国人瞻太子　严仪胜羽从</p>
<p>亦如诸天众　见天太子生　时净居天王　忽然在道侧</p>
<p>变形衰老相　劝生厌离心　太子见老人　惊怪问御者</p>
<p>此是何等人　头白而背偻　目冥身战摇　任杖而羸步</p>
<p>为是身卒变　为受性自尔　御者心踌躇　不敢以实答</p>
<p>净居加神力　令其表真言　色变气虚微　多忧少欢乐</p>
<p>喜忘诸根羸　是名衰老相　此本为婴儿　长养于母乳</p>
<p>及童子嬉游　端正恣五欲　年逝形枯朽　今为老所坏</p>
<p>太子长叹息　而问御者言　但彼独衰老　吾等亦当然</p>
<p>御者又答言　尊亦有此分　时移形自变　必至无所疑</p>
<p>少壮无不老　举世知而求　菩萨久修习　清净智慧业</p>
<p>广殖诸德本　愿果华于今　闻说衰老苦　战栗身毛竖</p>
<p>雷霆霹雳声　群兽怖奔走　菩萨亦如是　震怖长嘘息</p>
<p>系心于老苦　颔头而瞪瞩　念此衰老苦　世人何爱乐</p>
<p>老相之所坏　触类无所择　虽有壮色力　无一不迁变</p>
<p>目前见证相　如何不厌离　菩萨谓御者　宜速回车还</p>
<p>念念衰老至　园林何足欢　受命即风驰　飞轮旋本宫</p>
<p>心存朽暮境　如归空冢间　触事不留情　所居无暂安</p>
<p>王闻子不悦　劝令重出游　即敕诸群臣　庄严复胜前</p>
<p>天复化病人　守命在路傍　身瘦而腹大　呼吸长喘息</p>
<p>手脚挛枯燥　悲泣而呻吟　太子问御者　此复何等人</p>
<p>对曰是病者　四大俱错乱　羸劣无所堪　转侧恃仰人</p>
<p>太子闻所说　即生哀愍心　问唯此人病　余亦当复尔</p>
<p>对曰此世间　一切俱亦然　有身必有患　愚痴乐朝欢</p>
<p>太子闻其说　即生大恐怖　身心悉战动　譬如扬波月</p>
<p>处斯大苦器　云何能自安　呜呼世间人　愚惑痴闇障</p>
<p>病贼至无期　而生喜乐心　于是回车还　愁忧念病苦</p>
<p>如人被打害　卷身待杖至　静息于闲宫　专求反世乐</p>
<p>王复闻子还　敕问何因缘　对曰见病人　王怖犹失身</p>
<p>深责治路者　心结口不言　复增伎女众　音乐倍胜前</p>
<p>以此悦视听　乐俗不厌家　昼夜进声色　其心未始欢</p>
<p>王自出游历　更求胜妙园　简择诸婇女　美艳极恣颜</p>
<p>谄黠能奉事　容媚能惑人　增修王御道　防制诸不净</p>
<p>并敕善御者　瞻察择路行　时彼净居天　复化为死人</p>
<p>四人共持舆　现于菩萨前　余人悉不觉　菩萨御者见</p>
<p>问此何等舆　幡花杂庄严　从者悉忧戚　散发号哭随</p>
<p>天神教御者　对曰为死人　诸根坏命断　心散念识离</p>
<p>神逝形干燥　挺直如枯木　亲戚诸朋友　恩爱素缠绵</p>
<p>今悉不喜见　远弃空冢间　太子闻死声　悲痛心交结</p>
<p>问唯此人死　天下亦俱然　对曰普皆尔　夫始必有终</p>
<p>长幼及中年　有身莫不坏　太子心惊怛　身垂车轼前</p>
<p>息殆绝而叹　世人一何误　公见身磨灭　犹尚放逸生</p>
<p>心非枯木石　曾不虑无常　即敕回车还　非复游戏时</p>
<p>命绝死无期　如何纵心游　御者奉王敕　畏怖不敢旋</p>
<p>正御疾驱驰　径往至彼园　林流满清净　嘉木悉敷荣</p>
<p>灵禽杂奇兽　飞走欣和鸣　光耀悦耳目　犹天难陀园</p>
<p><a name="a04"></a><span style="color:#333399">离欲品第四<span lang="EN-US"></span></span></p>
<p>太子入园林　众女来奉迎　并生希遇想　竞媚进幽诚</p>
<p>各尽伎姿态　供侍随所宜　或有执手足　或遍摩其身</p>
<p>或复对言笑　或现忧戚容　规以悦太子　令生爱乐心</p>
<p>众女见太子　光颜状天身　不假诸饰好　素体踰庄严</p>
<p>一切皆瞻仰　谓月天子来　种种设方便　不动菩萨心</p>
<p>更互相顾视　抱愧寂无言　有婆罗门子　名曰优陀夷</p>
<p>谓诸婇女言　汝等悉端正　聪明多技术　色力亦不常</p>
<p>兼解诸世间　隐秘随欲方　容色世希有　状如王女形</p>
<p>天见舍妃后　神仙为之倾　如何人王子　不能感其情</p>
<p>今此王太子　持心虽坚固　清净德纯备　不胜女人力</p>
<p>古昔孙陀利　能坏大仙人　令习于爱欲　以足蹈其顶</p>
<p>长苦行瞿昙　亦为天后坏　胜渠仙人子　习欲随淞流</p>
<p>毗尸婆梵仙　修道十千岁　深著于天后　一日顿破坏</p>
<p>如彼诸美女　力胜诸梵行　况汝等技术　不能感王子</p>
<p>当更勤方便　勿令绝王嗣　女人性虽贱　尊荣随胜天</p>
<p>何不尽其术　令彼生染心　尔时婇女众　庆闻优陀说</p>
<p>增其踊悦心　如鞭策良马　往到太子前　各进种种术</p>
<p>歌舞或言笑　扬眉露白齿　美目相眄睐　轻衣现素身</p>
<p>妖摇而徐步　诈亲渐习近　情欲实其心　兼奉大王旨</p>
<p>慢形媟隐陋　忘其惭愧情　太子心坚固　傲然不改容</p>
<p>犹如大龙象　群象众园绕　不能乱其心　处众若闲居</p>
<p>犹如天帝释　诸天女围绕　太子在园林　围绕亦如是</p>
<p>或为整衣服　或为洗手足　或以香涂身　或以华严饰</p>
<p>或为贯璎珞　或有扶抱身　或为安枕席　或倾身密语</p>
<p>或世俗调戏　或说众欲事　或作诸欲形　规以动其心</p>
<p>菩萨心清净　坚固难可转　闻诸婇女说　不忧亦不喜</p>
<p>倍生厌思惟　叹此为奇怪　始知诸女人　欲心盛如是</p>
<p>不知少壮色　俄顷老死坏　哀哉此大惑　愚痴覆其心</p>
<p>当思老病死　昼夜勤勖励　锋刃临其颈　如何犹嬉笑</p>
<p>见他老病死　不知自观察　是则泥木人　当有何心虑</p>
<p>如空野双树　华叶俱茂盛　一已被斩伐　第二不知怖</p>
<p>此等诸人辈　无心亦如是　尔时优陀夷　来至太子所</p>
<p>见宴默禅思　心无五欲想　即白太子言　大王先见敕</p>
<p>为子作良友　今当奉诚言　朋友有三种　能除不饶益</p>
<p>成人饶益事　遭难不遗弃　我既名善友　弃舍丈夫义</p>
<p>言不尽所怀　何名为三益　今故说真言　以表我丹诚</p>
<p>年在于盛时　容色得充备　不重于女人　斯非胜人体</p>
<p>正使无实心　宜应方便纳　当生软下心　随顺取其意</p>
<p>爱欲增憍慢　无过于女人　且今心虽背　法应方便随</p>
<p>顺女心为乐　顺为庄严具　若人离于顺　如树无花果</p>
<p>何故应随顺　摄受其事故　已得难得境　勿起轻易想</p>
<p>欲为最第一　天犹不能忘　帝释尚私通　瞿昙仙人妻</p>
<p>阿伽陀仙人　长夜修苦行　为以求天后　而遂愿不果</p>
<p>婆罗堕仙人　及与月天子　婆罗舍仙人　与迦宾阇罗</p>
<p>如是比众多　悉为女人坏　况今自境界　而不能娱乐</p>
<p>宿世殖德本　得此妙众具　世间皆乐著　而心反不珍</p>
<p>尔时王太子　闻友优陀夷　甜辞利口辩　善说世间相</p>
<p>答言优陀夷　感汝诚心说　我今当语汝　且复留心听</p>
<p>不薄妙境界　亦知世人乐　但见无常相　故生患累心</p>
<p>若此法常存　无老病死苦　我亦应受乐　终无厌离心</p>
<p>若令诸女色　至竟无衰变　爱欲虽为过　犹可留人情</p>
<p>人有老病死　彼应自不乐　何况于他人　而生染著心</p>
<p>非常五欲境　自身俱亦然　而生爱乐心　此则同禽兽</p>
<p>汝所引诸仙　习著五欲者　彼即可厌患　习欲故磨灭</p>
<p>又称彼胜士　乐著五欲境　亦复同磨灭　当知彼非胜</p>
<p>若言假方便　随顺习近者　习则真染著　何名为方便</p>
<p>虚诳伪随顺　是事我不为　真实随顺者　是则为非法</p>
<p>此心难裁抑　随事即生著　著则不见过　如何方便随</p>
<p>处顺而心乖　此理我不见　如是老病死　大苦之积聚</p>
<p>令我坠其中　此非知识说　呜呼优陀夷　真为大肝胆</p>
<p>生老病死患　此苦甚可畏　眼见悉朽坏　而犹乐追逐</p>
<p>今我至儜劣　其心亦狭小　思惟老病死　卒至不预期</p>
<p>昼夜忘睡眠　何由习五欲　老病死炽然　决定至无疑</p>
<p>犹不知忧戚　真为木石心　太子为优陀　种种巧方便</p>
<p>说欲为深患　不觉至日暮　时诸婇女众　伎乐庄严具</p>
<p>一切悉无用　惭愧还入城　太子见园林　庄严悉休废</p>
<p>伎女尽还归　其处尽虚寂　倍增非常想　俯仰还本宫</p>
<p>父王闻太子　心绝于五欲　极生大忧苦　如利刺贯心</p>
<p>即召诸群臣　问欲设何方　咸言非五欲　所能留其心</p>
<p><a name="a05"></a><span style="color:#333399">出城品第五<span lang="EN-US"></span></span></p>
<p>王复增种种　胜妙五欲具　昼夜以娱乐　冀悦太子心</p>
<p>太子深厌离　了无爱乐情　但思生死苦　如被箭师子</p>
<p>王使诸大臣　贵族名子弟　年少胜姿颜　聪慧执礼仪</p>
<p>昼夜同游止　以取太子心　如是未几时　启王复出游</p>
<p>服乘骏足马　众宝具庄严　与诸贵族子　围绕俱出城</p>
<p>譬如四种华　日照悉开敷　太子耀神景　羽从悉蒙光</p>
<p>出城游园林　修路广且平　树木花果茂　心乐遂忘归</p>
<p>路傍见耕人　垦壤杀诸虫　其心生悲恻　痛踰刺贯心</p>
<p>又见彼农夫　勤苦形枯悴　蓬发而流汗　尘土坌其身</p>
<p>耕牛亦疲困　吐舌而急喘　太子性慈悲　极生怜愍心</p>
<p>慨然兴长叹　降身委地坐　观察此众苦　思惟生灭法</p>
<p>呜呼诸世间　愚痴莫能觉　安慰诸人众　各令随处坐</p>
<p>自荫阎浮树　端坐正思惟　观察诸生死　起灭无常变</p>
<p>心定安不动　五欲廓云消　有觉亦有观　入初无漏禅</p>
<p>离欲生喜乐　正受三摩提　世间甚辛苦　老病死所坏</p>
<p>终身受大苦　而不自觉知　厌他老病死　此则为大患</p>
<p>我今求胜法　不应同世间　自婴老病死　而反恶他人</p>
<p>如是真实观　少壮色力寿　新新不暂停　终归磨灭法</p>
<p>不喜亦不忧　不疑亦不乱　不眠不著欲　不坏不嫌彼</p>
<p>寂静离诸盖　慧光转增明　尔时净居天　化为比丘形</p>
<p>来诣太子所　太子敬起迎　问言汝何人　答言是沙门</p>
<p>畏厌老病死　出家求解脱　众生老病死　变坏无暂停</p>
<p>故我求常乐　无灭亦无生　怨亲平等心　不务于财色</p>
<p>所安唯山林　空寂无所营　尘想既已息　萧条倚空闲</p>
<p>精粗无所择　乞求以支身　即于太子前　轻举腾虚逝</p>
<p>太子心欢喜　惟念过去佛　建立此威仪　遗像见于今</p>
<p>端坐正思惟　即得正法念　当作何方便　遂心长出家</p>
<p>敛情抑诸根　徐起还入城　眷属悉随从　谓止不远逝</p>
<p>内密兴愍念　方欲超世表　形虽随路归　心实留山林</p>
<p>犹如系狂象　常念游旷野　太子时入城　士女挟路迎</p>
<p>老者愿为子　少愿为夫妻　或愿为兄弟　诸亲内眷属</p>
<p>若当从所愿　诸集悕望断　太子心欢喜　忽闻断集声</p>
<p>若当从所愿　斯愿要当成　深思断集乐　增长涅槃心</p>
<p>身如金山峰　□臂如象手　其音若春雷　绀眼譬牛王</p>
<p>无尽法为心　面如满月光　师子王游步　徐入于本宫</p>
<p>犹如帝释子　心敬形亦恭　往诣父王所　稽首问和安</p>
<p>并启生死畏　哀请求出家　一切诸世间　合会要别离</p>
<p>是故愿出家　欲求真解脱　父王闻出家　心即大战惧</p>
<p>犹如大狂象　动摇小树枝　前执太子手　流泪而告言</p>
<p>且止此所说　未是依法时　少壮心动摇　行法多生过</p>
<p>奇特五欲境　心尚未厌离　出家修苦行　未能决定心</p>
<p>空闲旷野中　其心未寂灭　汝心虽乐法　未若我是时</p>
<p>汝应领国事　令我先出家　弃父绝宗嗣　此则为非法</p>
<p>当息出家心　受习世间法　安乐善名闻　然后可出家</p>
<p>太子恭逊辞　复启于父王　惟为保四事　当息出家心</p>
<p>保子命常存　无病不衰老　众具不损减　奉命停出家</p>
<p>父王告太子　汝勿说此言　如此四事者　谁能保令无</p>
<p>汝求此四愿　正为人所笑　且停出家心　服习于五欲</p>
<p>太子复启王　四愿不可保　应听子出家　愿不为留难</p>
<p>子在被烧舍　如何不听出　分析为常理　孰能不听求</p>
<p>脱当自磨灭　不如以法离　若不以法离　死至孰能持</p>
<p>父王知子心　决定不可转　但当尽力留　何须复多言</p>
<p>更增诸婇女　上妙五欲乐　昼夜苦防卫　要不令出家</p>
<p>国中诸群臣　来诣太子所　广引诸礼律　劝令顺王命</p>
<p>太子见父王　悲感泣流泪　且还本宫中　端坐默思惟</p>
<p>宫中诸婇女　亲近围绕侍　伺候瞻颜色　瞩目不暂瞬</p>
<p>犹若秋林鹿　端视彼猎师　太子正容貌　犹若真金山</p>
<p>伎女共瞻察　听教候音颜　敬畏察其心　犹彼林中鹿</p>
<p>渐已至日暮　太子处幽夜　光明甚辉耀　如日照须弥</p>
<p>坐于七宝座　薰以妙栴檀　婇女众围绕　奏犍挞婆音</p>
<p>如毗沙门子　众妙天乐声　太子心所念　第一远离乐</p>
<p>虽作众妙音　亦不在其怀　时净居天子　知太子时至</p>
<p>决定应出家　忽然化来下　厌诸伎女众　悉皆令睡眠</p>
<p>容仪不敛摄　委纵露丑形　惛睡互低仰　乐器乱纵横</p>
<p>傍倚或反侧　或复似投深　缨络如曳锁　衣裳绞缚身</p>
<p>抱琴而偃地　犹若受苦人　黄绿衣流散　如摧迦尼华</p>
<p>纵体倚壁眠　状若悬角弓　或手攀窗牖　如似绞死尸</p>
<p>频呻长欠呿　魇呼涕流涎　蓬头露丑形　见若颠狂人</p>
<p>华鬘垂覆面　或以面掩地　或举身战掉　犹若独摇鸟</p>
<p>委身更相枕　手足互相加　或颦蹙皱眉　或合眼开口</p>
<p>种种身散乱　狼籍犹横尸　时太子端坐　观察诸婇女</p>
<p>先皆极端严　言笑心谄黠　妖艳巧姿媚　而今悉丑秽</p>
<p>女人性如是　云何可亲近　沐浴假缘饰　诳惑男子心</p>
<p>我今已觉了　决定出无疑　尔时净居天　来下为开门</p>
<p>太子时徐起　出诸婇女间　踟蹰于内阁　而告车匿言</p>
<p>吾今心渴仰　欲饮甘露泉　被马速牵来　欲至不死乡</p>
<p>自知心决定　坚固誓庄严　婇女本端正　今悉见丑形</p>
<p>门户先关闭　今已悉自开　观此诸瑞相　第一义之筌</p>
<p>车匿内思惟　应奉太子教　脱令父王知　复应深罪责</p>
<p>诸天加神力　不觉牵马来　平乘骏良马　众宝镂乘具</p>
<p>高翠长髦尾　局背短毛耳　鹿腹鹅王颈　额广圆瓠鼻</p>
<p>龙咽臗臆方　具足驎骥相　太子抚马颈　摩身而告言</p>
<p>父王常乘汝　临敌辄胜怨　吾今欲相依　远涉甘露津</p>
<p>战斗多众旅　荣乐多伴游　商人求珍宝　乐从者亦众</p>
<p>遭苦良友难　求法必寡朋　堪此二友者　终获于吉安</p>
<p>吾今欲出游　为度苦众生　汝今欲自利　兼济诸群萌</p>
<p>宜当竭其力　长驱勿疲惓　劝已徐跨马　理辔倏晨征</p>
<p>人状日殿流　马如白云浮　束身不奋迅　屏气不喷鸣</p>
<p>四神来捧足　潜密寂无声　重门固关钥　天神令自开</p>
<p>敬重无过父　爱深莫踰子　内外诸眷属　恩爱亦缠绵</p>
<p>遣情无遗念　飘然超出城　清净莲花目　从淤泥中生</p>
<p>顾瞻父王宫　而说告离篇　不度生老死　永无游此缘</p>
<p>一切诸天众　虚空龙鬼神　随喜称善哉　唯此真谛言</p>
<p>诸天龙神众　庆得难得心　各以自力光　引导助其明</p>
<p>人马心俱锐　奔逝若流星　东方犹未晓　已进三由旬</p>
<p>佛所行赞卷第一</p>
<p><a name="a06"></a><span style="color:#333399">佛所行赞（亦云佛本行经）卷第二<span lang="EN-US"></span></span></p>
<p><span style="color:#333399">车匿还品第六<span lang="EN-US"></span></span></p>
<p>须臾夜已过　众生眼光出　顾见林树间　跋伽仙人处</p>
<p>林流极清旷　禽兽亲附人　太子见心喜　形劳自然息</p>
<p>此则为祥瑞　必获未曾利　又见彼仙人　是所应供养</p>
<p>并自护其仪　灭除高慢迹　下马手摩头　汝今已度我</p>
<p>慈目视车匿　犹清凉水洗　骏足驰若飞　汝常系马后</p>
<p>感汝深敬勤　精勤无懈惓　余事不足计　唯取汝真心</p>
<p>心敬形堪勤　此二今始见　人有心至诚　身力无所堪</p>
<p>力堪心不至　汝今二俱备　捐弃世荣利　进步随我来</p>
<p>何人不向利　无利亲戚离　汝今空随我　不求现世报</p>
<p>夫人生育子　为以绍宗嗣　所以奉敬王　为以报恩养</p>
<p>一切皆求利　汝独背利游　至言不烦多　今当略告汝</p>
<p>汝事我已毕　今且乘马还　自我长夜来　所求处今得</p>
<p>即脱宝璎珞　以授于车匿　具持是赐汝　以慰汝忧悲</p>
<p>宝冠顶摩尼　光明照其身　即脱置掌中　如日曜须弥</p>
<p>车匿持此珠　还归父王所　持珠礼王足　以表我虔心</p>
<p>为我启请王　愿舍爱恋情　为脱生老死　故入苦行林</p>
<p>亦不求生天　非无仰恋心　亦不怀结恨　唯欲舍忧悲</p>
<p>长夜集恩爱　要当有别离　以有当离故　故求解脱因</p>
<p>若得解脱者　永无离亲期　为断忧出家　勿为子生忧</p>
<p>五欲为忧根　应忧著欲者　乃祖诸胜王　坚固志不移</p>
<p>今我袭余财　唯法舍非宜　夫人命终时　财产悉遗子</p>
<p>子多贪俗利　而我乐法财　若言年少壮　非是游学时</p>
<p>当知求正法　无时非为时　无常无定期　死怨常随伺</p>
<p>是故我今日　决定求法时　如上诸所启　汝悉为我宣</p>
<p>唯愿今父王　不复我顾恋　若以形毁我　令王割爱者</p>
<p>汝慎勿惜言　使王念不绝　车匿奉教敕　悲塞情惛迷</p>
<p>合掌而胡跪　还答太子言　如敕具宣言　恐更增忧悲</p>
<p>忧悲增转深　如象溺深泥　决定恩爱乖　有心孰不哀</p>
<p>金石尚摧碎　何况溺哀情　太子长深宫　少乐身细软</p>
<p>投身刺棘林　苦行安可堪　初命我索马　下情甚不安</p>
<p>天神见驱逼　命我速庄严　何意令太子　决定舍深宫</p>
<p>迦毗罗卫国　合境生悲痛　父王年已老　念子爱亦深</p>
<p>决定舍出家　此则非所应　邪见无父母　此则无复论</p>
<p>瞿昙弥长养　乳哺形枯干　慈爱难可忘　莫作背恩人</p>
<p>婴儿功德母　胜族能奉事　得胜而复弃　此则非胜人</p>
<p>耶输陀胜子　嗣国掌正法　厥年尚幼少　是亦不应舍</p>
<p>已违舍父王　及宗亲眷属　勿复遗弃我　要不离尊足</p>
<p>我心怀汤火　不堪独还国　今于空野中　弃捐太子归</p>
<p>则同须曼提　弃舍于罗摩　今若独还宫　白王当何言</p>
<p>合宫同见责　复以何辞答　太子向告我　随方便形毁</p>
<p>牟尼功德所　云何而虚说　我深惭愧故　舌亦不能言</p>
<p>设使有所说　天下谁复信　若言月光热　世间有信者</p>
<p>脱有信太子　所行非法行　太子心柔软　常慈悲一切</p>
<p>深爱而弃舍　此则违宿心　愿可思还宫　以慰我愚诚</p>
<p>太子闻车匿　悲切苦谏言　心安转坚固　而复告之曰</p>
<p>汝今为我故　而生别离苦　当舍此悲念　且自慰其心</p>
<p>众生各异趣　乖离理自常　纵令我今日　不舍诸亲族</p>
<p>死至形神乖　当复云何留　慈母怀妊我　深爱常抱苦</p>
<p>生已即命终　竟不蒙子养　存亡各异路　今为何处求</p>
<p>旷野茂高树　众鸟群聚栖　暮集晨必散　世间离亦然</p>
<p>浮云兴高山　四集盈虚空　俄而复消散　人理亦复然</p>
<p>世间本自乖　暂会恩爱缠　如梦中聚散　不应计我亲</p>
<p>譬如春生树　渐长柯叶茂　秋霜遂零落　同体尚分离</p>
<p>况人暂合会　亲戚岂常俱　汝且息忧苦　顺我教而归</p>
<p>归意犹存我　且归后更还　迦毗罗卫人　闻我心决定</p>
<p>顾遗念我者　汝当宣我言　越度生死海　然后当来还</p>
<p>情愿若不果　身灭山林间　白马闻太子　发斯真实言</p>
<p>屈膝而舐足　长息泪流连　轮掌网鞔手　顺摩白马顶</p>
<p>汝莫生忧悲　我今忏谢汝　良马之勤劳　其功今已毕</p>
<p>恶道苦长息　妙果现于今　众宝庄严剑　车匿常执随</p>
<p>太子拔利剑　如龙曜光明　宝冠笼玄发　合剃置空中</p>
<p>上升凝虚境　飘若鸾鸟翔　忉利诸天下　执发还天宫</p>
<p>常欲奉事足　况今得顶发　尽心加供养　至于正法尽</p>
<p>太子时自念　庄严具悉除　唯有素缯衣　犹非出家仪</p>
<p>时净居天子　知太子心念　化为猎师像　持弓佩利箭</p>
<p>身被袈裟衣　径至太子前　太子念此衣　染色清净服</p>
<p>仙人上标饰　猎者非所应　即呼猎师前　软语而告曰</p>
<p>汝于此衣服　贪爱似不深　以我身上服　与汝相贸易</p>
<p>猎师白太子　非不惜此衣　用谋诸群鹿　诱之令见趣</p>
<p>苟是汝所须　今当与交易　猎者既贸衣　还自复天身</p>
<p>太子及车匿　见生奇特想　此必无事衣　定非世人服</p>
<p>内心大欢喜　于衣倍增敬　即与车匿别　被著袈裟衣</p>
<p>犹若青绛云　围绕日月轮　安详而谛步　入于仙人窟</p>
<p>车匿自随瞩　渐隐不复见　太子舍父王　眷属及我身</p>
<p>爱著袈裟衣　入于苦行林　举首仰呼天　迷闷而僻地</p>
<p>起抱白马颈　望绝随路归　徘徊屡反顾　形往心反驰</p>
<p>或沉思失魂　或俯仰垂身　或倒而复起　悲泣随路还</p>
<p><a name="a07"></a><span style="color:#333399">入苦行林品第七<span lang="EN-US"></span></span></p>
<p>太子遣车匿　将入仙人处　端严身光曜　普照苦行林</p>
<p>具足一切义　随义而之彼　譬如师子王　入于群兽中</p>
<p>俗容悉已舍　唯见道真形　彼诸学仙士　忽睹未曾见</p>
<p>懔然心惊喜　合掌端目瞩　男女随执事　即视不改仪</p>
<p>如天观帝释　瞪视目不瞬　诸仙不移足　瞪视亦复然</p>
<p>任重手执作　瞻敬不释事　如牛在辕轭　形来而心依</p>
<p>俱学神仙者　咸说未曾见　孔雀等众鸟　乱声而翔鸣</p>
<p>持鹿戒梵志　随鹿游山林　粗性鹿睒旸　见太子端视</p>
<p>随鹿诸梵志　端视亦复然　甘蔗灯重明　犹如初日光</p>
<p>能感群乳牛　增出甜香乳　彼诸梵志等　惊喜传相告</p>
<p>为八婆薮天　为二阿湿波　为第六魔王　为梵迦夷天</p>
<p>为日月天子　而来下此耶　要是所应敬　奔竞来供养</p>
<p>太子亦谦下　敬辞以问讯　菩萨遍观察　林中诸梵志</p>
<p>种种修福业　悉求生天乐　问长宿梵志　所行真实道</p>
<p>今我初至此　未知行何法　随事而请问　愿为我解说</p>
<p>尔时彼二生　具以诸苦行　及与苦行果　次第随事答</p>
<p>非聚落所出　清净水生物　或食根茎叶　或复食华果</p>
<p>种种各异道　服食亦不同　或习于鸟生　两足钳取食</p>
<p>有随鹿食草　吸风蟒陀仙　木石舂不食　两齿啮为痕</p>
<p>或乞食施人　取残而自食　或常水沐头　或复奉事火</p>
<p>水居习鱼仙　如是等种种　梵志修苦行　寿终得生天</p>
<p>以因苦行故　当得安乐果　两足尊贤士　闻此诸苦行</p>
<p>不见真实义　内心不欣悦　思惟哀念彼　心口自相告</p>
<p>哀哉大苦行　唯求人天报　轮回向生死　苦多而果少</p>
<p>违亲舍胜境　决定求天乐　虽免于小苦　终为大苦缚</p>
<p>自枯槁其形　修行诸苦行　而求于受生　增长五欲因</p>
<p>不观生死故　以苦而求苦　一切众生类　心常畏于死</p>
<p>精勤求受生　生已会当死　虽复畏于苦　而长没苦海</p>
<p>此生极疲劳　将生复不息　任苦求现乐　求生天亦劳</p>
<p>求乐心下劣　俱堕于非义　方于极鄙劣　精勤则为胜</p>
<p>未若修智慧　两舍永无为　苦身是法者　安乐为非法</p>
<p>行法而后乐　因法果非法　身所行起灭　皆由心意力</p>
<p>若离心意者　此身如枯木　是故当调心　心调形自正</p>
<p>食净为福者　禽兽贫穷子　常食于果叶　斯等应有福</p>
<p>若言善心起　苦行为福因　彼诸安乐行　何不善心起</p>
<p>乐非善心起　善亦非苦因　若彼诸外道　以水为净者</p>
<p>乐水居众生　恶业能常净　彼本功德仙　所可住止处</p>
<p>功德仙住故　普世之所重　应尊彼功德　不应重其处</p>
<p>如是广说法　遂至日云暮　见有事火者　或钻或吹然</p>
<p>或有酥油洒　或举声咒愿　如是竟日夜　观察彼所行</p>
<p>不见真实义　则便欲舍去　时彼诸梵志　悉来请留住</p>
<p>眷仰菩萨德　无不勤劝请　汝从非法处　来至正法林</p>
<p>而复欲弃舍　是故劝请留　诸长宿梵志　蓬发服草衣</p>
<p>追随菩萨后　愿请小留神　菩萨见诸老　随逐身疲劳</p>
<p>止住一树下　安慰遣令还　梵志诸长幼　围绕合掌请</p>
<p>汝忽来至此　园林妙充满　而今弃舍去　遂成丘旷野</p>
<p>如人爱寿命　不欲舍其身　我等亦如是　唯愿小留住</p>
<p>此处诸梵志　王仙及天仙　皆依于此处　又邻雪山侧</p>
<p>增长人苦行　其处莫过此　众多诸学士　由此路生天</p>
<p>求福学仙者　皆从此已北　摄受于正法　慧者不游南</p>
<p>若汝见我等　懈怠不精进　行诸不净法　而不乐住者</p>
<p>我等悉应去　汝可留止此　此诸梵志等　常求苦行伴</p>
<p>汝为苦行长　云何相弃舍　若能止住此　奉事如帝释</p>
<p>亦如天奉事　毗梨诃钵低　菩萨向梵志　说己心所期</p>
<p>我修正方便　唯欲灭诸有　汝等心质直　行法亦寂默</p>
<p>亲念于来宾　我心实爱乐　美说感人怀　闻者皆沐浴</p>
<p>闻汝等所说　增我乐法情　汝等悉归我　以为法良朋</p>
<p>而今弃舍汝　其心甚怅然　先违本亲属　今与汝等乖</p>
<p>合会别离苦　其苦等无异　非我心不乐　亦不见他过</p>
<p>但汝等苦行　悉求生天乐　我求灭三有　形背而心乖</p>
<p>汝等所行法　自习先师业　我为灭诸集　以求无集法</p>
<p>是故于此林　永无久停理　尔时诸梵志　闻菩萨所说</p>
<p>真实有义言　辞辩理高胜　其心大欢喜　倍深加宗敬</p>
<p>时有一梵志　常卧尘土中　萦发衣树皮　黄眼修高鼻</p>
<p>而白菩萨言　志固智慧明　决定了生过　善知离生安</p>
<p>祠祀祈天神　及种种苦行　悉求生天乐　未离贪欲境</p>
<p>能与贪欲争　志求真解脱　此则为丈夫　决定正觉士</p>
<p>斯处不足留　当至频陀山　彼有大牟尼　名曰阿罗蓝</p>
<p>唯彼得究竟　第一增胜眼　汝当往诣彼　得闻真实道</p>
<p>能使心悦者　必当行其法　我观汝志乐　恐亦非所安</p>
<p>当复舍彼游　更求余多闻　隆鼻广长目　丹唇素利齿</p>
<p>薄肤面光泽　朱舌长软薄　如是众妙相　悉饮尔炎水</p>
<p>当度不测深　世间无有比　耆旧诸仙人　不得者当得</p>
<p>菩萨领其言　与诸仙人别　彼诸仙人众　右绕各辞还</p>
<p><a name="a08"></a><span style="color:#333399">合宫忧悲品第八<span lang="EN-US"></span></span></p>
<p>车匿牵马还　望绝心悲塞　随路号泣行　不能自开割</p>
<p>先与太子俱　一宿之径路　今舍太子还　生夺天荫故</p>
<p>徘徊心顾恋　八日乃至城　良马素体骏　奋迅有威相</p>
<p>踯躅顾瞻仰　不睹太子形　流泪四体垂　憔悴失光泽</p>
<p>旋转恸悲鸣　日夜忘水草　遗失救世主　还归迦毗罗</p>
<p>国土悉廓然　如入空聚落　如日隐须弥　举世悉曛冥</p>
<p>泉池不澄清　华果不荣茂　巷路诸士女　忧戚失欢容</p>
<p>车匿与白马　怅怏行不前　问事不能答　迟迟若尸行</p>
<p>众见车匿还　不见释王子　举声大号泣　如弃罗摩还</p>
<p>有人来路傍　倾身问车匿　王子世所爱　举国人之命</p>
<p>汝辄盗将去　今为何所在　车匿抑悲心　而答众人言</p>
<p>我眷恋追逐　不舍于王子　王子捐弃我　并舍俗威仪</p>
<p>剃头被法服　遂入苦行林　众人闻出家　惊起奇特想</p>
<p>呜咽而啼泣　涕泪交流下　各各相告语　我等作何计</p>
<p>众人咸议言　悉当追随去　如人命根坏　身死形神离</p>
<p>王子是我命　失命我岂生　此邑成丘林　彼林城郭邑</p>
<p>此城失威德　如杀毗梨多　城内诸士女　虚传王子还</p>
<p>奔驰出路上　唯见马空归　莫知其存亡　悲泣种种声</p>
<p>车匿步牵马　歔欷垂泪还　失太子忧悲　加增怖惧心</p>
<p>如战士破敌　执怨送王前　入门泪雨下　满目无所见</p>
<p>仰天大啼哭　白马亦悲鸣　宫中杂鸟兽　内厩诸群马</p>
<p>闻白马悲鸣　长鸣而应之　谓呼太子还　不见而绝声</p>
<p>后宫诸婇女　闻马鸟兽鸣　乱发面萎黄　形瘦唇口干</p>
<p>弊衣不浣濯　垢秽不浴身　悉舍庄严具　毁悴不鲜明</p>
<p>举体无光耀　犹如细小星　衣裳坏褴缕　状如被贼形</p>
<p>见车匿白马　涕泣绝望归　感结而号啕　犹如新丧亲</p>
<p>狂乱而搔扰　如牛失其道　大爱瞿昙弥　闻太子不还</p>
<p>竦身自投地　四体悉伤坏　犹如狂风摧　金色芭蕉树</p>
<p>又闻子出家　长叹增悲感　右旋细软发　一孔一发生</p>
<p>黑净鲜光泽　平住而洒地　何意合天冠　剃著草土中</p>
<p>□臂师子步　修广牛王目　身光黄金炎　方臆梵音声</p>
<p>持是上妙相　入于苦行林　世间何薄福　失斯圣地主</p>
<p>妙网柔软足　清净莲花色　土石刺棘林　云何而可蹈</p>
<p>生长于深宫　温衣细软服　沐浴以香汤　末香以涂身</p>
<p>今则置风露　寒暑安可堪　华族大丈夫　标挺胜多闻</p>
<p>德备名称高　常施无所求　云何忽一朝　乞食以活身</p>
<p>清净宝床卧　奏乐以觉惛　岂能山树间　草土以籍身</p>
<p>念子心悲痛　闷绝而躄地　侍人扶令起　为拭其目泪</p>
<p>其余诸夫人　忧苦四体垂　内感心惨结　不动如画人</p>
<p>时耶输陀罗　深责车匿言　生亡我所钦　今为在何所</p>
<p>人马三共行　今唯二来归　我心极惶怖　战栗不自安</p>
<p>终是不正人　不昵非善友　不吉纵强暴　应笑用啼为</p>
<p>将去而啼还　反覆不相应　爱念自在伴　随欲恣心作</p>
<p>故使圣王子　一去不复归　汝今应大喜　作恶已果成</p>
<p>宁近智慧怨　不习愚痴友　假名为良朋　内实怀怨结</p>
<p>今此胜王家　一旦悉破坏　此诸贵夫人　忧悴毁形好</p>
<p>涕泣气息绝　雨泪横流下　夫主尚在世　依止如雪山</p>
<p>安意如大地　忧悲殆至死　况此窗牖中　悲泣长叫者</p>
<p>生亡其所天　是苦何可堪　告马汝无义　夺人心所重</p>
<p>犹如闇冥中　怨贼劫珍宝　乘汝战斗时　刀刃锋利箭</p>
<p>一切悉能堪　今有何不忍　一族之殊胜　强夺我心去</p>
<p>汝是弊恶虫　造诸不正业　今日大呜呼　声满于王宫</p>
<p>先劫我所念　尔时何以哑　若尔时有声　举宫悉应觉</p>
<p>尔时若觉者　不生今苦恼　车匿闻苦言　饮气而息结</p>
<p>收泪合掌答　愿听我自陈　莫嫌责白马　亦莫恚于我</p>
<p>我等悉无过　天神之所为　我极畏王法　天神所驱逼</p>
<p>速牵马与之　俱去疾如飞　厌气令无声　足亦不触地</p>
<p>城门自然开　虚空自然明　斯皆天神力　岂是我所为</p>
<p>耶输陀闻说　心生奇特想　天神之所为　非是斯等咎</p>
<p>嫌责心消除　炽然大苦息　僻地称怨叹　双输鸟分乖</p>
<p>我今失依怙　同法行生离　乐法舍同行　何处更求法</p>
<p>古昔诸先胜　大快见王等　斯皆夫妻俱　学道游林野</p>
<p>而今舍于我　为求何等法　梵志祠祀典　夫妻必同行</p>
<p>同行法为因　终则同受报　汝何独法悭　弃我而只游</p>
<p>或见我嫉恶　更求无嫉者　或当嫌薄我　更求净天女</p>
<p>为何胜德色　修习于苦行　以我薄命故　夫妻生别离</p>
<p>罗侯罗何故　不蒙于膝下　呜呼不吉士　貌柔而心刚</p>
<p>胜族盛光荣　怨憎犹宗仰　又子生未孩　而能永弃舍</p>
<p>我亦无心肠　夫弃游山林　不能自泯没　此则木石人</p>
<p>言已心迷乱　或哭或狂言　或瞪视沉思　哽咽不自胜</p>
<p>惙惙气殆尽　卧于尘土中　诸余婇女众　见生悲痛心</p>
<p>犹如盛莲花　风雹摧令萎　父王失太子　昼夜心悲恋</p>
<p>斋戒求天神　愿令子速还　发愿祈请已　出于天祠门</p>
<p>闻诸啼哭声　惊怖心迷乱　如天大雷震　群象乱奔驰</p>
<p>见车匿白马　广问知出家　举身投于地　如崩帝释幢</p>
<p>诸臣徐扶起　以法劝令安　久而心小醒　而告白马言</p>
<p>我数乘汝战　每念汝有功　今者憎恶汝　倍于爱念时</p>
<p>所念功德子　汝辄运令去　掷著山林中　犹自空来归</p>
<p>汝速持我往　不尔往将还　不为此二者　我命将不存</p>
<p>更无余方治　唯待子为药　如珊阇梵志　为子死杀身</p>
<p>我失行法子　自杀令无身　魔冕众生主　亦当为子忧</p>
<p>况复我常人　失子能自安　古昔阿阇王　爱子游山林</p>
<p>感思而命终　即时得生天　吾今不能死　长夜住忧苦</p>
<p>合宫念吾子　虚渴如饿鬼　如人渴探水　欲饮而夺之</p>
<p>守渴而命终　必生饿鬼趣　今我至虚渴　得子水复失</p>
<p>及我未命终　速语我子处　勿令我渴死　堕于饿鬼中</p>
<p>我素志力强　难动如大地　失子心躁乱　如昔十车王</p>
<p>王师多闻士　大臣智聪达　二人劝谏王　不缓亦不切</p>
<p>愿自宽情念　勿以忧自伤　古昔诸胜王　弃国如散花</p>
<p>子今行学道　何足苦忧悲　当忆阿私记　理数自应然</p>
<p>天乐转轮圣　萧然不累清　岂曰世界王　能移金王心</p>
<p>今当使我等　推求到其所　方便苦谏诤　以表我丹诚</p>
<p>要望降其志　以慰王忧悲　王喜即答言　唯汝等速行</p>
<p>如舍君陀鸟　为子空中旋　我今念太子　便悁心亦然</p>
<p>二人既受命　王与诸眷属　其心小清凉　气宣餐饮通</p>
<p><a name="a09"></a><span style="color:#333399">推求太子品第九<span lang="EN-US"></span></span></p>
<p>王正以忧悲　感切师大臣　如鞭策良马　驰驶若迅流</p>
<p>身疲不辞劳　迳诣苦行林　舍俗五仪饰　善摄诸情根</p>
<p>入梵志精庐　敬礼彼诸仙　诸仙请就座　说法安慰之</p>
<p>即白仙人言　意有所咨问　净称净饮王　甘蔗名胜胄</p>
<p>我等为师臣　法教典要事　王如天帝释　子如阇延多</p>
<p>为度老病死　出家或投此　我等为彼来　惟尊应当知</p>
<p>答言有此人　长臂大人相　择我等所行　随顺生死法</p>
<p>往诣阿罗蓝　以求胜解脱　既得定实已　遵崇王速命</p>
<p>不敢计疲劳　寻路而驰进　见太子处林　悉舍俗仪饰</p>
<p>真体犹光耀　如日出乌云　国奉天神师　执正法大臣</p>
<p>舍除俗威仪　下乘而步进　犹王婆摩叠　仙人婆私吒</p>
<p>往诣山林中　见王子罗摩　各随其本仪　恭敬礼问讯</p>
<p>犹如儵迦罗　及与央耆罗　尽心加恭敬　奉事天帝释</p>
<p>王子亦随敬　王师及大臣　如帝释安慰　儵迦央耆罗</p>
<p>即命彼二人　坐于王子前　如富那婆薮　两星侍月傍</p>
<p>王师及大臣　启请于王子　如毗利波低　语彼阇延多</p>
<p>父王念太子　如利刺贯心　荒迷发狂乱　卧于尘土中</p>
<p>日夜增悲思　流泪常如雨　敕我有所命　唯愿留心听</p>
<p>知汝乐法情　决定无所疑　非时入林薮　悲恋娆我心</p>
<p>汝若念法者　应当哀愍我　望宽远游情　以慰我悬心</p>
<p>勿令忧悲水　崩坏我心岸　如云水草山　风日火雹灾</p>
<p>忧悲为四患　飘干烧坏心　且还食土邑　时至更游仙</p>
<p>不顾于亲戚　父母亦弃捐　此岂名慈悲　覆护一切耶</p>
<p>法不必山林　在家亦修闲　觉悟勤方便　是则名出家</p>
<p>剃发服染衣　自放山薮间　此则怀畏怖　何足名学仙</p>
<p>愿得一抱汝　以水雨其顶　冠汝以天冠　置于伞盖下</p>
<p>瞩目一观汝　然后我出家　头留摩先王　阿冕阇阿涉</p>
<p>跋阇罗婆休　毗跋罗安提　毗提诃阇那　那罗湿波罗</p>
<p>如是等诸王　悉皆著天冠　璎珞以严容　手足贯珠环</p>
<p>婇女众娱乐　不违解脱因　汝今可还家　崇习于二事</p>
<p>心修增上法　为地增上主　垂泪约敕我　令宣如是言</p>
<p>既有此敕旨　汝应奉教还　父王因汝故　没溺忧悲海</p>
<p>无救无所依　无由自开释　汝当为船师　渡著安隐处</p>
<p>毗林摩王子　二罗弥跋只　闻父敕恭命　汝今亦应然</p>
<p>慈母鞠养恩　尽寿报罔极　如牛失其犊　悲呼忘眠食</p>
<p>汝今应速还　以救我生命　孤鸟离群哀　龙象独游苦</p>
<p>凭依者失荫　当思为救护　一子孩幼孤　遭苦莫知告</p>
<p>勉彼茕茕苦　如人救月蚀　举国诸士女　别离苦炽然</p>
<p>叹息烟冲天　熏慧眼令闇　唯求见汝水　灭火目开明</p>
<p>菩萨闻父王　切教苦备至　端坐正思惟　随宜逊顺答</p>
<p>我亦知父王　慈念心过厚　畏生老病死　故违罔极恩</p>
<p>谁不重所生　以终别离故　正使生相守　死至莫能留</p>
<p>是故知所重　长辞而出家　闻父王忧悲　增恋切我心</p>
<p>但如梦暂会　倏忽归无常　汝当决定知　众生性不同</p>
<p>忧苦之所生　不必子与亲　所以生离苦　皆从痴惑生</p>
<p>如人随路行　中道暂相逢　须臾各分析　乖理本自然</p>
<p>合会暂成亲　随缘理自分　深达亲假合　不应生忧悲</p>
<p>此世违亲爱　他世更求亲　暂亲复乖离　处处无非亲</p>
<p>常合而常散　散散何足哀　处胎渐渐变　分分死更生</p>
<p>一切时有死　山林何非时　侍时受五欲　求财时亦然</p>
<p>一切时死故　除死法无时　欲使我为王　慈爱法难违</p>
<p>如病服非药　是故我不堪　高位愚痴处　放逸随爱憎</p>
<p>终身常畏怖　思虑形神疲　顺众心违法　智者所不为</p>
<p>七宝妙宫殿　于中盛火然　天厨百味饭　于中有杂毒</p>
<p>莲华清凉池　于中多毒虫　位高为灾宅　慧者所不居</p>
<p>古昔先胜王　见居国多愆　楚毒加众生　厌患而出家</p>
<p>故知王正苦　不如行法安　宁处于山林　食草同禽兽</p>
<p>不堪处深宫　黑蛇同其穴　舍王位五欲　任苦游山林</p>
<p>此则为随顺　乐法渐增明　今弃闲静林　还家受五欲</p>
<p>日夜苦法增　此则非所应　名族大丈夫　乐法而出家</p>
<p>永背名称族　建大丈夫志　毁形被法服　乐法游山林</p>
<p>今复弃法服　有违惭愧心　天王尚不可　况归人胜宅</p>
<p>已吐贪恚痴　而复还服食　如人反食吐　此苦安可堪</p>
<p>如世舍被烧　方便驰走出　须臾还复入　此岂为黠夫</p>
<p>见生老死过　厌患而出家　今当还复入　愚痴与彼同</p>
<p>处宫修解脱　则无有是处　解脱寂静生　王者如楚罚</p>
<p>寂静废王威　王正解脱乖　动静犹水火　二理何得俱</p>
<p>决定修解脱　亦不居王位　若言居王位　兼修解脱者</p>
<p>此则非决定　决定解亦然　既非决定心　或出还复入</p>
<p>我今已决定　断亲属钩饵　正方便出家　云何还复入</p>
<p>大臣内思惟　太子大丈夫　深识德随顺　所说有因缘</p>
<p>而告太子言　如王子所说　求法法应尔　但今非是时</p>
<p>父王衰暮年　念子增忧悲　虽曰乐解脱　反更为非法</p>
<p>虽乐出无慧　不思深细理　不见因求果　徒舍现法欢</p>
<p>有言有后世　又复有言无　有无既不判　何为舍现乐</p>
<p>若当有后世　应任其所得　若言后世无　无即为解脱</p>
<p>有言有后世　不说解脱因　如地坚火暖　水湿风飘动</p>
<p>后世亦复然　此则性自尔　有说净不净　各从自性起</p>
<p>言可方便移　此则愚痴说　诸根行境界　自性皆决定</p>
<p>爱念与不念　自性定亦然　老病死等苦　谁方便使然</p>
<p>谓水能灭火　火令水煎消　自性增相坏　性和成众生</p>
<p>如人处胎中　手足诸体分　神识自然成　谁有为之者</p>
<p>蕀刺谁令利　此则性自然　及种种禽兽　无欲使尔者</p>
<p>诸有生天者　自在天所为　及余造化者　无自力方便</p>
<p>若有所由生　彼亦能令灭　何须自方便　而求于解脱</p>
<p>有言我令生　亦复我令灭　有言无由生　要方便而灭</p>
<p>如人生育子　不负于祖宗　学仙人遗典　奉天大祠祀</p>
<p>此三无所负　则名为解脱　古今之所传　此三求解脱</p>
<p>若以余方便　徒劳而无实　汝欲求解脱　唯习上方便</p>
<p>父王忧悲息　解脱道得申　舍家游山林　还归亦非过</p>
<p>昔奄婆梨王　久处苦行林　舍徒众眷属　还家居王位</p>
<p>国王子罗摩　去国处山林　闻国风俗离　还归维正化</p>
<p>娑楼婆国王　名曰头楼摩　父子游山林　终亦俱还国</p>
<p>婆私昼牟尼　及与安低叠　山林修梵行　父亦归本国</p>
<p>如是等先胜　正法善名称　悉还王领国　如灯照世间</p>
<p>是故舍山林　正法化非过　太子闻大臣　爱语饶益说</p>
<p>以常理不乱　无碍而庠序　固志安隐说　而答于大臣</p>
<p>有无等犹豫　二心疑惑增　而作有无说　我不决定取</p>
<p>净智修苦行　决定我自知　世间犹豫论　展转相传习</p>
<p>无有真实义　此则我不安　明人别真伪　信岂由他生</p>
<p>犹如生盲人　以盲人为导　于夜大闇中　当复何所从</p>
<p>于净不净法　世间生疑惑　设不见真实　应行清净道</p>
<p>宁苦行净法　非乐行不净　观彼相承说　无一决定相</p>
<p>真言虚心受　永离诸过患　语过虚伪说　智者所不言</p>
<p>如说罗摩等　舍家修梵行　终归还本国　服习五欲者</p>
<p>此等为陋行　智者所不依　我今当为汝　略说其要义</p>
<p>日月坠于地　须弥雪山转　我身终不易　退入于非处</p>
<p>宁身投盛火　不以义不毕　还归于本国　入于五欲火</p>
<p>表斯要誓已　除起而长辞　太子辩锋炎　犹如盛日光</p>
<p>王师及大臣　言论莫能胜　相谓计已尽　唯当辞退还</p>
<p>深敬叹太子　不敢强逼留　敬奉王命故　不敢速疾还</p>
<p>徘徊于中路　行迈顾迟迟　选择黠慧人　审谛机悟士</p>
<p>隐身密伺候　然后舍而还</p>
<p>佛所行赞卷第二</p>
<p><a name="a10"></a><span style="color:#333399">佛所行赞（亦云佛本行经）卷第三<span lang="EN-US"></span></span></p>
<p><span style="color:#333399">瓶沙王诣太子品第十<span lang="EN-US"></span></span></p>
<p>太子辞王师　及正法大臣　冒浪济恒河　路由灵鹫岩</p>
<p>藏根于五山　特秀峙中亭　林木花果茂　流泉温凉分</p>
<p>入彼五山城　寂静犹升天　国人见太子　容德深且明</p>
<p>少年身光泽　无比丈夫形　悉起奇特想　如见自在幢</p>
<p>横行为止足　随后者速驰　先进悉回顾　瞻目视无厌</p>
<p>四体诸相好　随见目不移　恭敬来奉迎　合掌礼问讯</p>
<p>咸皆大欢喜　随宜而供养　瞻仰尊胜颜　俯愧种种形</p>
<p>政素轻躁仪　寂默加肃敬　结恨心永解　慈和情顿增</p>
<p>士女公私业　一时悉休废　敬形宗其德　随观尽忘归</p>
<p>眉间白毫相　修广绀青目　举体金光曜　清净网缦手</p>
<p>虽为出家形　有应圣王相　王舍城士女　长幼悉不安</p>
<p>此人尚出家　我等何俗欢　尔时瓶沙王　处于高观上</p>
<p>见彼诸士女　惶惶异常仪　敕召一外人　备问何因缘</p>
<p>恭跪王楼下　具白所见闻　昔闻释氏种　殊特殊胜子</p>
<p>神慧超世表　应王领八方　今出家在此　众人悉奉迎</p>
<p>王闻心惊喜　形留神已驰　敕使者速还　伺候进趣宜</p>
<p>奉教密随从　瞻察所施为　澄静端目视　庠步显真仪</p>
<p>入里行乞食　为诸乞士光　敛形心不乱　好恶靡不安</p>
<p>精粗随所得　持钵归闲林　食讫漱清流　乐静安白山</p>
<p>青林别高崖　丹华殖其间　孔雀等众鸟　翻飞而乱鸣</p>
<p>法服助鲜明　如日照扶桑　使见安住彼　次第具上闻</p>
<p>王闻心驰敬　即敕严驾行　天冠佩花服　师子王游步</p>
<p>简择诸宿重　安静审谛士　导从百千众　云腾升白山</p>
<p>见菩萨严仪　寂静诸情根　端坐山岩室　如月丽青天</p>
<p>妙色净端严　犹若法化身　虔心肃然发　恭步渐亲近</p>
<p>犹如天帝释　诣摩醯首罗　敛容执礼仪　敬问彼和安</p>
<p>菩萨详而动　随顺反相酬　时王劳问毕　端坐清净石</p>
<p>瞪瞩瞻神仪　颜和情交悦　伏闻名高族　盛德相承袭</p>
<p>钦情久蕴积　今欲决所疑　日光之元宗　祚隆已万世</p>
<p>令德绍遗嗣　弘广萃于今　贤明年幼少　何故而出家</p>
<p>超世圣王子　乞食不存荣　妙体应涂香　何故服袈裟</p>
<p>手宜握天下　反以受薄餐　若不代父王　受禅享其土</p>
<p>吾今分半国　庶望少留情　既免逼亲嫌　时过随所从</p>
<p>当体我诚言　贪德为良邻　或恃名胜族　才德容貌兼</p>
<p>不欲降高节　屈下受人恩　当给勇健士　器仗随军资</p>
<p>自力广收罗　天下孰不推　明人知时取　法财五欲增</p>
<p>若不获三利　终始徒劳勤　崇法舍财色　财为一分人</p>
<p>富财舍法欲　此则保财资　贫窭而忘法　五欲孰能欢</p>
<p>是故三事俱　德流而道宣　法财五欲备　名世大丈夫</p>
<p>无令圆相身　徒劳而无功　曼陀转轮王　王领四天下</p>
<p>帝释分半坐　力不能王天　今汝佣长臂　足揽人天境</p>
<p>我不恃王力　而欲强相留　见汝改形好　爱著出家衣</p>
<p>既以敬其德　矜苦惜其人　今见行乞求　我愿奉其土</p>
<p>少壮受五欲　中年习用财　年耆诸根熟　是乃顺法时</p>
<p>壮年守法财　必为欲所坏　老则气虚微　随顺求寂默</p>
<p>耆年愧财欲　行法举世宗　壮年心轻躁　驰骋五欲境</p>
<p>畴侣契缠绵　情交相感深　年宿寡绸缪　顺法者所宗</p>
<p>五欲悉休废　增长乐法心　具崇王者法　大会奉天神</p>
<p>当乘神龙背　受乐上升天　先胜诸圣王　严身宝璎珞</p>
<p>祠祀设大会　终归受天福　如是瓶沙王　种种方便说</p>
<p>太子志坚固　不动如须弥</p>
<p><a name="a11"></a><span style="color:#333399">答瓶沙王品第十一<span lang="EN-US"></span></span></p>
<p>瓶沙王随顺　安慰劝请已　太子敬答谢　深感于来言</p>
<p>善得世间宜　所说不乖理　诃梨名族胄　为人善知识</p>
<p>义怀心虚尽　法应如是说　世间说凡品　不能处仁义</p>
<p>薄德遇近情　岂达名胜事　承习先胜宗　崇礼修敬让</p>
<p>能于苦难中　周济不相弃　是则为世间　真善知识相</p>
<p>善友财通济　是名牢固藏　守惜封己利　是必速亡失</p>
<p>国财非常宝　惠施为福业　兼施善知识　虽散后无悔</p>
<p>既知汝厚怀　不为违逆论　且今以所见　率心而相告</p>
<p>畏生老病死　欲求真解脱　舍亲离恩爱　岂还习五欲</p>
<p>不畏盛毒蛇　冻电猛盛火　唯畏五欲境　流转劳我心</p>
<p>五欲非常贼　劫人善珍宝　诈伪虚非实　犹若幻化人</p>
<p>暂思令人惑　况常处其中　五欲为大碍　永障寂灭法</p>
<p>天乐尚不可　况处人间欲　五欲生渴爱　终无满足时</p>
<p>犹盛风猛火　投薪亦无足　世间诸非义　莫过五欲境</p>
<p>众生愚贪故　乐著而不觉　智者畏五欲　不堕于非义</p>
<p>王领四海内　犹外更希求　爱欲如大海　终无止足时</p>
<p>曼陀转轮王　普天雨黄金　王领四天下　复希忉利天</p>
<p>帝释分半座　欲图致命终　农沙修苦行　王三十三天</p>
<p>纵欲心高慢　仙人挽步车　缘斯放逸行　即堕蟒蛇中</p>
<p>挂罗转轮王　游于忉利天　取天女为后　赋敛仙人金</p>
<p>仙人忿如咒　国灭而命终　波罗大帝释　大帝释农沙</p>
<p>农沙归帝释　天主岂有常　国土非坚固　唯大力所居</p>
<p>被服于草衣　食果饮流泉　长发如垂地　寂默无所求</p>
<p>如是修苦行　终为欲所坏　当知五欲境　行道者怨家</p>
<p>千臂大力王　勇健难为敌　罗摩仙人杀　亦由贪欲故</p>
<p>况我刹利种　不为欲所牵　少味境界欲　子息长弥增</p>
<p>慧者之所恶　欲毒谁服食　种种苦求利　悉为贪所使</p>
<p>若无贪欲者　勤苦则不生　慧者见苦过　灭除于贪欲</p>
<p>世间谓为善　即皆是恶法　众生所贪乐　生诸放逸故</p>
<p>放逸反自伤　死当堕恶趣　勤方便所得　而方便所护</p>
<p>不勤自亡失　非方便能留　犹若假借物　智者不贪著</p>
<p>贪欲勤苦求　得以增爱著　非常离散时　益复增苦恼</p>
<p>执炬还自烧　智者所不著　愚痴卑贱人　悭贪毒烧心</p>
<p>终身长受苦　未曾得安乐　贪恚如蛇毒　智者何由近</p>
<p>勤苦啮枯骨　无味不充饱　徒自困牙齿　智者所不尝</p>
<p>王贼水火分　恶子等共财　亦如臭暇肉　一聚群鸟争</p>
<p>贪财亦如是　智者所不欣　有财所集处　多起于怨憎</p>
<p>昼夜自守卫　如人畏重怨　东市杀标下　人情所憎恶</p>
<p>贪恚痴长标　智者常远离　入山林河海　多败而少安</p>
<p>如树高条果　贪取多堕死　贪欲境如是　虽见难可取</p>
<p>苦方便求财　难集而易散　犹如梦所得　智者岂保持</p>
<p>如伪覆火坑　蹈者必烧死　贪欲火如是　智者所不游</p>
<p>如彼鸠罗步　弼瑟腻难陀　弥郗利檀茶　如屠家刀机</p>
<p>爱欲形亦然　智者所不为　束身投水火　或投于高岩</p>
<p>而求于天乐　徒苦不获利　孙陶钵孙陶　阿修轮兄弟</p>
<p>同生相爱念　为欲相残杀　身死名俱灭　皆由贪欲故</p>
<p>贪爱令人贱　鞭杖驱策苦　爱欲卑希望　长夜形神疲</p>
<p>麋鹿贪声死　飞鸟随色贪　渊鱼贪钩饵　悉为欲所困</p>
<p>观察资生具　非为自在法　食以疗饥患　除渴故饮水</p>
<p>衣被却风寒　卧以治睡眠　行疲故求乘　立惓求床座</p>
<p>除垢故沐浴　皆为息苦故　是故应当知　五欲非自在</p>
<p>如人得热病　求诸冷治药　贪求止苦患　愚夫谓自在</p>
<p>而彼资生具　亦非定止苦　又令苦法增　故非自在法</p>
<p>温衣非常乐　时过亦生苦　月光夏则凉　冬则增寒苦</p>
<p>乃至世八法　悉非决定相　苦乐相不定　奴王岂有间</p>
<p>教令众奉用　以王为胜者　教令即是苦　犹担能任重</p>
<p>普铨世轻重　众苦集其身　为王多怨憎　虽亲或成患</p>
<p>无亲而独立　此复有何欢　虽王四天下　用皆不过一</p>
<p>营求于万事　唐苦何益身　未若止贪求　息事为大安</p>
<p>居王五欲乐　不王闲寂欢　欢乐既同等　何用王位为</p>
<p>汝勿作方便　导我于五欲　我情之所期　清凉虚通道</p>
<p>汝欲相饶益　助成我所求　我不畏怨家　不求生天乐</p>
<p>心不怀俗利　而舍于天冠　是故违汝情　不从于来旨</p>
<p>如免毒蛇口　岂复还执持　执炬而自烧　何能不速舍</p>
<p>有目羡盲人　已解复求缚　富者愿贫穷　智者习愚痴</p>
<p>世有如此人　则我应乐国　欲度生老死　节身行乞食</p>
<p>寡欲守空闲　后世免恶道　是则二世安　汝今勿哀我</p>
<p>当哀为王者　其心常虚渴　今世不获安　后世受苦报</p>
<p>汝以名胜族　大丈夫礼义　厚怀处于我　乐同世欢娱</p>
<p>我亦应报德　劝汝同我利　若习三品乐　是名世丈夫</p>
<p>此亦为非义　常求无足故　若无生老死　乃名大丈夫</p>
<p>汝言少轻躁　老则应出家　我见年耆者　力劣无所堪</p>
<p>不如盛壮时　志猛心决定　死贼执剑随　常伺求其便</p>
<p>岂听至年老　遂志而出家　无常为猎师　老弓病利箭</p>
<p>于生死旷野　常伺众生鹿　得便断其命　孰听终年寿</p>
<p>夫人之所为　若生若灭事　少长及中年　悉应勤方便</p>
<p>祠祀修大会　是皆愚痴故　应当崇正法　反杀以祠天</p>
<p>害生而求福　此则无慈人　害生果有常　犹尚不应杀</p>
<p>况复求无常　而害生祠祀　若无戒闻慧　修禅寂静者</p>
<p>不应从世间　祠祀设大会　杀生得现乐　慧者不应杀</p>
<p>况复杀众生　而求后世福　三界有为果　悉非我所乐</p>
<p>诸趣流动法　如风水漂草　是故我远来　为求真解脱</p>
<p>闻有阿罗灆　善说解脱道　今当往诣彼　大仙牟尼所</p>
<p>诚言苦抑断　我今诲谢汝　愿汝国安隐　善护如帝释</p>
<p>慧明照天下　犹如盛日光　殊胜大地主　端心护其命</p>
<p>正化护其子　以法王天下　冰雪火为怨　缘火烟幢起</p>
<p>烟幢成浮云　浮云兴大雨　有鸟于空中　饮雨不雨身</p>
<p>杀重怨为宅　居宅怨重杀　有杀重怨者　汝今应伏彼</p>
<p>令其得解脱　如饮不雨身　时王即叉手　敬德心欢喜</p>
<p>如汝之所求　愿令果速成　汝速成果已　当还摄受我</p>
<p>菩萨心内许　要令随汝愿　交辞而随路　往诣阿罗蓝</p>
<p>王与诸群属　合掌自随送　咸起奇特想　而还王舍城</p>
<p><a name="a12"></a><span style="color:#333399">阿罗蓝郁头蓝品第十二<span lang="EN-US"></span></span></p>
<p>甘蔗月光胄　到彼寂静林　敬诣于牟尼　大仙阿罗蓝</p>
<p>迦蓝玄族子　远见菩萨来　高声遥赞叹　安慰言善来</p>
<p>合掌交恭敬　相问安吉不　相劳问毕已　庠序而就坐</p>
<p>梵志见太子　容貌审谛仪　沐浴伏其德　如渴饮甘露</p>
<p>举手告太子　久知汝出家　断亲爱缠锁　犹如象脱羁</p>
<p>深智觉慧明　能免斯毒果　古昔明胜王　舍位付其子</p>
<p>如人佩花鬘　朽故而弃舍　未若汝盛年　不受圣王位</p>
<p>观汝深固志　堪为正法器　当乘智慧舟　超度生死海</p>
<p>凡人诱来学　审才而后教　我今已知汝　坚固决定志</p>
<p>但当任意学　终无隐于子　太子闻其教　欢喜而报言</p>
<p>汝以平等心　善诲无爱憎　但当虚心受　所愿便已获</p>
<p>夜行得炬火　迷方者蒙导　度海得轻舟　我今亦如是</p>
<p>今已蒙哀许　敢问心所疑　生老病死患　云何而可免</p>
<p>尔时阿罗蓝　闻太子所问　自以诸经论　略为其解说</p>
<p>汝是机悟士　聪中之第一　今当听我说　生死起灭义</p>
<p>性变生老死　此五为众生　性者为纯净　转变者五大</p>
<p>我觉及与见　随境根名变　色声香味触　是等名境界</p>
<p>手足语二道　是五名业根　眼耳鼻舌身　是名为觉根</p>
<p>意根兼二义　亦业亦名觉　性转变为因　知因者为我</p>
<p>迦毗罗仙人　及弟子眷属　于此我要义　修学得解脱</p>
<p>彼迦毗罗者　今波阇波提　觉知生老死　是说名为见</p>
<p>与上相违者　说名为不见　愚痴业爱欲　是说为转轮</p>
<p>若住此三种　是众生不离　不信我疑滥　不别无方便</p>
<p>境界深计著　缠绵于我所　不信颠倒转　异作亦异解</p>
<p>我说我知觉　我去来我住　如是等计我　是名我作转</p>
<p>于诸性犹豫　是非不得实　如是不决定　是说名为疑</p>
<p>若说法是我　说彼即是意　亦说觉与业　诸数复说我</p>
<p>如是不分别　是说名总揽　愚黠性变等　不了名不别</p>
<p>礼拜诵诸典　杀生祀天祠　水火等为净　而作解脱想</p>
<p>如是种种见　是名无方便　愚痴所计著　意言语觉业</p>
<p>及境界计著　是说名为著　诸物悉我所　是名为摄受</p>
<p>如此八种惑　弥沦于生死　诸世间愚夫　摄受于五节</p>
<p>闇痴与大痴　嗔恚与恐怖　懒惰名为闇　生死名为痴</p>
<p>爱欲名大痴　大人生惑故　怀恨名嗔恚　心惧名恐怖</p>
<p>此愚痴凡夫　计著于五欲　生死大苦本　轮转五道生</p>
<p>转生我见闻　我知我所作　缘斯计我故　随顺生死流</p>
<p>此因非性者　果亦非有性　谓彼正思惟　四法向解脱</p>
<p>黠慧与愚闇　显现不显现　若知此四法　能离生老死</p>
<p>生老死既尽　逮得无尽处　世间婆罗门　皆悉依此义</p>
<p>修行于梵行　亦为人广说　太子闻斯说　复问阿罗蓝</p>
<p>云何为方便　究竟至何所　行何等梵行　复应齐几时</p>
<p>何故修梵行　法应至何所　如是诸要义　为我具足说</p>
<p>时彼阿罗蓝　如其经论说　自以慧方便　更为略分别</p>
<p>初离俗出家　依倚于乞食　广集诸威仪　奉持于正戒</p>
<p>少欲知足止　精粗任所得　乐独修闲居　勤习诸经论</p>
<p>见贪欲怖畏　及离欲清凉　摄诸根聚落　安心于寂默</p>
<p>离欲恶不善　欲界诸烦恼　远离生喜乐　得初觉观禅</p>
<p>既得初禅乐　及与觉观心　而生奇特想　愚痴心乐著</p>
<p>心依远离乐　命终生梵天　慧者能自知　方便止觉观</p>
<p>精勤求上进　第二禅相应　味著彼喜乐　得生光音天</p>
<p>方便离喜乐　增修第三禅　安乐不求胜　生于遍净天</p>
<p>舍彼意乐者　逮得第四禅　苦乐已俱息　或生解脱想</p>
<p>任彼四禅报　得生广果天　以彼久寿故　名之为广果</p>
<p>于彼禅定起　见有身为过　增进修智慧　厌离第四禅</p>
<p>决定增进求　方便除色欲　始自身诸窍　渐次修虚解</p>
<p>终则坚固分　悉成于空观　略空观境界　进观无量识</p>
<p>善于内寂静　离我及我所　观察无所有　是无所有处</p>
<p>文闇皮骨离　野鸟离樊笼　远离于境界　解脱亦复然</p>
<p>是上婆罗门　离形常不尽　慧者应当知　是为真解脱</p>
<p>汝所问方便　及求解脱者　如我上所说　深信者当学</p>
<p>林只沙仙人　及与阇那伽　毗陀波罗沙　及余求道者</p>
<p>悉从于此道　而得真解脱　太子闻彼说　思惟其义趣</p>
<p>发其先宿缘　而复重请问　闻汝胜智慧　微妙深细义</p>
<p>于知因不舍　则非究竟道　性转变知因　说言解脱者</p>
<p>我观是生法　亦为种子法　汝谓我清净　则是真解脱</p>
<p>若遇因缘会　则应还复缚　犹如彼种子　时地水火风</p>
<p>离散生理乖　遇缘种复生　无知业因爱　舍则名解者</p>
<p>存我诸众生　无毕竟解脱　处处舍三种　而复得三胜</p>
<p>以我常有故　彼则微细随　微细过随故　心则离方便</p>
<p>寿命得长久　汝谓真解脱　汝言离我所　离者则无有</p>
<p>众数既不离　云何离求那　是故有求那　当知非解脱</p>
<p>求尼与求那　义异而体一　若言相离者　终无有是处</p>
<p>暖色离于火　别火不可得　譬如身之前　则无有身者</p>
<p>如是求那前　亦无有求尼　是故先解脱　然后为身缚</p>
<p>又知因离身　或知或无知　若言有知者　则应有所知</p>
<p>若有所知者　则非为解脱　若言无知者　我则无所用</p>
<p>离我而有知　我即同木石　具知其精粗　背粗而崇微</p>
<p>若能一切舍　所作则毕竟　于阿罗蓝说　不能悦其心</p>
<p>知非一切智　应行更求胜　往诣郁陀仙　彼亦计有我</p>
<p>虽观细微境　见想不想过　离想非想住　更无有出涂</p>
<p>以众生至彼　必当还退转　菩萨求出故　复舍郁陀仙</p>
<p>更求胜妙道　进登伽阇山　城名苦行林　五比丘先住</p>
<p>见彼五比丘　善摄诸情根　持戒修苦行　居彼苦行林</p>
<p>尼连禅河侧　寂静甚可乐　菩萨即于彼　一处静思惟</p>
<p>五比丘知彼　精心求解脱　尽心加供养　如敬自在天</p>
<p>谦卑而师事　进止常不离　犹如修行者　诸根随心转</p>
<p>菩萨勤方便　当度老病死　专心修苦行　节身而忘餐</p>
<p>净心守斋戒　行人所不堪　寂默而禅思　遂经历六年</p>
<p>日食一麻米　形体极消羸　欲求度未度　重惑逾更沈</p>
<p>道由慧解成　不食非其因　四体虽微劣　慧心转增明</p>
<p>神虚体轻微　名德普流闻　犹如月初生　鸠牟头华敷</p>
<p>溢国胜名流　士女竞来观　苦形如枯木　垂满于六年</p>
<p>怖畏生死苦　专求正觉因　自惟非由此　离欲寂观生</p>
<p>未若我先时　于阎浮树下　所得未曾有　当知彼是道</p>
<p>道非羸身得　要须身力求　饮食充诸根　根悦令心安</p>
<p>心安顺寂静　静为禅定筌　由禅知圣法　法力得难得</p>
<p>寂静离老死　第一离诸垢　如是等妙法　悉由饮食生</p>
<p>思惟斯义已　澡浴尼连滨　浴已欲出池　羸劣莫能起</p>
<p>天神按树枝　举手攀而出　时彼山林侧　有一牧牛长</p>
<p>长女名难陀　净居天来告　菩萨在林中　汝应往供养</p>
<p>难陀婆罗阇　欢喜到其所　手贯白珂钏　身服青染衣</p>
<p>青白相映发　如水净沈漫　信心增踊跃　稽首菩萨足</p>
<p>敬奉香乳糜　惟垂哀愍受　菩萨受而食　彼得现法果</p>
<p>食已诸根悦　堪受于菩提　身体蒙光泽　德问转崇高</p>
<p>如百川增海　初月日增明　五比丘见已　惊起嫌怪想</p>
<p>谓其道心退　舍而择善居　如人得解脱　五大悉远离</p>
<p>菩萨独游行　诣彼吉祥树　当于彼树下　成等正觉道</p>
<p>其地广平正　柔泽软草生　安祥师子步　步步地震动</p>
<p>地动感盲龙　欢喜目开明　言曾见先佛　地动相如今</p>
<p>牟尼德尊长　大地所不胜　步步足履地　轰轰震动声</p>
<p>妙光照天下　犹若朝日明　五百群青雀　右绕空中旋</p>
<p>柔软清凉风　随顺而回转　如斯诸瑞相　悉同过去佛</p>
<p>以是知菩萨　当成正觉道　从彼获草人　得净柔软草</p>
<p>布施于树下　正身而安坐　加趺不倾动　如龙绞缚身</p>
<p>要不起斯坐　究竟其所作　发斯真誓言　天龙悉欢喜</p>
<p>清凉微风起　草木不鸣条　一切诸禽兽　寂静悉无声</p>
<p>斯皆是菩萨　必成觉道相</p>
<p><a name="a13"></a><span style="color:#333399">破魔品第十三<span lang="EN-US"></span></span></p>
<p>仙王族大仙　于菩提树下　建立坚固誓　要成解脱道</p>
<p>鬼龙诸天众　悉皆大欢喜　法怨魔天王　独忧而不悦</p>
<p>五欲自在王　具诸战斗艺　憎嫉解脱者　故名为波旬</p>
<p>魔王有三女　美貌善仪容　种种惑人术　天女中第一</p>
<p>第一名欲染　次名能悦人　三名可爱乐　三女俱时进</p>
<p>白父波旬言　不审何忧戚　父具以其事　写情告诸女</p>
<p>世有大牟尼　身被大誓铠　执持大我弓　智慧刚利箭</p>
<p>欲战伏众生　破坏我境界　我一旦不如　众生信于彼</p>
<p>悉归解脱道　我土则空虚　譬如人犯戒　其身则空虚</p>
<p>及慧眼未开　我国犹得安　当往坏其志　断截其桥梁</p>
<p>执弓持五箭　男女眷属俱　诣彼吉安林　愿众生不安</p>
<p>见牟尼静默　欲度三有海　左手执强弓　右手弹利箭</p>
<p>而告菩萨言　汝刹利速起　死甚可怖畏　当修汝自法</p>
<p>舍离解脱法　习战施福会　调伏诸世间　终得生天乐</p>
<p>此道善名称　先胜之所行　仙王高宗胄　乞士非所应</p>
<p>今若不起者　且当安汝意　慎莫舍要誓　试我一放箭</p>
<p>挂罗月光孙　亦由我此箭　小触如风吹　其心发狂乱</p>
<p>寂静苦行仙　闻我此箭声　心即大恐怖　惛迷失本性</p>
<p>况汝末世中　望脱我此箭　汝今速起者　幸可得安全</p>
<p>此箭毒炽盛　慷慨而战掉　计力堪箭者　自安犹尚难</p>
<p>况汝不堪箭　云何能不惊　魔说如斯事　迫胁于菩萨</p>
<p>菩萨心怡然　不疑亦不怖　魔王即放箭　兼进三玉女</p>
<p>菩萨不视箭　亦不顾三女　魔王惕然疑　心口自相语</p>
<p>曾为雪山女　射魔醯首罗　能令其心变　而不动菩萨</p>
<p>非复以此箭　及天三玉女　所能移其心　令起于爱恚</p>
<p>当更合军众　以力强逼迫　作此思惟时　魔军忽然集</p>
<p>种种各异形　执戟持刀剑　戟树捉金杵　种种战斗具</p>
<p>猪鱼驴马头　驼牛兕虎形　师子龙象首　及余禽兽类</p>
<p>或一身多头　或面各一目　或复众多眼　或大腹长身</p>
<p>或羸瘦无腹　或长脚大膝　或大脚肥膞　或长牙利爪<span lang="EN-US" style="&quot;Courier New&quot;"></span></p>
<p>或无头目面　或两足多身　或大面傍面　或作灰土色</p>
<p>或似明星光　或身放烟火　或象耳负山　或被发裸身</p>
<p>或被服皮革　面色半赤白　或著虎皮衣　或复著蛇皮</p>
<p>或腰带大铃　或萦发螺髻　或散发被身　或吸人精气</p>
<p>或夺人生命　或超掷大呼　或奔走相逐　迭自相打害</p>
<p>或空中旋转　或飞腾树间　或呼叫吼唤　恶声震天地</p>
<p>如是诸恶类　围绕菩提树　或欲擘裂身　或复欲吞啖</p>
<p>四面放火然　烟焰盛冲天　狂风四激起　山林普震动</p>
<p>风火烟尘合　黑闇无所见　爱法诸天人　及诸龙鬼等</p>
<p>悉皆忿魔众　嗔恚血泪流　净居诸天众　见魔乱菩萨</p>
<p>离欲无嗔心　哀愍而伤彼　悉来见菩萨　端坐不倾动</p>
<p>无量魔围绕　恶声动天地　菩萨安靖默　光颜无异相</p>
<p>犹如师子王　处于群兽中　皆叹呜呼呼　奇特未曾有</p>
<p>魔众相驱策　各进其威力　迭共相催切　须臾令摧灭</p>
<p>裂目而切齿　乱飞而超摧　菩萨默然观　如看童儿戏</p>
<p>众魔益忿恚　倍增战斗力　抱石不能举　举者不能下</p>
<p>飞矛戟利□　凝虚而不下　雷震雨大雹　化成五色花</p>
<p>恶龙蛇喷毒　化成香风气　诸种种形类　欲害菩萨者</p>
<p>不能令倾动　随事还自伤　魔王有姊妹　名弥伽迦利</p>
<p>手执髑髅器　在于菩萨前　作种种异仪　淫惑乱菩萨</p>
<p>如是等魔众　种种丑类身　作种种恶声　欲恐怖菩萨</p>
<p>不能动一毛　诸魔悉忧戚　空中负多神　隐身出音声</p>
<p>我见大牟尼　心无怨恨想　众魔恶毒心　无怨处生怨</p>
<p>愚痴诸恶魔　徒劳无所为　当舍恚害心　寂静默然住</p>
<p>汝不能口气　吹动须弥山　火冷水炽然　地性平软濡</p>
<p>不能坏菩萨　历劫修善果　菩萨正思惟　精进勤方便</p>
<p>净智慧光明　慈悲于一切　此四妙功德　无能中断截</p>
<p>而为作留难　不成正觉道　如日千光明　必除世间闇</p>
<p>钻木而得火　掘地而得水　精勤正方便　无求而不获</p>
<p>世间无救护　中贪恚痴毒　哀愍众生故　求智慧良药</p>
<p>为世除苦患　汝云何恼乱　世间诸痴惑　悉皆著邪径</p>
<p>菩萨习正路　欲引导众生　恼乱世尊师　是则大不可</p>
<p>如大旷野中　欺诳商人导　众生堕大冥　莫知所至处</p>
<p>为燃智慧灯　云何欲令灭　众生悉漂没　生死之大海</p>
<p>为修智慧舟　云何欲令没　忍辱为法芽　固志为法根</p>
<p>律仪戒为地　觉正为枝干　智慧之大树　无上法为果</p>
<p>荫护诸众生　云何而欲伐　贪恚痴枷锁　轭缚于众生</p>
<p>长劫修苦行　为解众生缚　决定成于今　于此正基坐</p>
<p>如过去诸佛　坚竖金刚台　诸方悉轻动　惟此地安隐</p>
<p>能堪受妙定　非汝所能坏　但当轻下心　除诸憍慢意</p>
<p>应修智识想　忍辱而奉事　魔闻空中声　见菩萨安静</p>
<p>惭愧离憍慢　复道还天上　魔众悉忧戚　崩溃失威武</p>
<p>斗战诸器仗　纵横弃林野　如人杀怨主　怨党悉摧碎</p>
<p>众魔既退散　菩萨心虚静　日光倍增明　尘雾悉除灭</p>
<p>月明众星朗　无复诸闇障　空中雨天花　以供养菩萨</p>
<p><a name="a14"></a><span style="color:#333399">阿惟三菩提品第十四<span lang="EN-US"></span></span></p>
<p>菩萨降魔已　志固心安隐　求尽第一义　入于深妙禅</p>
<p>自在诸三昧　次第现在前　初夜入正受　忆念过去生</p>
<p>从某处某名　而来生于此　如是百千万　死生悉了知</p>
<p>受生死无量　一切众生类　悉曾为亲属　而起大悲心</p>
<p>大悲心念已　又观彼众生　轮回六趣中　生死无穷极</p>
<p>虚伪无坚固　如芭蕉梦幻　即于中夜时　逮得净天眼</p>
<p>见一切众生　如观镜中像　众生生生死　贵贱与贫富</p>
<p>清净不净业　随受苦乐报　观察恶业者　当生恶趣中</p>
<p>修习善业者　生于人天中　若生地狱者　受无量种苦</p>
<p>吞饮于洋铜　铁枪贯其体　投之沸镬汤　驱入盛火聚</p>
<p>长牙群犬食　利嘴鸟啄脑　畏火赴丛林　剑叶截其体</p>
<p>利刀解其身　或利斧斫剉　受斯极苦毒　业行不令死</p>
<p>乐修不净业　极苦受其报　味著须臾顷　苦报甚久长</p>
<p>戏笑种祸因　号泣而受罪　恶业诸众生　若见自报者</p>
<p>气脉则应断　恐怖崩血死　造诸畜生业　业种种各异</p>
<p>死堕畜生道　种种各异身　或为皮肉死　毛角骨尾羽</p>
<p>更互相残杀　亲戚还相啖　负重而抱轭　鞭策钩锥刺</p>
<p>伤体脓血流　饥渴莫能解　展转相残杀　无有自在力</p>
<p>虚空水陆中　逃死亦无处　悭贪增上者　生于饿鬼趣</p>
<p>巨身如大山　咽孔犹针鼻　饥渴火毒然　还自烧其身</p>
<p>求者悭不与　或遮人惠施　生彼饿鬼中　求食不能得</p>
<p>不净人所弃　欲食而变失　若人闻悭贪　苦报如是者</p>
<p>割肉以施人　如彼尸毗王　或生人道中　身处于行厕</p>
<p>动转极大苦　出胎生恐怖　软身触外物　犹如刀剑截</p>
<p>任彼宿业分　无时不有死　勤苦而求生　得生长受苦</p>
<p>乘福生天者　渴爱常烧身　福尽命终时　衰死五相至</p>
<p>犹如树华萎　枯悴失光泽　眷属存亡分　悲苦莫能留</p>
<p>宫殿廓然空　玉女悉远离　坐卧尘土中　悲泣相恋慕</p>
<p>生者哀堕落　死者恋生悲　精勤修苦行　贪求生天乐</p>
<p>既有如此苦　鄙哉何可贪　大方便所得　不免别离苦</p>
<p>呜呼诸天人　修短无差别　积劫修苦行　永离于爱欲</p>
<p>谓决定长存　而今悉堕落　地狱受众苦　畜生相残杀</p>
<p>饿鬼饥渴逼　人间疲渴爱　虽云诸天乐　别离最大苦</p>
<p>迷惑生世间　无一苏息处　呜呼生死海　轮转无穷已</p>
<p>众生没长流　漂泊无所依　如是净天眼　观察于五道</p>
<p>虚伪不坚固　如芭蕉泡沫　即彼第三夜　入于深正受</p>
<p>观察诸世间　轮转苦自性　数数生老死　其数无有量</p>
<p>贪欲痴闇障　莫知所由出　正念内思惟　生死何从起</p>
<p>决定知老死　必由生所致　如人有身故　则有身痛随</p>
<p>又观生何因　见从诸有业　天眼观有业　非自在天生</p>
<p>非自性非我　亦复非无因　如破竹初节　余节则无难</p>
<p>既见生死因　渐次见真实　有业从取生　犹如火得薪</p>
<p>取以爱为因　如小火焚山　知爱从受生　觉苦乐求安</p>
<p>饥渴求饮食　受生爱亦然　诸受触为因　三等苦乐生</p>
<p>钻燧加人功　则得火为用　触从六入生　盲无明觉故</p>
<p>六入名色起　如芽长茎叶　名色由识生　如种芽叶生</p>
<p>识还从名色　展转更无余　缘识生名色　缘名色生识</p>
<p>犹人船俱进　水陆更相运　如识生名色　名色生诸根</p>
<p>诸根生于触　触复生于受　受生于爱欲　爱欲生于取</p>
<p>取生于业有　有则生于生　生生于老死　轮回周无穷</p>
<p>众生因缘起　正觉悉觉知　决定正觉已　生尽老死灭</p>
<p>有灭则生灭　取灭则有灭　爱灭则取灭　受灭则爱灭</p>
<p>触灭则受灭　六入灭触灭　一切入灭尽　由于名色灭</p>
<p>识灭名色灭　行灭则识灭　痴灭则行灭　大仙正觉成</p>
<p>如是正觉成　佛则兴世间　正见等八道　坦然平直路</p>
<p>毕竟无我所　如薪尽火灭　所作者已作　得先正觉道</p>
<p>究竟第一义　入大仙人室　闇谢明相生　动静悉寂默</p>
<p>逮得无尽法　一切智明朗　大仙德淳厚　地为普震动</p>
<p>宇宙悉清明　天龙神云集　空中奏天乐　以供养于法</p>
<p>微风清凉起　无云雨香雨　妙华非时敷　甘果违节熟</p>
<p>摩诃曼陀罗　种种天宝花　从空而乱下　供养牟尼尊</p>
<p>异类诸众生　各慈心相向　恐怖悉消除　无诸恚慢心</p>
<p>一切诸世间　皆同漏尽人　诸天乐解脱　恶道暂安宁</p>
<p>烦恼暂休息　智月渐增明　甘蔗族仙人　诸有生天者</p>
<p>见佛出兴世　欢喜充满身　即于天宫殿　雨花以供养</p>
<p>诸天神鬼龙　同声叹佛德　世人见供养　及闻赞叹声</p>
<p>一切皆随喜　踊跃不自胜　唯有魔天王　心生大忧苦</p>
<p>佛于彼七日　禅思心清净　观察菩提树　瞪视目不瞬</p>
<p>我依于此处　得遂宿心愿　安住无我法　佛眼观众生</p>
<p>发上哀愍心　欲令得清净　贪恚痴邪见　飘流没其心</p>
<p>解脱甚深妙　何由能得宣　舍离勤方便　安住于默然</p>
<p>顾惟本誓愿　复生说法心　观察诸众生　烦恼孰增微</p>
<p>梵天知其念　法应请而转　普放梵光明　为度苦众生</p>
<p>来见牟尼尊　说法大人相　妙义悉显现　安住实智中</p>
<p>离于留难过　无诸虚伪心　恭敬心欢喜　合掌劝请言</p>
<p>世间何福庆　遭遇大世尊　一切众生类　尘秽滓杂心</p>
<p>或有重烦恼　或烦恼轻微　世尊已免度　生死大苦海</p>
<p>愿当济度彼　沉溺诸众生　如世间义士　得利与物同</p>
<p>世尊得法利　唯应济众生　凡人多自利　彼我兼利难</p>
<p>唯愿垂慈悲　为世难中难　如是劝请已　奉辞还梵天</p>
<p>佛以梵天请　心悦嘉其诚　长养大悲心　增其说法情</p>
<p>念当行乞食　四王咸奉钵　如来为法故　受四合成一</p>
<p>时有商人行　善友天神告　大仙牟尼尊　在彼山林中</p>
<p>世间良福田　汝应往供养　闻命大欢喜　奉施于初饭</p>
<p>食已顾思惟　谁应先闻法　唯有阿罗蓝　郁头罗摩子</p>
<p>彼堪受正法　而今已命终　次有五比丘　应闻初说法</p>
<p>欲说寂灭法　如日光除冥　行诣波罗柰　古仙人住处</p>
<p>牛王目平视　安庠师子步　为度众生故　往诣迦尸城</p>
<p>步步兽王顾　顾瞻菩提林</p>
<p><a name="a15"></a><span style="color:#333399">转法轮品第十五<span lang="EN-US"></span></span></p>
<p>如来善寂静　光明显照曜　严仪独游步　犹若大众随</p>
<p>道逢一梵志　其名忧波迦　执持比丘仪　恭立于路傍</p>
<p>欣遇未曾有　合掌而启问　群生皆染著　而有无著容</p>
<p>世间心动摇　而独静诸根　光颜如满月　似味甘露津</p>
<p>容貌大人相　慧力自在王　所作必已办　为宗禀何师</p>
<p>答言我无师　无宗无所胜　自悟甚深法　得人所不得</p>
<p>人之所应觉　举世无觉者　我今悉自觉　是故名正觉</p>
<p>烦恼如怨家　伏以智慧剑　是故世所称　名之为最胜</p>
<p>当诣波罗柰　击甘露法鼓　无慢不存名　亦不求利乐</p>
<p>唯为宣正法　拔济苦众生　以昔发弘誓　度诸未度者</p>
<p>誓果成于今　当遂其本愿　当财自供已　不称名义士</p>
<p>兼利于天下　乃名大丈夫　临危不济溺　岂云勇健士</p>
<p>疾病不救疗　何名为良医　见迷不示路　孰云善导师</p>
<p>如灯照幽冥　无心而自明　如来然慧灯　无诸求欲情</p>
<p>钻燧必得火　穴中风自然　穿地必得水　此皆理自然</p>
<p>一切诸牟尼　成道必伽耶　亦同迦尸国　而转正法轮</p>
<p>梵志忧波迦　呜呼叹奇特　随心先所期　从路各分乖</p>
<p>计念未曾有　步步顾踟蹰　如来渐前行　至于迦尸城</p>
<p>其地胜庄严　如天帝释宫　恒河波罗柰　二水双流间</p>
<p>林木花果茂　禽兽同群游　闲寂无喧俗　古仙人所居</p>
<p>如来光照耀　倍增其鲜明　憍邻如族子　次十力迦叶</p>
<p>三名婆涩波　四阿湿波誓　五名跋陀罗　习苦乐山林</p>
<p>远见如来至　集坐共议言　瞿昙染世乐　放舍诸苦行</p>
<p>今复还至此　慎勿起奉迎　亦莫礼问讯　供给其所须</p>
<p>已坏本誓故　不应受供养　凡人见来宾　应修先后宜</p>
<p>且为设床座　任彼之所安　作此要言已　各各正基坐</p>
<p>如来渐次至　不觉违要言　有请让其坐　有为摄衣钵</p>
<p>有为洗摩足　有请问所须　如是等种种　尊敬师奉事</p>
<p>唯不舍其族　犹称瞿昙名　世尊告彼言　莫称我本性</p>
<p>于阿罗呵所　而生亵慢言　于敬不敬者　我心悉平等</p>
<p>汝等心不恭　当自招其罪　佛能度世间　是故称为佛</p>
<p>于一切众生　等心如子想　而称本名字　如得慢父罪</p>
<p>佛以大悲心　哀愍而告彼　彼率愚騃心　不信正真觉</p>
<p>言先修苦行　犹尚无所得　今恣身口乐　何因得成佛</p>
<p>如是等疑惑　不信得佛道　究竟真实义　一切智具足</p>
<p>如来即为彼　略说其要道　愚夫习苦行　乐行悦诸根</p>
<p>见彼二差别　斯则为大过　非是正真道　以违解脱故</p>
<p>疲身修苦行　其心犹驰乱　尚不生世智　况能超诸根</p>
<p>如以水燃灯　终无破闇期　疲身修慧灯　不能坏愚痴</p>
<p>朽木而求火　徒劳而弗获　钻鐩人方便　即得火为用</p>
<p>求道非苦身　而得甘露法　著欲为非义　愚痴障慧明</p>
<p>尚不了经论　况得离欲道　如人得重病　食不随病食</p>
<p>无知之重病　著欲岂能除　放火于旷野　干草增猛风</p>
<p>火盛孰能灭　贪爱火亦然　我已离二边　心存于中道</p>
<p>众苦毕竟息　安静离诸过　正见踰日光　平等觉观佛</p>
<p>正语为舍宅　游戏正业林　正命为丰姿　方便正修涂</p>
<p>正念为城郭　正定为床座　八道坦平正　免脱生死苦</p>
<p>从此涂出者　所作已究竟　不堕于此彼　二世苦数中</p>
<p>三界纯苦聚　唯此道能灭　本所未曾闻　正法清净眼</p>
<p>等见解脱道　唯我今始超　生老病死苦　爱离怨憎会</p>
<p>所求事不果　及余种种苦　离欲未离欲　有身及无身</p>
<p>离净功德者　略说斯皆苦　犹如盛火息　虽微不舍热</p>
<p>寂静微细我　大苦性犹存　贪等诸烦恼　及种种业过</p>
<p>是则为苦因　舍离则苦灭　犹如诸种子　离于地水等</p>
<p>众缘不和合　芽叶则不生　有有性相续　从天至恶趣</p>
<p>轮回而不息　斯由贪欲生　软中上差降　种种业为因</p>
<p>若灭于贪等　则无有相续　种种业尽者　差别苦长息</p>
<p>此有则彼有　此灭则彼灭　无生老病死　无地水火风</p>
<p>亦无初中边　亦非欺诳法　贤圣之所住　无尽之寂灭</p>
<p>所说八正道　是方便非余　世间所不见　彼彼长迷惑</p>
<p>我知苦断集　证灭修正道　观此四真谛　遂成等正觉</p>
<p>谓我已知苦　已断有漏因　已灭尽作证　已修八正道</p>
<p>已知四真谛　清净法眼成　于此四真谛　未生平等眼</p>
<p>不名得解脱　不言作已作　亦不言一切　真实知觉成</p>
<p>已知真谛故　自知得解脱　自知作已作　自知等正觉</p>
<p>说是真实时　憍怜族姓子　八万诸天众　究竟真实义</p>
<p>远离诸尘垢　清净法眼成　天人师知彼　所作事已作</p>
<p>欢喜师子吼　问憍怜如来　憍怜即白佛　已知大师法</p>
<p>以彼知法故　名阿若憍怜　于佛弟子中　最先第一悟</p>
<p>彼知正法声　闻于诸地神　咸共举声唱　善哉见深法</p>
<p>如来于今日　转未曾所转　普为诸天人　广开甘露门</p>
<p>净戒为众辐　调伏寂定齐　坚固智为辋　惭愧楔其间</p>
<p>正念以为毂　成真实法轮　正真出三界　不退从邪师</p>
<p>如是地神唱　虚空神传称　诸天转赞叹　乃至彻梵天</p>
<p>三界诸天神　始闻大仙说　展转惊相告　普闻佛兴世</p>
<p>广为群生类　转寂静法轮　风霁云雾除　空中雨天华</p>
<p>诸天奏天乐　嘉叹未曾有</p>
<p>佛所行赞卷第三</p>
<p><a name="a16"></a><span style="color:#333399">佛所行赞（亦云佛本行经）卷第四<span lang="EN-US"></span></span></p>
<p><span style="color:#333399">瓶沙王诸弟子品第十六<span lang="EN-US"></span></span></p>
<p>时彼五比丘　阿湿波誓等　闻彼知法声　慨然而自愧</p>
<p>合掌而加敬　仰瞻于尊颜　如来善方便　次令入正法</p>
<p>前后五比丘　得道调诸根　犹五星丽天　列侍于明月</p>
<p>时彼鸠尸城　长者子耶舍　夜睡忽觉悟　自见其眷属</p>
<p>男女身裸卧　即生厌离心　念此烦恼本　诳惑于愚夫</p>
<p>严服佩璎珞　出家诣山林　寻路而普唱　恼乱恼乱乱</p>
<p>如来夜经行　闻唱恼乱声　即命汝善来　此有安隐处</p>
<p>涅槃极清凉　寂灭离诸恼　耶舍闻佛教　心中大欢喜</p>
<p>乘本厌离心　圣慧冷然开　如入清凉池　肃然至佛所</p>
<p>其身犹俗容　心已得漏尽　宿殖善根力　疾成罗汉果</p>
<p>净智理潜明　闻法能即悟　犹若鲜素缯　易为染其色</p>
<p>彼已自觉知　所应作已作　顾身犹庄严　而生惭愧心</p>
<p>如来知彼念　而为说偈言　严饰以璎珞　心调伏诸根</p>
<p>平等观众生　行法不计形　身被出家服　其心累未忘</p>
<p>处林贪世荣　是则为俗人　形虽表俗仪　心栖高胜境</p>
<p>在家同山林　则离于我所　缚解存于心　形岂有定相</p>
<p>佩钾衣重袍　谓能制强敌　改形著染衣　为伏烦恼怨</p>
<p>即命比丘来　应声俗容废　具足出家仪　皆成于沙门</p>
<p>先有俗游朋　其数五十四　寻善友出家　随次入正法</p>
<p>斯由宿善业　妙果成于今　淳灰洽已久　经水速鲜明</p>
<p>上行诸声闻　六十阿罗汉　悉如罗汉法　随顺而教诫</p>
<p>汝今已济度　生死河彼岸　所作已毕竟　堪受一切供</p>
<p>各应游诸国　度诸未度者　众生苦炽然　久无救护者</p>
<p>汝等各独游　哀愍而摄受　吾今亦独行　还彼伽阇山</p>
<p>彼有大仙人　王仙及梵仙　悉皆在于彼　举世之所宗</p>
<p>迦叶苦行仙　国人悉奉事　受学者甚众　我今往度之</p>
<p>时六十比丘　奉教广宣法　各从其宿缘　随意诣诸方</p>
<p>世尊独游步　往诣伽阇山　入空静法林　诣迦叶仙人</p>
<p>彼有事火窟　恶龙之所居　山林极清旷　处处无不安</p>
<p>世尊为教化　告彼而请宿　迦叶白佛言　无有宿止处</p>
<p>唯有事火窟　善清净可居　而有恶龙止　必能伤害人</p>
<p>佛言但见与　且一宿止住　迦叶种种难　世尊请不已</p>
<p>迦叶复白佛　心不欲相与　谓我有吝惜　且自随所乐</p>
<p>佛即入火室　端坐正思惟　时恶龙见佛　嗔恚纵毒火</p>
<p>举室洞炽然　而不触佛身　舍尽火自灭　世尊犹安坐</p>
<p>犹如劫火起　梵天宫洞然　梵王正基坐　不恐亦不畏</p>
<p>恶龙见世尊　光颜无异相　毒息善心生　稽首而归依</p>
<p>迦叶夜见火　叹呜呼怪哉　如此道德人　而为龙火烧</p>
<p>迦叶及眷属　晨朝悉来看　佛已降恶龙　置在于钵中</p>
<p>彼知佛功德　而生奇特想　憍慢久习故　犹言我道尊</p>
<p>佛以随时宜　现种种神变　察其心所念　变化而应之</p>
<p>令彼心柔软　堪为正法器　自知其道浅　不及于世尊</p>
<p>决定谦下心　随顺受正法　郁毗罗迦叶　弟子五百人</p>
<p>随师善调伏　次第受正法　迦叶并徒众　悉受正化已</p>
<p>仙人资生物　并诸事火具　悉弃于水中　漂没随流迁</p>
<p>那提伽阇等　二弟居下流　见被服诸物　随流而乱下</p>
<p>谓其遭大变　忧怖不自安　二众五百人　寻江而求兄</p>
<p>见兄已出家　诸弟子亦然　知得未曾法　而起奇特想</p>
<p>兄今已服道　我等亦当随　彼兄弟三人　及弟子眷属</p>
<p>世尊为说法　即以事火譬　愚痴黑烟起　乱想钻燧生</p>
<p>贪欲嗔恚火　焚烧于众生　如是烦恼火　炽然不休息</p>
<p>弥沦于生死　苦火亦常然　能见二种火　炽然无依怗</p>
<p>云何有心人　而不生厌离　厌离除贪欲　贪尽得解脱</p>
<p>若已得解脱　解脱知见生　观察生死流　而举于梵行</p>
<p>一切作已作　更不受后有　如是千比丘　闻世尊说法</p>
<p>诸漏永不起　一切心解脱　佛为迦叶等　千比丘说法</p>
<p>所作者已作　净慧妙庄严　诸功德眷属　施戒净诸根</p>
<p>大德仙从道　苦行林失荣　如人舍戒德　空身而徒生</p>
<p>世尊大眷属　进诣王舍城　忆念摩竭王　先所修要誓</p>
<p>世尊既至已　止住于杖林　瓶沙王闻之　与大眷属俱</p>
<p>举国士女从　往诣世尊所　远见如来坐　降心伏诸根</p>
<p>除去诸俗容　下车而步进　犹如天帝释　往诣梵天王</p>
<p>前顶礼佛足　敬问体和安　佛还慰劳毕　命令一面坐</p>
<p>时王心默念　释迦大威力　胜德迦叶等　今皆为弟子</p>
<p>佛知众心念　而问于迦叶　汝见何福利　而弃事火法</p>
<p>迦叶闻佛命　惊起大众前　胡跪而合掌　高声白佛言</p>
<p>修福事火神　果报悉轮迥　生死烦恼增　是故我弃舍</p>
<p>精勤奉事火　为求五欲境　爱欲增无穷　是故我弃舍</p>
<p>事火修咒术　离解脱受生　受生为苦本　故舍更求安</p>
<p>我本谓苦行　祠祀设大会　为最第一胜　而更违正道</p>
<p>是故今弃舍　更求胜寂灭　离生老病死　无尽清凉处</p>
<p>以知此义故　放舍事火法　世尊闻迦叶　说自知见事</p>
<p>欲令诸世间　普生净信故　而告迦叶言　汝大士善来</p>
<p>分别种种法　而从于胜道　今于大众前　显汝胜功德</p>
<p>如巨富长者　开现于宝藏　令贫苦众生　增其厌离心</p>
<p>善哉奉尊教　即于大众前　敛身入正受　飘然升虚空</p>
<p>经行住坐卧　或举身洞然　左右出水火　不烧亦不濡</p>
<p>从身出云雨　雷电动天地　举世悉瞻仰　纵目观无厌</p>
<p>异口而同音　称叹未曾有　然后摄神通　敬礼世尊足</p>
<p>佛为我大师　我为尊弟子　奉教闻斯行　所作已毕竟</p>
<p>举世普见彼　迦叶为弟子　决定知世尊　真实一切智</p>
<p>佛知诸会众　堪为受法器　而告瓶沙王　汝今善谛听</p>
<p>心意及诸根　斯皆生灭法　了知生灭过　是则平等观</p>
<p>如是平等观　是则为知身　知身生灭法　无取亦无受</p>
<p>如身诸根觉　无我无我所　纯一苦积聚　苦生而苦灭</p>
<p>已知诸身相　无我无我所　是则之第一　无尽清凉处</p>
<p>我见等烦恼　系缚诸世间　既见无我所　诸缚悉解脱</p>
<p>不实见所缚　见实则解脱　世间摄受戒　则为邪摄受</p>
<p>若彼有我者　或常或无常　生死二边见　其过最尤甚</p>
<p>若使无常者　修行则无果　亦不受后身　无功而解脱</p>
<p>若使有常者　无死生中间　则应同虚空　无生亦无灭</p>
<p>若使有我者　则应一切同　一切皆有我　无业果自成</p>
<p>若有我作者　不应苦修行　彼有自在主　何须造作为</p>
<p>若我则有常　理不容变异　见有苦乐相　云何言有常</p>
<p>知生则解脱　远离诸尘垢　一切悉有常　何用解脱为</p>
<p>无我不唯言　理实无实性　不见我作事　云何说我作</p>
<p>我既无所作　亦无作我者　无此二事故　真实无有我</p>
<p>无作者知者　无主而常迁　生死日夜流　汝今听我说</p>
<p>六根六境界　因缘六识生　三事会生触　心念业随转</p>
<p>阳珠遇干草　缘日火随生　诸根境界识　士夫生亦然</p>
<p>芽因种子生　种非即是芽　不即亦不异　众生生亦然</p>
<p>世尊说真实　平等第一义　瓶沙王欢喜　离垢法眼生</p>
<p>王眷属人民　百千诸鬼神　闻说甘露法　亦随离诸尘</p>
<p><a name="a17"></a><span style="color:#333399">大弟子出家品第十七<span lang="EN-US"></span></span></p>
<p>尔时瓶沙王　稽首请世尊　迁住于竹林　哀受故默然</p>
<p>王已见真谛　奉拜而还宫　世尊与大众　徙居安竹园</p>
<p>为度众生故　建立慧灯明　以梵住天住　贤圣住而住</p>
<p>时阿湿波誓　调心御诸根　时至行乞食　入于王舍城</p>
<p>容貌世挺特　威仪安序庠　城中诸士女　见者莫不欢</p>
<p>行者为住步　前迎后风驰　迦毗罗仙人　广度诸弟子</p>
<p>第一胜多闻　其名舍利弗　见比丘庠序　闲雅静诸根</p>
<p>蹰路而待至　举手请问言　年少静仪容　我所未曾见</p>
<p>得何胜妙法　为宗事何师　师教何所说　愿告决所疑</p>
<p>比丘欣彼问　和颜逊辞答　一切智具足　甘蔗胜族生</p>
<p>天人中最尊　是则我大师　我年既幼稚　学日又初浅</p>
<p>岂能宣大师　甚深微妙义　今当以浅智　略说师教法</p>
<p>一切有法生　皆从因缘起　生灭法悉灭　说道为方便</p>
<p>二生忧波提　随听心内融　远离诸尘垢　清净法眼生</p>
<p>先所修决定　知因及无因　一切无所作　皆由自在天</p>
<p>令闻因缘法　无我智开明　增微诸烦恼　无能究竟除</p>
<p>唯有如来教　永尽而无遗　非摄受我所　而能离吾我</p>
<p>明因日灯兴　熟能令无光　如断莲花茎　微丝犹连绵</p>
<p>佛教除烦恼　犹断石无余　敬礼比丘足　退辞而还家</p>
<p>比丘乞食已　亦还归竹园　舍利弗还家　貌色甚和雅</p>
<p>善友大目连　同体闻才均　遥见舍利弗　颜仪甚熙怡</p>
<p>告言今见汝　而有异常容　素性至沉隐　欢相见于今</p>
<p>必得甘露法　此相非无因　答言如来告　实获未曾法</p>
<p>即请而为说　闻则心开解　诸尘垢亦除　随生正法眼</p>
<p>久殖妙因果　如观掌中灯　得佛不动信　俱行诣佛所</p>
<p>与徒众弟子　二百五十人　佛遥见二贤　而告诸众言</p>
<p>彼来者二人　吾上首弟子　一智慧无双　二神足第一</p>
<p>以深净梵音　即命汝善来　此有清凉法　出家究竟道</p>
<p>手执三掎杖　萦发持澡瓶　闻佛善来声　即变成沙门</p>
<p>二师及弟子　悉成比丘仪　稽首世尊足　却坐于一面</p>
<p>随顺为说法　皆得罗汉道　尔时有二生　迦叶族明灯</p>
<p>多闻身相具　财盈妻极贤　厌舍而出家　志求解脱道</p>
<p>路由多子塔　忽遇释迦文　光仪显明耀　犹若祠天幢</p>
<p>肃然举身敬　稽首顶礼足　尊为我大师　我是尊弟子</p>
<p>久远积痴冥　愿为作灯明　佛知彼二生　心乐崇解脱</p>
<p>清净软和音　命之以善来　闻命心融泰　形神疲劳息</p>
<p>心栖胜解脱　寂静离诸尘　大悲随所应　略为其解说</p>
<p>领解诸深法　成四无碍辩　大德普流闻　故名大迦叶</p>
<p>本见身我异　或见我即身　有我及我所　斯见已永除</p>
<p>唯见众苦聚　离苦则无余　持戒修苦行　非因而见因</p>
<p>平等见苦性　永无他聚心　若有若见无　二见生犹豫</p>
<p>平等见真谛　决定无复疑　染著于财色　迷醉贪欲生</p>
<p>无常不净想　贪爱永已乖　慈心平等念　怨亲无异想</p>
<p>哀愍于一切　则消嗔恚毒　依色诸有对　种种杂想生</p>
<p>思惟坏色想　则断色于爱　虽生无色天　命亦要之尽</p>
<p>愚于四正受　而生解脱想　寂灭离诸想　无色贪永除</p>
<p>动乱心变逆　犹狂风鼓浪　深入坚固定　寂止掉乱心</p>
<p>观法无我所　生灭不坚固　不见软中上　我慢心自忘</p>
<p>炽然智慧灯　离诸痴冥闇　见尽无尽法　无明悉无余</p>
<p>思惟十功德　十种烦恼灭　苏息作已作　深感仰尊颜</p>
<p>离三而得三　三弟子除三　犹三星布列　三十三司弟</p>
<p>列侍于三五　三侍佛亦然</p>
<p><a name="a18"></a><span style="color:#333399">化给孤独品第十八<span lang="EN-US"></span></span></p>
<p>时有大长者　名曰给孤独　巨富财无量　广施济贫乏</p>
<p>远从于北方　憍萨罗国来　止一知识舍　主人名首罗</p>
<p>闻佛兴于世　近住于竹园　承名重其德　即夜诣彼林</p>
<p>如来已知彼　根熟净信生　随宜称其实　而为说法言</p>
<p>汝已乐正法　净信心虚渴　能减于睡眠　而来敬礼我</p>
<p>今日当为汝　具设初宾仪　汝宿殖德本　坚固净其望</p>
<p>闻佛名欢喜　堪为正法器　虚怀广行惠　周给于贫穷</p>
<p>名德普流闻　果成由宿因　今当行法施　至心精诚施</p>
<p>时施寂静施　兼受持净戒　戒为庄严具　能转于恶趣</p>
<p>令人上升天　报以天五乐　诸求为大苦　爱欲集诸过</p>
<p>当修远离恶　离欲寂静乐　知老病死苦　世间之大患</p>
<p>正观察世间　离生老病死　既见于人间　有老病死苦</p>
<p>生天亦复然　无有常存者　无常则是苦　苦则无有我</p>
<p>无常苦非我　何有我我所　知苦即是苦　集者则为集</p>
<p>苦灭即寂静　道即安隐处　群生流动性　当知是苦本</p>
<p>厌末塞其源　不愿有非有　生老死盛火　世间普炽然</p>
<p>见生死动摇　当习于无想　三摩提究竟　甘露寂静处</p>
<p>空无我我所　世间悉如幻　当观于此身　诸大众行聚</p>
<p>长者闻说法　即得于初果　生死海消灭　唯有一滴余</p>
<p>空闲修离欲　第一有无身　不如今俗人　见谛真解脱</p>
<p>不离诸苦行　种种异见网　虽至第一有　不见真实义</p>
<p>邪想著天福　有爱缚转深　长者闻说法　阴盖焕然开</p>
<p>逮得于正见　诸邪见永除　犹如秋厉风　飘散于重云</p>
<p>不计自在因　亦非邪因生　亦复非无因　而生于世间</p>
<p>若自在天生　无长幼先后　亦无五道轮　生者不应灭</p>
<p>亦不应灾患　为恶亦非过　净与不净业　斯由自在天</p>
<p>若自在天生　世间不应疑　如子从父生　孰不识其尊</p>
<p>人遭穷苦时　不应反怨天　悉应宗自在　不应奉余神</p>
<p>自在是作者　不应名自在　以其是作故　彼则应常作</p>
<p>常作则自劳　何名为自在　若无心而作　如婴儿所为</p>
<p>若有心而作　有心非自在　苦乐由众生　则非自在作</p>
<p>自在生苦乐　彼应有爱憎　已有爱憎故　不应称自在</p>
<p>若复自在作　众生应默然　任彼自在力　何用修善为</p>
<p>正复修善恶　不应有业报　自在若业生　一切则共业</p>
<p>若是共业者　皆应称自在　自在若无因　一切亦应无</p>
<p>若因余自在　自在应无穷　是故诸众生　悉无有作者</p>
<p>当知自在义　于此论则坏　一切义相违　无说则有过</p>
<p>若复自性生　其过亦如是　诸明因论者　未曾如是说</p>
<p>无所依无因　而能有所作　彼彼皆由因　犹如依种子</p>
<p>是故知一切　则非自性生　一切诸所作　非唯一因生</p>
<p>而说一自性　是故则非因　若言彼自性　周满一切处</p>
<p>若周满一切　亦无能所作　既无能所作　是则非为因</p>
<p>若遍一切处　一切有作者　是则一切时　常应有所作</p>
<p>若言常作者　无待时生物　是故应当知　非自性为因</p>
<p>又说彼自性　离一切求那　一切所作事　亦应离求那</p>
<p>一切诸世间　悉见有求那　是故知自性　亦复非为因</p>
<p>若说彼自性　异于求那者　以常为因故　其性不应异</p>
<p>众生求那异　故自性非因　自性若常者　事亦不应坏</p>
<p>以自性为因　因果理应同　世间见坏故　当知别有因</p>
<p>若彼自性因　不应求解脱　以有自性故　应任彼生灭</p>
<p>假令得解脱　自性还生缚　若自性不见　为见法因者</p>
<p>此亦非为因　因果理殊故　世间诸见事　因果悉俱见</p>
<p>若自性无心　不应有心因　如见烟知火　因果类相求</p>
<p>非彼因不见　而生于见事　犹金造器服　始终不离金</p>
<p>自性是事因　始终岂得殊　若使时作者　不应求解脱</p>
<p>以彼时常故　应任彼时节　世间无有边　时节亦复然</p>
<p>是故修行者　不应方便求　陀罗骠求那　世间一异论</p>
<p>虽有种种说　当知非一因　若说我作者　应随欲而生</p>
<p>而今不随欲　云何说我作　不欲而更得　欲者反更违</p>
<p>苦乐不自在　云何言我作　若使我作者　应无恶趣业</p>
<p>种种业果生　故知非我作　言我随时作　时应唯作善</p>
<p>善恶随缘生　故知非我作　若使无因作　不应修方便</p>
<p>一切自然定　修因何所为　世间种种业　而获种种果</p>
<p>是故知一切　非为无因作　有心及无心　悉从因缘起</p>
<p>世间一切法　非无因生者　长者心开解　通达胜妙义</p>
<p>一相实智生　决定了真谛　敬礼世尊足　合掌而启请</p>
<p>居在舍婆提　土地丰安乐　波斯匿大王　师子元族胄</p>
<p>福德名称流　远近所宗敬　欲造立精舍　唯愿哀愍受</p>
<p>知佛心平等　所居不求安　愍彼众生故　不违我所请</p>
<p>佛知长者心　大施发于今　无染无所著　善护众生心</p>
<p>汝已见真谛　素心好行施　钱财非常宝　宜应速施为</p>
<p>如藏库被烧　已出者为珍　明人知无常　出财广行惠</p>
<p>悭贪者守惜　恐尽不受用　亦不畏无常　徒失增忧悔</p>
<p>应时应器施　如健夫临敌　能施而能战　是则勇慧士</p>
<p>施者众所爱　善称广流闻　良善乐为友　命终心常欢</p>
<p>无悔亦无怖　不生饿鬼趣　此则为花报　其果难思议</p>
<p>轮回六趣中　良伴无过施　若生天人中　为众所奉事</p>
<p>生于畜生道　施报随受乐　智慧修寂定　无依无有数</p>
<p>虽获甘露道　犹资施以成　缘彼惠施故　修八大人念</p>
<p>随念欢喜心　决定三摩提　三昧增智慧　能正观生灭</p>
<p>正观生灭已　次第得解脱　舍财惠施者　蠲除于贪著</p>
<p>慈悲恭敬与　兼除嫉恚慢　明见惠施果　无施痴见除</p>
<p>诸结烦恼灭　斯由于惠施　当知惠施者　则为解脱因</p>
<p>犹如人种栽　为荫花果故　布施亦如是　报乐大涅槃</p>
<p>不坚固财施　获报坚固果　施食唯得力　施衣得好色</p>
<p>若建立精舍　众果具足成　或施求五欲　或贪求大财</p>
<p>或为名闻施　有求生天乐　或为免贫苦　唯汝无想施</p>
<p>施中之最上　无利而不获　汝心有所弘　宜令速成就</p>
<p>痴爱心来游　清净眼开还　长者受佛教　惠心转增明</p>
<p>请优波低舍　贤友而同归　还彼憍萨罗　周行择良墟</p>
<p>见太子祇园　林流极清闲　往诣太子所　请求买其田</p>
<p>太子甚宝惜　元无出卖心　设布黄金满　犹尚地不迁</p>
<p>长者心欢喜　即遍布黄金　只言我不与　汝云何布金</p>
<p>长者言不与　何言满黄金　二人共诤讼　延及断事官</p>
<p>众皆叹奇特　只亦知其诚　广问其因缘　辞言立精舍</p>
<p>供养于如来　并及比丘僧　太子闻佛名　其心即开悟</p>
<p>唯取其半金　求和同建立　汝地我树林　共以供养佛</p>
<p>长者地祇林　以付舍利弗　经始立精舍　昼夜勤速成</p>
<p>高显胜庄严　犹四天王宫　随法顺道宜　称如来所应</p>
<p>世间未曾有　增晖舍卫城　如来现神荫　众圣集安居</p>
<p>无侍者哀降　有侍资道宜　长者乘斯福　寿尽上升天</p>
<p>子孙继其业　历世种福田</p>
<p><a name="a19"></a><span style="color:#333399">父子相见品第十九<span lang="EN-US"></span></span></p>
<p>佛于摩竭国　化种种异道　悉从一味法　如日映众星</p>
<p>出彼五山城　与千弟子俱　前后眷属从　往诣尼金山</p>
<p>近伽维罗卫　而生报恩心　当修法供养　以奉于父王</p>
<p>王师及大臣　先遣伺候人　常寻从左右　瞻察其进止</p>
<p>知佛欲还国　驱驰而先白　太子远游学　愿满今来还</p>
<p>王闻大欢喜　严驾即出迎　举国诸士庶　悉皆从王行</p>
<p>渐近遥见佛　光相倍昔容　处于大众中　犹如梵天王</p>
<p>下车而徐进　恐为法留难　瞻颜内欣踊　口莫知所言</p>
<p>顾贪居俗累　子超然登仙　虽子居道尊　未知称何名</p>
<p>自惟久思渴　今日无由宣　子今默然坐　安隐不改容</p>
<p>久别无感情　令我心独悲　如人久虚渴　路逢清冷泉</p>
<p>奔驰而欲饮　临泉忽枯渴　今我见其子　犹是本光颜</p>
<p>心疏气高绝　都无荫流心　抑情虚望断　如渴对枯泉</p>
<p>未见繁想驰　对目则无欢　如人念离亲　忽见画形像</p>
<p>应王四天下　犹若曼陀王　汝今行乞食　斯道何足荣</p>
<p>安静如须弥　光相如日明　庠行牛王步　无畏师子吼</p>
<p>不受四天封　乞求而养身　佛知父王心　犹存于子想</p>
<p>为开其心故　并哀一切众　神足升虚空　两手捧日月</p>
<p>游行于空中　种种作异变　或分身无量　还复合为一</p>
<p>或入水如地　或入地如水　石壁不碍身　左右出水火</p>
<p>父王大欢喜　父子情悉除　空中莲花座　而为王说法</p>
<p>知王心慈念　为子增忧悲　缠绵爱念子　宜应速除灭</p>
<p>息爱静其心　受我子养法　人子所未奉　今以奉父王</p>
<p>父未从子得　今从子得之　人王之奇特　天王亦希有</p>
<p>胜妙甘露道　今以奉大王　自业业受生　业依业果报</p>
<p>当知业因果　勤习度世业　谛观于世间　唯业为良朋</p>
<p>亲戚及与身　深爱相恋慕　命终神独往　唯业良朋随</p>
<p>轮回于五趣　三业三种生　爱欲为其因　种种类差别</p>
<p>今当竭其力　净治身口业　昼夜勤修习　息乱心寂然</p>
<p>唯此为己利　离此悉非我　当知三界有　犹若海涛波</p>
<p>难乐难习近　当修第四业　生死五道轮　犹众星旋转</p>
<p>诸天亦迁变　人中岂得常　涅槃为最安　禅寂乐中胜</p>
<p>人王五欲乐　危险多恐怖　犹毒蛇同居　何有须臾欢</p>
<p>明人见世间　如盛火围绕　恐怖无暂安　求离生老死</p>
<p>无尽寂静处　慧者之所居　不须利器仗　象马以兵车</p>
<p>调伏贪恚痴　天下敌无胜　知苦断苦因　证灭修方便</p>
<p>正觉四真谛　恶趣恐怖除　先现妙神通　令王心欢喜</p>
<p>信乐情已深　堪为正法器　合掌而赞叹　奇哉誓果成</p>
<p>奇哉大苦离　奇哉饶益我　虽先增忧悲　缘悲故获利</p>
<p>奇哉我今日　生子果报成　宜舍胜妙乐　宜精勤习苦</p>
<p>宜离亲族荣　宜割恩爱情　古昔诸仙王　唐苦而无功</p>
<p>清凉安隐处　汝今悉已获　自安而安彼　大悲济众生</p>
<p>昔本住世间　为转轮王者　无自在神通　令我心开解</p>
<p>亦无此妙法　使我今日欢　设为转轮王　生死绪不绝</p>
<p>今已绝生死　轮回大苦灭　能为众生类　广说甘露法</p>
<p>如此妙神通　智慧甚深广　永灭生死苦　为天人之上</p>
<p>虽居圣王位　终不获斯利　如是赞叹已　法爱增恭敬</p>
<p>居王父尊位　谦卑稽首礼　国中诸人民　睹佛神通力</p>
<p>闻说深妙法　兼见王敬重　合掌头面礼　悉生奇特想</p>
<p>厌患居俗累　咸生出家心　释种诸王子　心悟道果成</p>
<p>悉厌世荣乐　舍亲爱出家　阿难陀难陀　金毗阿那律</p>
<p>难图跋难陀　及军荼陀那　如是等上首　及余释种子</p>
<p>悉从于佛教　受法为弟子　匡国大臣子　优陀夷为首</p>
<p>与诸王子俱　随次而出家　又阿低梨子　名曰优波离</p>
<p>见彼诸王子　大臣子出家　心感情开解　亦受出家法</p>
<p>父王见其子　神力诸功德　自亦入清流　甘露正法门</p>
<p>舍王位国土　禅一甘露饭　闲居修静默　处宫习王仙</p>
<p>如来悉随摄　本族知识已　道中颜和悦　亲戚欢喜随</p>
<p>时至应乞食　入迦维罗卫　城中诸士女　惊喜举声唱</p>
<p>悉达阿罗陀　学道成而归　内外转相告　巨细驰出看</p>
<p>门户窗牖中　比肩而侧目　见佛身相好　光明甚晖曜</p>
<p>外著袈裟衣　身光内彻照　犹如日圆轮　内外相映发</p>
<p>观者心悲喜　合掌涕泪流　见佛庠序步　敛形摄诸根</p>
<p>妙身显法仪　敬惜增悲叹　剃发毁形好　身被染色衣</p>
<p>堂堂仪雅容　束身视地行　应戴羽宝盖　手揽飞龙辔</p>
<p>如何冒游尘　执钵而行乞　艺足伏怨敌　貌足婇女欢</p>
<p>华服冠天冠　黎民咸首阳　如何屈茂容　拘心制其形</p>
<p>舍妙欲光服　素身著染衣　见何相何求　与世五欲怨</p>
<p>舍贤妻爱子　乐独而孤游　难哉彼贤妃　长夜抱忧思</p>
<p>而今闻出家　性命犹能全　不审净饭王　竟见此子不</p>
<p>见其妙相身　毁形而出家　怨家犹痛惜　父见岂能安</p>
<p>爱子罗侯罗　泣涕常悲恋　见无抚慰心　用学此道为</p>
<p>诸明相法者　咸言太子生　具足大人相　应享食四海</p>
<p>观今之所为　斯则皆虚谈　如是比众多　纷纭而乱说</p>
<p>如来心无著　无欣亦无戚　慈悲愍众生　欲令脱贫苦</p>
<p>增长彼善根　并为当来世　显其少欲迹　兼除俗尘谤</p>
<p>入贫里乞食　精粗任所得　巨细不择门　满钵归山林</p>
<p><a name="a20"></a><span style="color:#333399">受只桓精舍品第二十<span lang="EN-US"></span></span></p>
<p>世尊已开化　迦维罗卫人　随缘度已毕　与大众俱行</p>
<p>往憍萨罗国　诣波斯匿王　只桓已庄严　堂舍悉周备</p>
<p>流泉相灌注　花果悉敷荣　水陆众奇鸟　随类群和鸣</p>
<p>众美世无比　若稽罗山宫　给孤独长者　眷属寻路迎</p>
<p>散花烧名香　奉请入只桓　手执金龙瓶　躬跪注长水</p>
<p>以只桓精舍　奉施十方僧　世尊咒愿受　镇国令久安</p>
<p>给孤独长者　福庆流无穷　时波斯匿王　闻世尊已至</p>
<p>严驾出只桓　敬礼世尊足　却坐于一面　合掌白佛言</p>
<p>不图卑小国　忽成大吉祥　恶逆多殃灾　岂能感大人</p>
<p>今得睹圣颜　沐浴饮清化　鄙虽处凡品　蒙圣入胜流</p>
<p>如风拂香林　气合成薰飙　众鸟集须弥　异色齐金光</p>
<p>得与明人会　蒙荫而同荣　野夫供仙人　生为三足星</p>
<p>世利皆有尽　圣利永无穷　人王多愆咎　遇圣利常安</p>
<p>佛知王心至　乐法如帝释　唯有二种著　不能忘财色</p>
<p>知时知心行　而为王说法　恶业卑下士　见善犹知敬</p>
<p>况复自在王　积德乘宿因　遇佛加恭敬　此乃非为难</p>
<p>国素静民安　非见佛所增　今当略说法　大王且谛听</p>
<p>受持我所说　见我功果成　命终形神乖　亲戚悉别离</p>
<p>唯有善恶业　始终而影随　当崇法王业　子养于万民</p>
<p>现世名称流　命终上升天　纵情不顺法　今苦后无欢</p>
<p>古昔羸马王　顺法受天福　金步王行恶　寿终生恶道</p>
<p>我今为大王　略说善恶法　大要当慈心　观民犹一子</p>
<p>不迫亦不害　善摄持诸根　舍邪就正路　不自举下人</p>
<p>结友于苦行　勿习邪见朋　勿恃王威势　勿听邪佞言</p>
<p>勿恼诸苦行　莫踰王正典　念佛维正法　调伏非法者</p>
<p>现为人中上　德将隆道中　深思无常想　身命念念迁</p>
<p>栖心高胜境　志求清凉津　保慈自在乐　来世增其欢</p>
<p>传名于旷劫　必报如来恩　如人爱甜果　必种其良栽</p>
<p>有从明入暗　有从闇入明　有闇闇相续　有明明相因</p>
<p>智者舍三品　当学始终明　言恶群向应　善唱随者难</p>
<p>无有不作果　作者不败亡　创业不勤习　至竟莫能为</p>
<p>素不修善因　后致乐无斯　既往无息期　是故当修善</p>
<p>自省不为恶　自作自受故　犹四石山合　众生无逃处</p>
<p>生老病死山　群生脱无由　唯有行正法　出斯苦重山</p>
<p>世间悉无常　五欲境如电　老死锥锋端　何应习非法</p>
<p>古昔诸胜王　犹若自在天　勇健志腾虚　暂显已磨灭</p>
<p>劫火镕须弥　海水悉枯竭　况身如泡沫　而望久存世</p>
<p>猛风止随蓝　日光翳须弥　盛火水所消　有物悉归灭</p>
<p>此身无常器　长夜苦守护　广资以财色　放逸生憍慢</p>
<p>死时忽然至　挺直如枯木　明人见斯变　勤修岂睡眠</p>
<p>生死独摇机　不止会堕落　不习不续乐　苦报者不为</p>
<p>不近不胜友　不学不断智　学不受有智　受必令无身</p>
<p>有身不染境　染境为大过　虽生无色天　不免时迁变</p>
<p>当学不变身　不变则无过　以有此身故　为众苦之本</p>
<p>是故诸智者　息本于无身　一切众生类　斯由欲生苦</p>
<p>是故于欲有　当生厌离心　厌离于欲有　则不受众苦</p>
<p>虽生色无色　变易为大患　以不寂静故　况不离于欲</p>
<p>如是观三界　无常无有主　众苦常炽然　智者岂愿乐</p>
<p>如树盛火然　众鸟岂群集　觉者为明士　离此则无明</p>
<p>此则开觉士　离此则非觉　此则应所作　离此则不应</p>
<p>此则为近宗　离此与理乖　言此殊胜法　非在家所应</p>
<p>此则为非说　法唯在人弘　患热入冷水　一切得清凉</p>
<p>冥室灯火明　悉睹于五色　修道亦如是　道俗无异方</p>
<p>或山居堕罪　或在家升仙　痴冥为巨海　邪见为涛波</p>
<p>群生随爱流　漂转莫能度　智慧为轻舟　坚持三昧正</p>
<p>方便鼓念楫　能济无知海　时王专心听　一切智所说</p>
<p>厌薄于俗荣　知王者无欢　如逸醉犴象　醉醒纯熟还</p>
<p>时有诸外道　见王信敬佛　咸求于大王　与佛决神通</p>
<p>时王白世尊　愿从彼所求　佛即默然许　种种诸异见</p>
<p>五通神仙士　悉来诣佛所　佛即现神力　正基坐空中</p>
<p>普放大光明　如日耀朝阳　外道悉降伏　国民普归宗</p>
<p>为母说法故　即升忉利天　三月处天宫　普化诸天人</p>
<p>度母报恩毕　安居时过还　诸天众羽从　乘于七宝阶</p>
<p>下至阎浮提　诸佛常下处　无量诸天人　乘宫殿随送</p>
<p>阎浮提君民　合掌而仰瞻</p>
<p><a name="a21"></a><span style="color:#333399">守财醉象调伏品第二十一<span lang="EN-US"></span></span></p>
<p>天上教化母　及余诸天众　还游于人中　随缘而行化</p>
<p>树提迦耆婆　首罗输卢那　长者子央伽　及无畏王子</p>
<p>尼瞿屡陀等　尸利掘多迦　尼揵忧波离　悉令得解脱</p>
<p>乾陀罗国王　其名弗迦罗　闻说微妙法　舍国而出家</p>
<p>醯茂钵低鬼　及波多耆利　于毗富罗山　调伏而受化</p>
<p>波罗延梵志　波沙那山中　半偈微细义　调伏令信乐</p>
<p>他那摩帝村　有鸠吒檀耽　是二生之首　广杀生祠祀</p>
<p>如来方便化　令其入正道　于毗提诃山　大威德天神</p>
<p>名般遮尸呿　受法入决定　毗纽瑟吒村　化彼难陀母</p>
<p>央伽富梨城　降伏大力神　富那跋陀罗　输屡那檀陀</p>
<p>凶恶大力龙　国王及后宫　悉皆受正法　以开甘露门</p>
<p>于彼侏儒村　稽那及尸卢　志求生天乐　化令入正道</p>
<p>央瞿利摩罗　于彼修侔村　为现神通力　化令即调伏</p>
<p>有大长者子　浮梨耆婆男　大富多钱财　如富那跋陀</p>
<p>即于如来前　受化广行施　于彼跋提村　化彼跋提梨</p>
<p>及与跋陀罗　兄弟二鬼神　毗提诃富利　有二婆罗门</p>
<p>一名为大寿　二名曰梵寿　论议以降伏　令入于正法</p>
<p>至毗舍离城　化诸罗刹鬼　并离车师子　及诸离车众</p>
<p>萨遮尼犍子　悉令入正法　阿摩勒迦波　有鬼跋陀罗</p>
<p>及跋陀罗迦　跋陀罗劫摩　又至阿腊山　度鬼阿腊婆</p>
<p>二名鸠摩罗　三诃悉多迦　还至伽阇山　度鬼□迦那</p>
<p>及针毛夜叉　及其姊妹子　又至波罗奈　化彼迦旃延</p>
<p>然后乘神通　至输卢波罗　化彼诸商人　多波揵尼剑</p>
<p>受其旃檀堂　妙香流于今　至摩醯波低　度迦毗罗仙</p>
<p>牟尼住于彼　足蹈于石上　千辐双轮现　终则不磨灭</p>
<p>至波罗那处　化婆罗那鬼　至摩偷罗国　度鬼竭昙摩</p>
<p>偷罗俱瑟吒　度赖吒波罗　至鞞兰若村　度诸婆罗门</p>
<p>迦利摩沙村　度萨毗萨深　亦复化于彼　阿耆尼毗舍</p>
<p>复还舍卫国　度彼瞿昙摩　阇帝输卢那　道迦阿低梨</p>
<p>还憍萨罗国　度外道之师　弗迦罗婆梨　及诸梵志众</p>
<p>至施多毗迦　寂静空闲处　度诸外道仙　令入佛仙路</p>
<p>至阿输阇国　度诸鬼龙众　至舍毗罗国　度二恶龙王</p>
<p>一名金毗罗　二名迦罗迦　又至跋伽国　化度夜叉鬼</p>
<p>其名曰毗沙　那鸠罗父母　并及大长者　令信乐正法</p>
<p>至俱舍弥国　化度瞿师罗　及二优婆夷　波阇郁多罗</p>
<p>伴等优婆夷　众多次第度　至揵陀罗国　度阿婆罗龙</p>
<p>如是等次第　空行水陆性　皆悉往化度　如日照幽冥</p>
<p>尔时提婆达　见佛德殊胜　内心怀嫉妒　退失诸禅定</p>
<p>造诸恶方便　破坏正法僧　登耆阇崛山　崩石以打佛</p>
<p>石分为二分　堕于佛左右　于王平直路　放狂醉恶象</p>
<p>震吼若雷霆　勇气奋成云　横泄而奔走　逸越如暴风</p>
<p>鼻牙尾四足　触则莫不摧　王舍城巷路　狼藉杀伤人</p>
<p>横尸而布路　髓脑血流离　一切诸士女　恐怖不出门</p>
<p>合城悉战悚　但闻惊唤声　有出城驰走　有窟穴自藏</p>
<p>如来众五百　时至而入城　高阁窗牖人　启佛令勿行</p>
<p>如来心安泰　怡然无惧容　唯念贪嫉苦　慈心欲令安</p>
<p>天龙众营从　渐至狂象所　诸比丘逃避　唯与阿难俱</p>
<p>犹法种种相　一自性不移　醉象奋狂怒　见佛心即醒</p>
<p>投身礼佛足　犹若太山崩　莲花掌摩顶　如日照乌云</p>
<p>跪伏佛足下　而为说法言　象莫害大龙　象与龙战难</p>
<p>象欲害大龙　终不生善处　贪恚痴迷醉　难降佛已降</p>
<p>是故汝今日　当舍贪恚痴　已没苦淤泥　不舍转更深</p>
<p>彼象闻佛说　醉解心即悟　身心得安乐　如渴饮甘露</p>
<p>象已受佛化　国人悉欢喜　咸叹唱希有　设种种供养</p>
<p>下善转成中　中善进增上　不信者生信　已信者深固</p>
<p>阿阇世大王　见佛降醉象　心生奇特想　欢喜倍增敬</p>
<p>如来善方便　现种种神力　调伏诸众生　随力入正法</p>
<p>举国修善业　犹如劫初人　彼提婆达兜　为恶自缠缚</p>
<p>先神力飞行　今堕无择狱</p>
<p><a name="a22"></a><span style="color:#333399">庵摩罗女见佛品第二十二<span lang="EN-US"></span></span></p>
<p>世尊广化毕　而生涅槃心　发于王舍城　诣巴连弗邑</p>
<p>到已住于彼　娑吒利支提　彼是摩竭提　边邑附庸国</p>
<p>国主婆罗门　多闻明经典　瞻相土安危　国之仰观师</p>
<p>摩竭王遣使　敕告彼仰观　命起于牢城　以备于强邻</p>
<p>世尊记彼地　天神所保持　于中起城郭　永固不危亡</p>
<p>仰观心欢喜　共养佛法僧　佛出彼城门　往诣恒河滨</p>
<p>仰观深敬佛　名为瞿昙门　恒河侧人民　皆出迎世尊</p>
<p>兴种种供养　各严船令渡　世尊以船多　偏受违众心</p>
<p>即以神通力　隐身及大众　忽从此岸没　而出于彼岸</p>
<p>以乘智慧船　广济于众生　缘斯德力故　济河不凭舟</p>
<p>恒河侧人民　同声唱奇哉　咸言名此津　名为瞿昙津</p>
<p>城门瞿昙门　津名瞿昙津　斯名流于世　历代共称传</p>
<p>如来复前行　至彼鸠梨村　说法多所化　复至那提村</p>
<p>人民多疫死　亲戚悉来问　诸亲疫死者　命终生何所</p>
<p>佛善知业报　悉随问记说　前至鞞舍离　住于庵罗林</p>
<p>彼庵摩罗女　承佛诣其园　侍女众随从　庠序出奉迎</p>
<p>善执诸情根　身服轻素衣　舍离庄严服　自沐浴香花</p>
<p>犹世贞贤女　洁素以祠天　端正妙容姿　犹天玉女形</p>
<p>佛遥见女来　告诸比丘众　此女极端正　能留行者情</p>
<p>汝等当正念　以慧镇其心　宁在暴虎口　狂夫利剑下</p>
<p>不于女人所　而起爱欲情　女人显恣态　若行住坐卧</p>
<p>乃至画像形　悉表妖姿容　劫夺人善心　如何不自防</p>
<p>现啼笑喜怒　纵体而垂肩　或散发髻倾　犹尚乱人心</p>
<p>况复饰容仪　以显妙姿颜　庄严隐陋形　诱诳于愚夫</p>
<p>迷乱生德想　不觉丑秽形　当观无常苦　不净无我所</p>
<p>谛见其真实　灭除贪欲想　正观于自境　天女尚不乐</p>
<p>况复人间欲　而能留人心　当执精进弓　智慧锋利箭</p>
<p>被正念重铠　决战于五欲　宁以热铁枪　贯彻于双目</p>
<p>不以爱欲心　而观于女色　爱欲迷其心　炫惑于女色</p>
<p>乱想而命终　必堕三恶道　畏彼恶道苦　不受女人欺</p>
<p>根不系境界　境界不系根　于中贪欲想　由根系境界</p>
<p>犹如二耕牛　同一轭一鞅　牛不转相缚　根境界亦然</p>
<p>是故当制心　勿令其放逸　佛为诸比丘　种种说法已</p>
<p>彼庵摩罗女　渐至世尊前　见佛坐树下　禅定静思惟</p>
<p>念佛大悲心　哀受我树林　端心敛仪容　止素妖冶情</p>
<p>恭形心纯至　稽首接足礼　世尊命令坐　随心为说法</p>
<p>汝心已纯静　表彻外德容　壮年丰财宝　备德兼姿颜</p>
<p>能信乐正法　是则世之难　丈夫宿智慧　乐法非为奇</p>
<p>女人情志弱　智浅爱欲深　而能乐正法　此亦为甚难</p>
<p>人生于世间　唯应法自娱　财色非常宝　唯正法为珍</p>
<p>强良病所坏　少壮老所迁　命为死所困　行法无能侵</p>
<p>所爱莫不离　不爱而强邻　所求不随意　唯法为从心</p>
<p>他力为大苦　自在力为欢　女人悉由他　兼怀他子苦</p>
<p>是故当思惟　厌离于女身　彼庵摩罗女　闻法心欢喜</p>
<p>坚固智增明　能断于爱欲　即自厌女身　不染于境界</p>
<p>虽耻于陋形　法力劝其心　稽首而白佛　已蒙尊摄受</p>
<p>哀受明供养　令满其志愿　佛知彼诚心　兼利诸群生</p>
<p>默然受其请　令即随欢喜　视听转增明　作礼而还家</p>
<p>佛所行赞卷第四</p>
<p><a name="a23"></a><span style="color:#333399">佛所行赞（亦云佛本行经）卷第五<span lang="EN-US"></span></span></p>
<p><span style="color:#333399">神力住寿品第二十三<span lang="EN-US"></span></span></p>
<p>尔时鞞舍离　诸离车长者　闻世尊入国　住庵摩罗园</p>
<p>有乘素车舆　素盖素衣服　青赤黄绿色　其众各异仪</p>
<p>导从翼前后　争涂竞路前　天冠衮花服　宝饰以庄严</p>
<p>威容盛明曜　增晖彼园林　除舍五威仪　下车而步进</p>
<p>息慢而形恭　顶礼于佛足　大众围绕佛　如日重轮光</p>
<p>离车名师子　为诸离车长　德貌如师子　位居师子臣</p>
<p>灭除师子慢　受诲释师子　汝等大威德　名族美色容</p>
<p>能除世憍慢　受法以增明　财色香花饰　不如戒庄严</p>
<p>国土丰安乐　唯以汝等荣　荣身而安民　在于调御心</p>
<p>加以乐法情　令德转崇高　非薄土群鄙　而能集众贤</p>
<p>当日新其德　抚养于万民　导众以明正　如牛王涉津</p>
<p>若人能自念　今世及后世　唯当修正戒　福利二世安</p>
<p>为众所敬重　名称普流闻　仁者乐为友　德流永无疆</p>
<p>山林宝玉石　皆依地而生　戒德亦如地　众善之所由</p>
<p>无翅欲腾虚　渡河无良舟　人而无戒德　济苦为实难</p>
<p>如树美花果　针刺难可攀　多闻美色力　破戒者亦然</p>
<p>端坐胜堂阁　王心自庄严　净戒功德具　随大仙而征</p>
<p>染服衣毛羽　螺髻剃须发　不修于戒德　方涉众苦难</p>
<p>日夜三沐浴　奉火修苦行　遗身秽野兽　赴水火投岩</p>
<p>食果饵草根　吸风饮恒水　服气以绝粮　远离于正戒</p>
<p>习斯禽兽道　非为正法器　毁戒招诽谤　仁者所不亲</p>
<p>心常怀恐怖　恶名如影随　现世无利益　后世岂获安</p>
<p>是故智慧士　当修于净戒　于生死旷野　戒为善导师</p>
<p>持戒由自力　此则不为难　净戒为梯邓　令人上升天</p>
<p>建立净戒者　斯由烦恼微　诸过坏其心　丧失善功德</p>
<p>先当离我所　我所覆诸善　犹灰覆火上　足蹈而觉烧</p>
<p>憍慢覆其心　如日隐重云　慢怠灭惭愧　忧悲弱强志</p>
<p>老病坏壮容　我慢灭诸善　诸天阿修罗　贪嫉兴诤讼</p>
<p>丧失诸功德　悉由我慢怀　我于胜中胜　我德胜者同</p>
<p>我于胜小劣　斯则为愚夫　色族悉无常　动摇不暂停</p>
<p>终为磨灭法　何用憍慢为　贪欲为巨患　诈亲而密怨</p>
<p>猛火从内发　贪火亦复然　贪欲之炽燃　甚于世界火</p>
<p>火盛水能灭　贪爱难可消　猛火焚旷野　草尽还复生</p>
<p>贪欲火焚心　正法生则难　贪欲求世乐　乐增不净业</p>
<p>恶业堕恶道　怨无过贪欲　贪则生于爱　爱则习诸欲</p>
<p>习欲招众苦　元恶无过贪　贪则为大病　智药愚夫止</p>
<p>邪觉不正思　能令贪欲增　无常苦不净　无我无我所</p>
<p>智慧真实观　能灭彼邪贪　是故于境界　当修真实观</p>
<p>真实观已生　贪欲得解脱　见德生贪欲　见过起嗔恚</p>
<p>德过二俱忘　贪恚得除灭　嗔恚改素容　能坏端正色</p>
<p>嗔恚翳明目　害法义欲闻　断绝亲爱义　为世所轻贱</p>
<p>是故当舍恚　勿随于嗔心　能制狂恚心　是名善御者</p>
<p>世称善调驷　是为摄绳容　纵恚不自禁　忧悔火随烧</p>
<p>若人起嗔恚　先自烧其心　然后加于彼　或烧或不烧</p>
<p>生老病死苦　逼迫于众生　复加于恚害　多怨复增怨</p>
<p>见世众苦迫　应起慈悲心　众生起烦恼　增微无量差</p>
<p>如来善方便　随病而略说　譬如世良医　随病而投药</p>
<p>尔时诸离车　闻佛所说法　即起礼佛足　欢喜而顶受</p>
<p>请佛及大众　明日设薄供　佛告诸离车　庵摩罗已请</p>
<p>离车怀感愧　彼何夺我利　知佛心平等　而起随喜心</p>
<p>如来善随宜　安慰令心悦　伏化纯熟归　如蛇被严咒</p>
<p>夜过明相生　佛与大众俱　诣庵摩罗舍　受彼供养毕</p>
<p>往诣毗纽村　于彼夏安居　三月安居竟　复还鞞舍离</p>
<p>住猕猴池侧　坐于林树间　普放大光明　以感魔波旬</p>
<p>来诣于佛所　合掌劝请言　昔尼连禅侧　已发真实要</p>
<p>我所作事毕　当入于涅槃　今所作已作　当遂于本心</p>
<p>时佛告波旬　灭度时不远　却后三月满　当入于涅槃</p>
<p>时魔知如来　灭度已有期　情愿既已满　欢喜还天宫</p>
<p>如来坐树下　正受三摩提　放舍业报寿　神力住命存</p>
<p>以如来舍寿　大地普震动　十方虚空境　周遍大火然</p>
<p>须弥顶崩颓　天雨飞砾石　狂风四激起　树木悉摧折</p>
<p>天乐发哀声　天人心忘欢　佛从三昧起　普告诸众生</p>
<p>我今已舍寿　三昧力存身　身如朽败车　无复往来因</p>
<p>已脱于三有　如鸟破卵生</p>
<p><a name="a24"></a><span style="color:#333399">离车辞别品第二十四<span lang="EN-US"></span></span></p>
<p>尊者阿难陀　见地普天动　心惊身毛竖　问佛何因缘</p>
<p>佛告阿难陀　我住三月寿　余命行悉舍　是故地大动</p>
<p>阿难闻佛教　悲感泪交流　犹如大力象　摇彼栴檀树</p>
<p>扰动理迫迮　香汁泪流下　亲重大师尊　恩深未离欲</p>
<p>惟此四事故　悲苦不自胜　今我闻世尊　涅槃决定教</p>
<p>举体悉萎消　迷方失常音　所闻法悉忘　荒悸亡天地</p>
<p>怪哉救世主　灭度一可驶　遭寒水垂死　遇火忽复灭</p>
<p>于烦恼旷野　迷乱失其方　忽遇善导师　未度忽复失</p>
<p>如人涉长漠　热渴久乏水　忽遇清凉池　奔趣悉枯竭</p>
<p>绀睫瞪睛目　明鉴于三世　智慧照幽冥　昏冥一何速</p>
<p>犹如旱地苗　云兴仰希雨　暴风云速灭　望绝守空田</p>
<p>无智大闇冥　群生悉迷方　如来燃慧灯　忽灭莫由出</p>
<p>佛闻阿难说　酸诉情悲切　软语安慰言　为说真实法</p>
<p>若人知自性　不应处忧悲　一切诸有为　悉皆磨灭法</p>
<p>我已为汝说　合会性别离　恩爱理不常　当舍悲恋心</p>
<p>有为流动法　生灭不自在　欲令长存者　终无有是处</p>
<p>有为若常存　无有迁变者　此则为解脱　于何而更求</p>
<p>汝及余众生　今于我何求　汝等所应得　我以为说竟</p>
<p>何用我此身　妙法身长存　我住我寂静　所要唯在此</p>
<p>然我于众生　未曾有所惓　当修厌离想　善住于自洲</p>
<p>当知自洲者　专精勤方便　独静修闲居　不从于他信</p>
<p>当知法洲者　决定明慧灯　能灭除痴闇　观察四境界</p>
<p>逮得于胜法　离我离我所　骨竿皮肉涂　血浇以筋缠</p>
<p>谛观悉不净　云何乐此身　诸受从缘生　犹如水上泡</p>
<p>生灭无常苦　远离于乐想　心识生住灭　新新不暂停</p>
<p>思惟于寂灭　常想永已乖　众行因缘起　聚散不常俱</p>
<p>愚痴生我想　慧者无我所　于此四境界　思惟正观察</p>
<p>此则一乘道　众苦悉皆灭　若能住于此　真实正观者</p>
<p>佛身之存亡　此法常无尽　佛说此妙法　安慰阿难时</p>
<p>诸离车闻之　惶怖咸来集　悉舍俗威仪　驱驰至佛所</p>
<p>礼毕一面坐　欲问不能宣　佛已知其心　逆为方便说</p>
<p>我今观察汝　心有异常想　放舍俗缘务　唯念法为情</p>
<p>汝今欲从我　所闻所知者　于我存亡际　慎莫生忧悲</p>
<p>无常有为性　躁动变易法　不坚非利益　无有久住相</p>
<p>古昔诸仙王　婆私吒仙等　曼陀转轮王　其比亦众多</p>
<p>如是诸先胜　力如自在天　悉已久磨灭　无一存于今</p>
<p>日月天帝释　其数亦甚众　悉皆归磨灭　无有长存者</p>
<p>过去世诸佛　数如恒边沙　智慧照世间　悉皆如灯灭</p>
<p>未来世诸佛　将灭亦复然　我今岂独异　当入于涅槃</p>
<p>彼有应度者　今宜进前行　毗舍离快乐　汝等且自安</p>
<p>世间无依怙　三界不足欢　当止忧悲苦　而生离欲心</p>
<p>决断长别已　而游于北方　靡靡涉长路　如日傍西山</p>
<p>尔时诸离车　悲吟逐路随　仰天而哀叹　呜呼何怪哉</p>
<p>形如真金山　众相具庄严　不久将崩坏　无常何无慈</p>
<p>生死久虚渴　如来智慧母　而今顿放舍　无救苦奈何</p>
<p>众生久闇冥　假明慧以行　如何智慧日　忽然而潜光</p>
<p>无智为迅流　漂浪诸众生　如何法桥梁　一旦忽然摧</p>
<p>慈悲大医王　无上智良药　疗治众生苦　如何忽远逝</p>
<p>慈悲妙天幢　智慧以庄严　金刚心绞络　世间观无厌</p>
<p>祠祀严胜幢　云何一旦崩　众生何薄福　轮回生尽流</p>
<p>解脱门忽闭　长苦无出期　如来善安慰　割情而长辞</p>
<p>制心忍悲恋　如萎迦尼花　徘徊而迟迟　怅怏随路行</p>
<p>如人丧其亲　葬毕长诀还</p>
<p><a name="a25"></a><span style="color:#333399">涅槃品第二十五<span lang="EN-US"></span></span></p>
<p>佛至涅槃处　鞞舍离空虚　犹如夜云冥　星月失光明</p>
<p>国土先安乐　而今顿凋悴　犹如丧慈父　孤女常独悲</p>
<p>如端正无闻　聪明而薄德　心辩而口吃　明慧而乏才</p>
<p>神通无威仪　慈悲心虚伪　高胜而无力　威仪而无法</p>
<p>鞞舍离亦然　素荣而今悴　犹如秋田苗　失水悉枯萎</p>
<p>或断火灭烟　或对食忘餐　悉废公私业　不修诸俗缘</p>
<p>念佛感恩深　默默各不言　时师子离车　强忍其忧悲</p>
<p>垂泣发哀声　以表眷恋心　破坏诸邪径　显示于正法</p>
<p>已降诸外道　遂往不复还　世绝离世道　无常为大病</p>
<p>世尊入大寂　无依无有救　方便最胜尊　潜光究竟处</p>
<p>我等失强志　如火绝其薪　世尊舍世荫　群生甚可悲</p>
<p>如人失神力　举世共哀之　逃暑投凉池　遭寒以凭火</p>
<p>一旦悉廓然　群生何所归　通达殊胜法　为世陶铸师</p>
<p>世间失宰正　人丧道则亡　老病死自在　道丧非道通</p>
<p>能坏大苦机　世间何有双　猛热极焰盛　大云雨令消</p>
<p>贪欲火炽然　其谁能令灭　坚固能担者　已舍世重任</p>
<p>复何智慧力　能为不请友　如彼临刑囚　为死而醉酒</p>
<p>众生迷惑识　惟为死受生　利锯以解材　无常解世间</p>
<p>痴闇为深水　爱欲为巨浪　烦恼为浮沫　邪见摩竭鱼</p>
<p>唯有智慧船　能度斯大海　众病为树花　衰老为纤条</p>
<p>死为树深根　有业为其芽　智慧刚利刀　能断三有树</p>
<p>无明为钻燧　贪欲为炽焰　五欲境界薪　灭之以智水</p>
<p>具足殊胜法　已坏于痴冥　见安隐正路　究竟诸烦恼</p>
<p>慈悲化众生　怨亲无异相　一切智通达　而今悉弃舍</p>
<p>软美清净音　方身纤长臂　大仙而有边　何人得无穷</p>
<p>当觉时迁速　应勤求正法　如崄道遇水　时饮速进路</p>
<p>非常甚暴逆　普坏无贵贱　正观存于心　虽眠亦常觉</p>
<p>时离车师子　常念佛智慧　厌离于生死　叹慕人师子</p>
<p>不存世恩爱　深崇离欲德　折伏轻躁意　栖心寂静处</p>
<p>勤修行惠施　远离于憍慢　乐独修闲居　思惟真实法</p>
<p>尔时一切智　圆身师子顾　瞻彼鞞舍离　而说长辞偈</p>
<p>是吾之最后　游此鞞舍离　往力士生地　当入于涅槃</p>
<p>渐次第游行　至彼蒲加城　安住坚固林　教诫诸比丘</p>
<p>吾今以中夜　当入于涅槃　汝等当依法　是则尊胜处</p>
<p>不入修多罗　亦不慎律仪　真实义相违　则不应摄受</p>
<p>非法亦非律　又非我所说　是则为闇说　汝等应速舍</p>
<p>执受于明说　是则非颠倒　是则我所说　如法如律教</p>
<p>如我法律受　是则为可信　言我法律非　是则不可信</p>
<p>不解微细义　谬随于文字　是则为愚夫　非法而妄说</p>
<p>不别其真伪　无见而闇受　犹钰金共肆　诳惑于世间</p>
<p>愚夫习浅智　不解真实义　受于相似法　而作真法受</p>
<p>是故当审谛　观察真法律　犹如炼金师　烧打而取真</p>
<p>不知诸经论　是则非黠慧　不应说所应　应作不应见</p>
<p>当作平等受　句义如说行　执剑无方便　则反伤其手</p>
<p>辞句不巧便　其义难了知　如夜行求室　宅旷莫知处</p>
<p>失义则忘法　忘法心驰乱　是故智慧士　不违真实义</p>
<p>说斯教诫已　至于波婆城　彼诸力士众　设种种供养</p>
<p>时有长者子　其名曰纯陀　请佛至其舍　供设最后饭</p>
<p>饭食说法毕　行诣鸠夷城　度于蕨蕨河　及熙连二河</p>
<p>彼有坚固林　安隐闲静处　入金河洗浴　身若真金山</p>
<p>告敕阿难陀　于彼双树间　扫洒令清净　安置于绳床</p>
<p>吾今中夜时　当入于涅槃　阿难闻佛教　气塞而心悲</p>
<p>行泣而奉教　布置讫还白　如来就绳床　北首右胁卧</p>
<p>枕手累双足　犹如师子王　毕苦后边身　一卧永不起</p>
<p>弟子众围绕　哀叹世眼灭　风止林流静　鸟兽寂无声</p>
<p>树木汁泪流　华叶非时零　未离欲人天　悉皆大惶怖</p>
<p>如人游旷泽　道险未至村　但恐行不至　心惧形匆匆</p>
<p>如来毕竟卧　而告阿难陀　往告诸力士　我涅槃时至</p>
<p>彼若不见我　永恨生大苦　阿难受佛教　悲泣而随路</p>
<p>告彼诸力士　世尊已毕竟　诸力士闻之　极生大恐怖</p>
<p>士女奔驰出　号泣至佛所　弊衣而散发　蒙尘身流汗</p>
<p>号恸诣彼林　犹如天福尽　垂泪礼佛足　忧悲身萎熟</p>
<p>如来安慰说　汝等勿忧悴　今应随喜时　不宜生忧戚</p>
<p>长劫之所规　我今始获得　已度根境界　无尽清凉处</p>
<p>离地水火风　寂静不生灭　永除于忧患　云何为我忧</p>
<p>我昔伽阇山　欲舍于此身　以本因缘故　存世至于今</p>
<p>守斯危脆身　如毒蛇同居　今入于大寂　众苦缘已毕</p>
<p>不复更受身　未来苦长息　汝等不复应　为我生恐怖</p>
<p>力士闻佛说　入于大寂静　心乱而目冥　如睹大黑闇</p>
<p>合掌白佛言　佛离生死苦　永之寂灭乐　我等实欣庆</p>
<p>犹如被烧舍　亲从盛火出　诸天犹欢喜　何况于世人</p>
<p>如来既灭后　群生无所睹　永违于救护　是故生忧悲</p>
<p>譬如商人众　远涉于旷野　唯有一导师　忽然中道亡</p>
<p>大众无所怙　云何不忧悲　现世自证知　睹一切知见</p>
<p>而不获胜利　举世所应笑　譬如经宝山　愚痴守贫苦</p>
<p>如是诸力士　向佛而悲诉　犹如人一子　悲诉于慈父</p>
<p>佛以善诱辞　显示第一义　告诸力士众　诚如汝所言</p>
<p>求道须精勤　非但见我得　如我所说行　得离众苦网</p>
<p>行道存于心　不必由见我　犹如疾病人　依方服良药</p>
<p>众病自然除　不待见医师　不如我说行　空见我无益</p>
<p>虽与我相远　行法为近我　同止不随法　当知去我远</p>
<p>摄心莫放逸　精勤修正业　人生于世间　长夜众苦迫</p>
<p>扰动不自安　犹若风中灯　时诸力士众　闻佛慈悲教</p>
<p>内感而收泪　强自抑止归</p>
<p><a name="a26"></a><span style="color:#333399">大般涅槃品第二十六<span lang="EN-US"></span></span></p>
<p>尔时有梵志　名须跋陀罗　贤德悉备足　净戒护众生</p>
<p>少禀于邪见　修外道出家　欲来见世尊　告语阿难陀</p>
<p>我闻如来道　厥义深难测　世间无上觉　第一调御师</p>
<p>今欲般涅槃　难复可再遇　难见见者难　犹如镜中月</p>
<p>我今欲奉见　无上善导师　为求免众苦　度生死彼岸</p>
<p>佛日欲潜光　愿令我暂见　阿难情悲感　兼谓为讥论</p>
<p>或欣世尊灭　不宜令佛见　佛知彼希望　堪为正法器</p>
<p>而告阿难言　听彼外道前　我为度人生　汝勿作留难</p>
<p>须跋陀罗闻　心生大欢喜　乐法情转深　加敬至佛前</p>
<p>应时随顺言　软语而问讯　和颜合掌请　今欲有所问</p>
<p>世有知法者　如我比甚众　唯闻佛所得　解脱异要道</p>
<p>愿为我略说　沾润虚渴怀　不为论议故　亦无胜负心</p>
<p>佛为彼梵志　略说八正道　闻即虚心受　犹迷得正路</p>
<p>觉知先所学　非为究竟道　即得未曾闻　舍离于邪径</p>
<p>兼背痴闇障　思惟先所习　嗔恚痴冥俱　长养不善业</p>
<p>爱恚痴等行　能起诸善业　多闻慧精进　亦由有爱生</p>
<p>恚痴若断者　则离于诸业　诸业既已除　是名业解脱</p>
<p>诸业解脱者　不与义相应　世间说一切　悉皆有自性</p>
<p>有爱嗔恚痴　而有自性者　此则应常存　云何而解脱</p>
<p>正使恚痴灭　有爱还复生　如水自性冷　缘火故成热</p>
<p>热息归于冷　以自性常故　当知有爱性　闻慧进不增</p>
<p>不增亦不减　云何是解脱　先谓彼生死　本从性中生</p>
<p>今观于彼义　无得解脱者　性者则常住　云何有究竟</p>
<p>譬如燃明灯　何能令无光　佛道真实义　缘爱生世间</p>
<p>爱灭则寂静　因灭故果亡　本谓我异身　不见无作者</p>
<p>今闻佛正教　世间无有我　诸法因缘生　无有自在故</p>
<p>因缘生故苦　因缘灭亦然　观世因缘生　则灭于断见</p>
<p>缘离世间灭　则离于常见　悉舍本所见　深见佛正法</p>
<p>宿命种善因　闻法能即悟　已得善寂灭　清凉无尽处</p>
<p>心开信增广　仰瞻如来卧　不忍观如来　舍世般涅槃</p>
<p>及佛未究竟　我当先灭度　合掌礼圣颜　一面正基坐</p>
<p>舍寿入涅槃　如雨灭小火　佛告诸比丘　我最后弟子</p>
<p>而今已涅槃　汝等当供养　佛以初夜过　月明众星朗</p>
<p>闲林静无声　而兴大悲心　遗诫诸弟子　吾般涅槃后</p>
<p>汝等当恭敬　波罗提木叉　即是汝大师　巨夜之明灯</p>
<p>贫人之大宝　当所教诫者　汝等当随顺　如事我无异</p>
<p>当净身口行　离诸治生业　田宅畜众生　积财及五谷</p>
<p>一切当远离　如避大火坑　垦土截草木　医疗治诸病</p>
<p>仰观于历数　步推吉凶象　占相于利害　此悉不应为</p>
<p>节身随时食　不受使行术　不合和汤药　远离诸谄曲</p>
<p>顺法资生具　应当知量受　受则不积聚　是则略说戒</p>
<p>为众戒之根　亦为解脱本　依此法能生　一切诸正受</p>
<p>一切真实智　缘斯得究竟　是故当执持　勿令其断坏</p>
<p>净戒不断故　则有诸善法　无则无诸善　以戒建立故</p>
<p>已住清净戒　善摄诸情根　犹如善牧牛　不令其纵暴</p>
<p>不摄诸根马　纵逸于六境　现世致殃祸　将坠于恶道</p>
<p>譬如不调马　令人堕坑陷　是故明智者　不应纵诸根</p>
<p>诸根甚凶恶　为人之重怨　众生爱诸根　还为彼伤害</p>
<p>深怨盛毒蛇　暴虎及猛火　世间之甚恶　慧者所不畏</p>
<p>唯畏轻躁心　将人入恶道　以彼乐小恬　不观深险故</p>
<p>狂象失利钩　猿猴得树林　轻躁心如是　慧者当摄持</p>
<p>放心令自在　终不得寂灭　是故当制心　速之安静处</p>
<p>饭食知节量　当如服药法　勿因于饭食　而生贪恚心</p>
<p>饭食止饥渴　如膏朽败车　譬如蜂采花　不坏其色香</p>
<p>比丘行乞食　勿伤彼信心　若人开心施　当推彼所堪</p>
<p>不筹量牛力　重载令其伤　朝中晡三时　次第修正业</p>
<p>初后二夜分　亦莫著睡眠　中夜端心卧　系念在明相</p>
<p>勿终夜睡眠　令身命空过　时火常烧身　云何长睡眠</p>
<p>烦恼众怨家　乘虚而随害　心惛于睡寐　死至孰能觉</p>
<p>毒蛇藏于宅　善咒能令出　黑虺居其心　明觉善咒除</p>
<p>无术而长眠　是则无惭人　惭愧为严服　惭为制象钩</p>
<p>惭愧令心定　无惭丧善根　惭愧世称贤　无惭禽兽伦</p>
<p>若人以利刀　节节解其身　不应怀恚恨　口不加恶言</p>
<p>恶念而恶言　自伤不害彼　节身修苦行　无过忍辱胜</p>
<p>唯有行忍辱　难伏坚固力　是故勿怀恨　恶言以加人</p>
<p>嗔恚坏正法　亦坏端正色　丧失美名称　嗔火自烧心</p>
<p>嗔为功德怨　爱德勿怀恨　在家多诸恼　嗔恚故非怪</p>
<p>出家而怀嗔　是则与理乖　犹如冷水中　而有盛火燃</p>
<p>憍慢心若生　当自手摩顶　剃发服染衣　手持乞食器</p>
<p>边生裁自活　何为生憍慢　俗人衣色族　憍慢亦为过</p>
<p>何况出家人　志求解脱道　而生憍慢心　此则大不可</p>
<p>曲直性相违　不俱犹霜炎　出家修直道　谄曲非所应</p>
<p>谄伪幻虚诈　唯法不欺诳　多求则为苦　少欲则安隐</p>
<p>为安应少欲　况求真解脱　悭吝畏多求　恐损其财宝</p>
<p>好施者亦畏　愧财不供足　是故当小欲　施彼无畏心</p>
<p>由此少欲心　则得解脱道　若欲求解脱　亦应习知足</p>
<p>知足常欢喜　欢喜即是法　资生具虽陋　知足故常安</p>
<p>不知足之人　虽得生天乐　以不知足故　苦火常烧心</p>
<p>富而不知足　是亦为贫苦　虽贫而知足　是则第一富</p>
<p>其不知足者　五欲境弥广　犹更求无厌　长夜驰骋苦</p>
<p>汲汲怀忧虑　反为知足哀　不多受眷属　其心常安隐</p>
<p>安隐寂静故　人天悉奉事　是故当舍离　亲疏二眷属</p>
<p>如旷泽孤树　众鸟多集栖　多畜众亦然　长夜受众苦</p>
<p>多众多缠累　如老象溺泥　若人勤精进　无利而不获</p>
<p>是故当昼夜　精勤不懈怠　山谷微流水　常流故决石</p>
<p>钻火不精进　徒劳而不获　是故当精进　如壮夫钻火</p>
<p>善友虽为良　不及于正念　正念存于心　众恶悉不入</p>
<p>是故修行者　常当念其身　于身若失念　一切善则忘</p>
<p>譬如勇猛将　被钾御强敌　正念为重铠　能制六境贼</p>
<p>正定捡觉心　观世间生灭　是故修行者　当习三摩提</p>
<p>三昧已寂静　能灭一切苦　智慧能照明　远离于摄受</p>
<p>等观内思惟　随顺趣正法　在家及出家　斯应由此路</p>
<p>生老死大海　智慧为轻舟　无明大闇冥　智慧为明灯</p>
<p>诸缠结垢病　智慧为良药　烦恼棘刺林　智慧为利斧</p>
<p>痴爱駃水流　智慧为桥梁　是故当勤习　闻思修生慧</p>
<p>成就三种慧　虽盲慧眼通　无慧心虚伪　是则非出家</p>
<p>是故当觉知　离诸虚伪法　逮得微妙乐　寂静安隐处</p>
<p>遵崇不放逸　放逸为善怨　若人不放逸　得生帝释处</p>
<p>纵心放逸者　则堕阿修罗　安慰慈悲业　所应我已毕</p>
<p>汝等当精勤　善自修其业　山林空闲处　增长寂静心</p>
<p>当自勤劝勉　勿令后悔恨　犹如世良医　应病说方药</p>
<p>抱病而不服　是非良医过　我已说真实　显示平等路</p>
<p>闻而不奉用　此非说者咎　于四真谛义　有所不了者</p>
<p>汝今悉应问　勿复隐所怀　世尊哀愍教　众会默然住</p>
<p>时阿那律陀　观察诸大众　默然无所疑　合掌而白佛</p>
<p>月温日光冷　风静地性动　如是四种惑　世间悉已无</p>
<p>苦集灭道谛　真实未曾违　如世尊所说　众会悉无疑</p>
<p>唯世尊涅槃　一切悉悲感　不于世尊说　起不究竟想</p>
<p>正使新出家　情未深解者　闻今殷勤教　疑惑悉已除</p>
<p>已度生死海　无欲无所求　今皆生悲恋　叹佛灭何速</p>
<p>佛以阿那律　种种忧悲说　复以慈愍心　安慰而告言</p>
<p>正使经劫住　终归当别离　异体而和合　理自不常俱</p>
<p>自他利已毕　空住何所为　天人应度者　悉已得解脱</p>
<p>汝等诸弟子　展转维正法　知有必磨灭　勿复生忧悲</p>
<p>当自勤方便　到不别离处　我已燃智灯　照除世闇冥</p>
<p>世皆不牢固　汝等当随喜　如亲遭重病　疗治脱苦患</p>
<p>已舍于苦器　逆生死海流　永离众苦患　是亦应随喜</p>
<p>汝等善自护　勿生于放逸　有者悉归灭　我今入涅槃</p>
<p>言语从是断　此则最后教　入初禅三昧　次第九正受</p>
<p>逆次第正受　还入于初禅　复从初禅起　入于第四禅</p>
<p>出定心无寄　便入于涅槃　以佛涅槃故　大地普震动</p>
<p>空中普雨火　无薪而自焰　又复从地起　八方俱炽燃</p>
<p>乃至诸天宫　炽燃亦如是　雷霆动天地　霹雳震山川</p>
<p>犹天阿修罗　击鼓战斗声　狂风四激起　山崩雨灰尘</p>
<p>日月无光晖　清流悉沸涌　坚固林萎悴　华叶非时零</p>
<p>飞龙乘黑云　垂五首泪流　四王及眷属　含悲兴供养</p>
<p>净居天来下　虚空中列侍　观察无常变　无忧亦无喜</p>
<p>叹世违天师　眼灭一何速　八部诸天神　遍满虚空中</p>
<p>散华以供养　戚戚心不欢　唯有魔王喜　奏乐以自娱</p>
<p>阎浮提失荣　犹山颓巅崩　大象素牙折　牛王双角摧</p>
<p>虚空无日月　莲花遭严霜　如来般涅槃　世间悴亦然</p>
<p><a name="a27"></a><span style="color:#333399">叹涅槃品第二十七<span lang="EN-US"></span></span></p>
<p>时有一天子　乘千白鹄宫　于上虚空中　观佛般涅槃</p>
<p>普为诸天众　广说无常偈　一切性无常　速生而速灭</p>
<p>生则与苦俱　唯寂灭为乐　行业薪积聚　智慧火炽燃</p>
<p>名称烟冲天　时雨雨令灭　犹如劫火起　水灾之所灭</p>
<p>复有梵仙天　犹第一义仙　处天胜妙乐　而不染天报</p>
<p>叹如来寂灭　心定而口言　观察三世法　始终无不坏</p>
<p>第一义通达　世间无比士　慧知见之士　救护世间者</p>
<p>悉为无常坏　何人得长存　哀哉举世间　群生堕邪径</p>
<p>时阿那律陀　于世不律陀　已灭不律陀　生死尼律陀</p>
<p>叹如来寂灭　群生悉盲冥　诸行聚无常　犹若轻云浮</p>
<p>速起而速灭　慧者不保持　无常金刚杵　坏牟尼山王</p>
<p>鄙哉世轻躁　破坏不坚固　无常暴师子　害龙象大仙</p>
<p>如来金刚幢　犹为非常坏　何况未离欲　而不生怖畏</p>
<p>六种子一芽　一水之所雨　四引之深根　二觚五种果</p>
<p>三际同一体　烦恼之大树　牟尼大象拔　而不免无常</p>
<p>犹如饰弃鸟　乐水吞毒蛇　忽遇天大旱　失水而身亡</p>
<p>骏马勇于战　战毕纯熟还　犹火缘薪炽　薪尽则自灭</p>
<p>如来亦如是　事毕归涅槃　犹如明月光　普为世除冥</p>
<p>众生悉蒙照　而复隐须弥　如来亦如是　慧光照幽冥</p>
<p>为众生除冥　而隐涅槃山　名称胜光明　普照于世间</p>
<p>灭除一切冥　不停若迅流　善御七骏马　军众羽从游</p>
<p>光光日天子　犹入于崦嵫　日月五障翳　众生失光明</p>
<p>奉火祠天毕　唯有燋黑烟　如来已潜辉　世失荣亦然</p>
<p>绝恩爱希望　普应众生望　众生望已满　事毕绝希望</p>
<p>离烦恼身缚　而得真实道　离群聚愦乱　入于寂静处</p>
<p>神通腾虚游　苦器故弃舍　痴冥之重闇　智慧光照除</p>
<p>烦恼之埃尘　智水洗令净　不复数数还　永之寂静处</p>
<p>灭一切生死　一切悉宗敬　令一切乐法　以慧充一切</p>
<p>悉安慰一切　一切德普流　名闻遍一切　重照迄于今</p>
<p>诸有竞德者　于彼哀愍心　四利不为欣　四衰不以戚</p>
<p>善摄于诸情　诸根悉明彻　澄心平等观　六境不染著</p>
<p>所得未曾有　得人所不得　以诸出要水　虚渴令饱满</p>
<p>施人所不施　亦不望其报　寂静妙相身　悉知一切念</p>
<p>好恶不倾动　力胜一切怨　一切病良药　而为无常坏</p>
<p>一切众生类　乐法各异端　普应其所求　悉满其所愿</p>
<p>圣慧大施主　一往不复还　犹若世猛火　薪尽不复燃</p>
<p>八法所不染　降五难调群　以三而见三　离三而成三</p>
<p>藏一以得一　超七而长眠　究竟寂灭道　贤圣之所宗</p>
<p>已断烦恼障　宗奉者已度　饥虚渴乏者　饮之以甘露</p>
<p>被忍辱重铠　降伏诸恚怒　胜法微妙义　以悦于众心</p>
<p>修世界善者　植以圣种子　习正不正者　等摄而不舍</p>
<p>转无上法轮　普世欢喜受　宿殖乐法因　斯皆得解脱</p>
<p>游行于人间　度诸未度者　未见真实者　悉令见真实</p>
<p>诸习外道者　授之以深法　说生死无常　无主无有乐</p>
<p>建大名称幢　破坏众魔军　进却无欣戚　薄生叹寂灭</p>
<p>未度者令度　未脱者令脱　未寂者令寂　未觉者令觉</p>
<p>牟尼寂静道　以摄于众生　众生违圣道　习诸不正业</p>
<p>犹若大劫尽　持法者长眠　密云震霹雳　摧林雨甘泽</p>
<p>少象摧棘林　识养能利人　云离象老悴　斯皆无所堪</p>
<p>破见能成见　于世度而度　已坏诸邪论　而得自在道</p>
<p>今入于大寂　世间无救护　魔王大军众　奋武震天地</p>
<p>欲害牟尼尊　不能令倾动　如何忽一朝　非常魔所坏</p>
<p>天人普云集　充满虚空中　畏无穷生死　心生大忧怖</p>
<p>世间无远近　天眼悉照见　业报谛明了　如观镜中像</p>
<p>天耳胜聪达　无远而不闻　升虚教诸天　游步化人境</p>
<p>分身而合体　涉水而不濡　忆念过去生　弥劫而不忘</p>
<p>诸根游境界　彼彼各异念　知他心通智　一切皆悉知</p>
<p>神通净妙智　平等观一切　悉尽一切漏　一切事已毕</p>
<p>智舍有余界　息智而长眠　众生刚强心　见则得柔软</p>
<p>钝根诸众生　见则慧明利　无量恶业过　见各得通涂</p>
<p>一旦忽长眠　谁复显斯德　世间无救护　望断气息绝</p>
<p>谁以清凉水　洒之令苏息　所作自事毕　大悲已长息</p>
<p>世间愚痴网　谁当为坏裂　向生死迅流　谁当说令反</p>
<p>群生痴惑心　谁说寂静道　谁示安隐处　谁显真实义</p>
<p>众生受大苦　谁为慈父救　犹多讼志忘　马易土失威</p>
<p>王者亡失国　世无佛亦然　多闻无辞辩　为医而无慧</p>
<p>人王失光相　佛灭俗失荣　良驷失善御　乘舟失船师</p>
<p>三军失英将　商人失其导　疾病失良医　圣王失七宝</p>
<p>众星失明月　爱寿而失命　世间亦如是　佛灭失大明</p>
<p>如是阿罗汉　所作皆已毕　诸漏悉已尽　知恩报恩故</p>
<p>缠绵悲恋说　叹德陈世苦　诸未离欲者　悲泣不自胜</p>
<p>其诸漏尽者　唯叹生灭苦　时诸力士众　闻佛已涅槃</p>
<p>乱声恸悲泣　如群鹄遇鹰　悉来诣双树　睹如来长眠</p>
<p>无复觉悟容　椎胸而呼天　犹师子搏犊　群牛乱呼声</p>
<p>中有一力士　心已乐正法　谛观圣法王　已入于大寂</p>
<p>言众生悉眠　佛开发令觉　今入于大寂　毕竟而长眠</p>
<p>为众建法幢　而今一旦崩　如来智慧日　大觉为照明</p>
<p>精进为炎热　智慧耀千光　灭除一切闇　如何复长冥</p>
<p>一慧照三世　普为众生眼　而今忽然盲　举世莫知路</p>
<p>生死大河流　贪恚痴巨浪　法桥一旦崩　众生长没溺</p>
<p>彼诸力士众　或悲泣号啕　或密感无声　或投身僻地</p>
<p>或寂默禅思　或烦冤长吟　办金银宝舆　香花具庄严</p>
<p>安置如来身　宝帐覆其上　具幢幡华盖　种种诸伎乐</p>
<p>诸力士男女　导从修供养　诸天散香花　空中鼓天乐</p>
<p>人天一悲叹　声合而同哀　入城见士女　长幼供养毕</p>
<p>出于龙象门　度凞连河表　到诸过去佛　灭度支提所</p>
<p>积牛头栴檀　及诸名香木　置佛身于上　灌以众香油</p>
<p>以火烧其下　三烧而不燃　时彼大迦叶　先住王舍城</p>
<p>知佛欲涅槃　眷属从彼来　净心发妙愿　愿见世尊身</p>
<p>以彼诚愿故　火灭而不燃　迦叶眷属至　悲叹俱瞻颜</p>
<p>敬礼于双足　然后火乃燃　内绝烦恼火　外火不能烧</p>
<p>虽烧外皮肉　金刚真骨存　香油悉烧尽　盛骨以金瓶</p>
<p>如法界不尽　骨不尽亦然　金刚智慧果　难动如须弥</p>
<p>大力金翅鸟　所不能倾移　而处于宝瓶　应世而流迁</p>
<p>奇哉世间力　能转寂灭法　德称广流布　周满于十方</p>
<p>随世长寂灭　唯有余骨存　大光耀天下　群生悉蒙照</p>
<p>一旦而潜晖　遗骨于瓶中　金刚利智慧　坏烦恼苦山</p>
<p>众苦集其身　金刚志能安　受大苦众生　悉令得除灭</p>
<p>如是金刚体　今为火所焚　彼诸力士众　勇健世无双</p>
<p>摧伏怨家苦　能救苦归依　亲爱遭苦难　志强能无忧</p>
<p>今见如来灭　悉怀忧悲泣　壮身气强盛　憍慢虚天步</p>
<p>忧苦迫其心　入城犹旷泽　持舍利入城　巷路普供养</p>
<p>置于高楼阁　天人悉奉事</p>
<p><a name="a28"></a><span style="color:#333399">分舍利品第二十八<span lang="EN-US"></span></span></p>
<p>彼诸力士众　奉事于舍利　以胜妙香花　兴无上供养</p>
<p>时七国诸王　承佛已灭度　遣使诣力士　请求佛舍利</p>
<p>彼诸力士众　敬重如来身　兼恃其勇健　而起憍慢心</p>
<p>宁舍自身命　不舍佛舍利　彼使悉空还　七王大忿恨</p>
<p>兴军如云雨　来诣鸠夷城　人民出城者　悉皆惊怖还</p>
<p>告诸力士众　诸国军马来　象马车步众　围绕鸠夷城</p>
<p>城外诸园林　泉池花果树　军众悉践蹈　荣观悉摧碎</p>
<p>力士登城观　生业悉破坏　严备战斗具　以拟于外敌</p>
<p>弓弩挽石车　飞炬独发来　七王围绕城　军众各精锐</p>
<p>羽仪盛明显　犹如七耀光　钟鼓如雷霆　勇气盛云雾</p>
<p>力士大奋怒　开门而命敌　长宿诸士女　心信佛法者</p>
<p>惊怖发诚愿　伏彼而不害　随亲相劝谏　不欲令斗战</p>
<p>勇士被重钾　挥戈舞长剑　钟鼓而乱鸣　执仗锋未交</p>
<p>有一婆罗门　名曰独楼那　多闻智略胜　谦虚众所宗</p>
<p>慈心乐正法　告彼诸王言　观彼城形势　一人亦足当</p>
<p>况复齐心力　而不能伏彼　正使相摧灭　复有何德称</p>
<p>利锋刃既交　势无有两全　困此而害彼　二俱有所伤</p>
<p>斗战多机变　形势难测量　或有强胜弱　或弱而胜强</p>
<p>健夫轻毒蛇　岂不伤其身　有人性柔弱　群女子所奖</p>
<p>临阵成战士　如火得膏油　斗莫轻弱敌　谓彼无所堪</p>
<p>身力不足恃　不如法力强　古昔有胜王　名迦兰陀摩</p>
<p>端坐起慈心　能伏大怨敌　虽王四天下　名称财利丰</p>
<p>终归亦皆尽　如牛饮饱归　应以法以义　应以和方便</p>
<p>战胜增其怨　和胜后无患　今结饮血仇　此事甚不可</p>
<p>为欲供养佛　应随佛忍辱　如是婆罗门　决定吐诚实</p>
<p>方宜义和理　而作无畏说　尔时彼诸王　告婆罗门言</p>
<p>汝今善应时　黠慧义饶益　亲密至诚言　顺法依强理</p>
<p>且听我所说　为王者之法　或因五欲诤　嫌恨竞强力</p>
<p>或因其嬉戏　不急致战争　吾等今为法　战争复何怪</p>
<p>憍慢而违义　世人尚伏从　况佛离憍慢　化人令谦下</p>
<p>我等而不能　亡身而供养　昔诸大地主　弼瑟阿难陀</p>
<p>为一端正女　战争相摧灭　况今为供养　清净离欲师</p>
<p>爱身而惜命　不以力争求　先王骄罗婆　与般那婆战</p>
<p>展转更相破　正为贪利故　况为无贪师　而复贪其生</p>
<p>罗摩仙人子　嗔恨千臂王　破国杀人民　正为嗔恚故</p>
<p>况为无恚师　而惜于身命　罗摩为私陀　杀害诸鬼国</p>
<p>况无摄受师　不为其没命　阿利及婆俱　二鬼常结怨</p>
<p>正为愚痴故　广害于众生　况为智慧师　而复惜身命</p>
<p>如是比众多　无义而自丧　况今天人师　普世所恭敬</p>
<p>计身而惜命　不勤求供养　汝若欲止争　为吾等入城</p>
<p>劝彼令开解　使我愿得满　以汝法言故　令我心小息</p>
<p>犹如盛毒蛇　咒力故暂止　尔时婆罗门　受彼诸王教</p>
<p>入城诣力士　问讯以告诚　外诸人中王　手执利器仗</p>
<p>身被于重钾　精锐耀日光　奋师子勇气　咸欲灭此城</p>
<p>然其为法故　犹畏非法行　是故遣我来　旨欲有所白</p>
<p>我不为土地　亦不求钱财　不以憍慢心　亦无怀恨心</p>
<p>恭敬大仙故　而来至于此　汝当知我意　何为苦相违</p>
<p>尊奉彼我同　则为法兄弟　世尊之遗灵　一心共供养</p>
<p>悭惜于钱财　此则非大过　法悭过最甚　普世之所薄</p>
<p>决定不通者　当修待宾法　无有刹利法　闭门而自防</p>
<p>彼等悉如是　告此吉凶法　我今私所怀　亦告其诚实</p>
<p>莫彼此相违　理应共和合　世尊在于世　常以忍辱教</p>
<p>不顺于圣教　云何名供养　世人以五欲　财利田宅诤</p>
<p>若为正法者　应随顺圣理　为法而结怨　此则理相违</p>
<p>佛寂静慈悲　常欲安一切　供养于大悲　而兴于大害</p>
<p>应等分舍利　普令得供养　顺法名称流　义通理则宣</p>
<p>若彼非法行　当以法和之　是则为乐法　令法得久住</p>
<p>佛说一切施　法施为最胜　人斯行财施　行法施者难</p>
<p>力士闻彼说　内愧互相视　报彼梵志言　深感汝来意</p>
<p>亲善顺法言　和理雅正说　梵志之所应　随顺自功德</p>
<p>善和于彼此　示我以要道　如制迷涂马　还得于正路</p>
<p>今当用和理　从汝之所说　诚言而不顾　后必生悔恨</p>
<p>即开佛舍利　等分为八分　自供养一分　七分付梵志</p>
<p>七王得舍利　欢喜而顶受　持归还自国　起塔加供养</p>
<p>梵志求力士　得分舍利瓶　又从彼七王　求分第八分</p>
<p>持归起支提　号名金瓶塔　俱夷那竭人　聚集余灰炭</p>
<p>而起一支提　名曰灰炭塔　八王起八塔　金瓶及灰炭</p>
<p>如是阎浮提　始起于十塔　举国诸士女　悉持宝花盖</p>
<p>随塔而供养　庄严若金山　种种诸伎乐　昼夜长赞叹</p>
<p>时五百罗汉　永失大师荫　恇然无所恃　还耆阇崛山</p>
<p>集彼帝释岩　结集诸经藏　一切皆共推　长老阿难陀</p>
<p>如来前后说　巨细汝悉闻　鞞提醯牟尼　当为大众说</p>
<p>阿难大众中　升于师子座　如佛说而说　称如是我闻</p>
<p>合坐悉涕流　感此我闻声　如法如其时　如处如其人</p>
<p>随说而笔受　究竟成经藏　勤方便修学　悉已得涅槃</p>
<p>今得及当得　涅槃亦复然　无忧王出世　强者能令忧</p>
<p>劣者为除忧　如无忧花树　王于阎浮提　心常无所忧</p>
<p>深信于正法　故号无忧王　孔雀之苗裔　禀正性而生</p>
<p>普济于天下　兼起诸塔庙　本字强无忧　今名法无忧</p>
<p>开彼七王塔　以取于舍利　分布一旦起　八万四千塔</p>
<p>唯有第八塔　在于摩罗村　神龙所守护　王取不能得</p>
<p>虽不得舍利　知佛有遗骼　神龙所供养　增其信敬心</p>
<p>虽王领国土　逮得初圣果　能令普天下　供养如来塔</p>
<p>去来今现在　悉皆得解脱　如来现在世　涅槃及舍利</p>
<p>恭敬供养者　其福等无异　明慧增上心　深察如来德</p>
<p>怀道兴供养　其福亦俱胜　佛得尊胜法　应受一切供</p>
<p>已到不死处　信者亦随安　是故诸天人　悉应常供养</p>
<p>第一大慈悲　通达第一义　度一切众生　孰闻而不感</p>
<p>生老病死苦　世间苦无过　死苦苦之大　诸天之所畏</p>
<p>永离二种苦　云何不供养　不受后有乐　世间乐无上</p>
<p>增生苦之大　世间苦无比　佛得离生苦　不受后有乐</p>
<p>为世广显示　如何不供养　赞诸牟尼尊　始终之所行</p>
<p>不自显知见　亦不求名利　随顺佛经说　以济诸世间</p>
<p>佛所行赞卷第五</p>
<p>—依《大正新修大藏经》第四册本缘部下，第一～五四页校订。新文丰出版公司影印，一九九八年（民八十七年）二月修订版。</p>
