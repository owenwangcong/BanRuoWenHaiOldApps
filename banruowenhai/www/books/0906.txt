<p align="center" style="text-align:center"><b><span style="font-size:36.0pt;color:#FF6600">弥陀疏钞<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">明莲池大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p>灵明洞彻，湛寂常恒。非浊非清。无背无向。大哉真体，不可得而思议者，其唯自性欤。澄浊而清。返背而向。越三祇于一念。齐诸圣于片言。至哉妙用，亦不可得而思议者，其唯佛说阿弥陀经欤。</p>
<p>故我世尊，乍说三乘，终归一实。等颁珍赐。更锡殊恩。指四十八之愿门。开一十六之观法。愿愿归乎普度。观观宗乎妙心。又以愿门广大，贵在知先。观法深玄，尤应守约。知先则务生彼国。守约则惟事持名。举其名兮。兼众德而俱备。专乎持也。统百行以无遗。从兹而万虑咸休。究极乎一心不乱。</p>
<p>乃知匪离跬步，宝池涌四色之华。不出户庭，金地绕七重之树。处处弥陀说法。时时莲蕊化生。珍禽与庶鸟偕音。琼院共茆堂并彩。盖由念空真念。生入无生。念佛即是念心。生彼不离生此。心佛众生一体。中流两岸不居。故谓自性弥陀，唯心净土。</p>
<p>此则理之一心，全归上智。亦复通乎事相，曲为钝根。奈何守愚之辈，著事而理无闻。小慧之流，执理而事遂废。著事而迷理，类蒙童读古圣之书。执理而遗事，比贫士获豪家之券。然著事而念能相继，不虚入品之功。执理而心实未明，反受落空之祸。遂使垂手徒勤。倚门空望。上辜佛化。下负己灵。今生以及多生。一误而成百误。甘心苦趣。束手死门。无救无归。可悲可痛。　</p>
<p>末法下凡。穷陬晚学。罔通玄理。素鄙空谈。画饼何益饥肠。燕石难诬贾目。祗承先敕。笃奉斯经。望乐国为家乡。仰慈尊如怙恃。仍以心怀兼利。道贵弘通。慨古疏鲜见其全。惟数解仅行于世。辞虽切而太简。理微露而不彰。不极论其宏功。俦发起乎真信。顿忘肤见。既竭心思。总收部类五经。直据文殊一行。而复会归玄旨，则分入杂华。贯穿诸门，则博综群典。无一不消归自己。有愿皆回向菩提。展此精诚，乞求加被。</p>
<p>归命娑婆说法主。西方接引大慈尊。不可思议佛护经。舍利文殊诸圣者。二土六方遍尘刹。过去现在及当来。无尽三宝咸证知。惟愿慈悲摄受我。我今妄以秽土见。蠡测如来清净心。仰承三宝大威神。加被凡愚成圣智。使我言言符佛意。流通遐迩益含灵。见闻随喜悉往生。同证寂光无上果。</p>
<p>将释此经，总启十门。一、教起所因。二、藏教等摄。三、义理深广。四、所被阶品。五、能诠体性。六、宗趣旨归。七、部类差别。八、译释诵持。九、总释命题。十、别解文义。</p>
<p>先明总者。谓如来唯为一大事因缘出现于世。则一代时教，总其大意，唯欲众生开示悟入佛之知见。今此经者，直指众生以念佛心入佛知见故。别则专就此经，复有十义。一、大悲悯念末法，为作津梁故。二、特于无量法门，出胜方便故。三、激扬生死凡夫，令起欣厌故。四、化导二乘执空，不修净土故。五、勉进初心菩萨，亲近如来故。六、尽摄利钝诸根，悉皆度脱故。七、护持多障行人，不遭堕落故。八、的指即有念心，得入无念故。九、巧示因于往生，实悟无生故。十、复明径路修行，径中之径故。</p>
<p>初、大悲悯念末法为作津梁者。佛成道时，已当浊世。况今末法，正入斗争。转展陵夷。后之又后。皆赖此经神力，救拔余生。岂非至极悲心，预垂济度。</p>
<p>二、特于无量法门出胜方便者。入道多门，本无拣择。险夷曲直，难易攸分。则无量门中，念佛一门，最为方便。略陈有四。一、不值佛世，得常见佛方便。二、不断惑业，得出轮回方便。三、不修余行，得波罗密方便。四、不经多劫，得疾解脱方便。</p>
<p>三、激扬生死凡夫令起欣厌者。以诸众生沉迷自性，甘受轮回。旷劫至今，曾无省励。故示苦乐两土。爰开折摄二门。激之扬之。俾欣俾厌。胜心既发。净业斯成。</p>
<p>四、化导二乘执空不修净土者。良以乍得我空，即生耽滞。闻说净佛国土，教化众生，心不喜乐。故令回小向大，发意往生。</p>
<p>五、勉进初心菩萨亲近如来者。初发心菩萨，大心虽建，胜忍未成。所谓弱羽止可缠枝。婴儿犹应傍母。入正定聚。亲彼世尊。方得忍证无生，终成佛果。乘大愿筏，苦海度生。如《智论》中说：‘且夫六心堕落。尘劫声闻。鱼子庵罗，足为明镜。’故知念佛，菩萨之父，生育法身。乃至十地始终，不离念佛。何得初心自足，不愿往生。</p>
<p>六、尽摄利钝诸根悉皆度脱者。诸余法门，高之则下机绝分，卑之则不被上根。是以华藏如盲，萤光增结。唯此一法，上下兼收。可谓万病愈于阿伽，千器成于巨冶，岂不慈门广大，普度无遗。</p>
<p>七、护持多障行人，不遭堕落者。末世修行，多诸障难。一亏正见，即陷群邪。彼佛愿力威神加被行人。大光明中，不遭魔事。能为护念。直至道场。故知泽图辟怪。宝镜遁妖。正念分明，无能娆者。</p>
<p>八、的指即有念心得入无念者。心本无念。念起即乖。而众生无始以来，妄想惯习，未易卒遣。今教念佛。是乃以毒攻毒，用兵止兵。病愈寇平。则舍病体更无自身。即寇盗原吾赤子。</p>
<p>九、巧示因于往生实悟无生者。七地仅名现相。八地乃得无生。而亟欲灭生以求无生。弥求弥远。今以求生净土，乃悟无生。入有得空。即凡成圣。可谓通玄秘诀。换骨神丹。</p>
<p>十、复明径路修行径中之径者。此有二义。一者，余门学道，万里迢遥。念佛往生，古称径路。而念佛一法，复有多门。今此持名，是为径路之中，径而又径。鹤冲鹏举。骥骤龙飞。不疾不行。而速而至。径中径矣。二者，《无量寿经》广陈依正，备载修持。今此经者。崇简去繁。举约该博。更无他说，单指持名。但得一心，便生彼国。可谓愈简愈约。愈妙愈玄。径中径矣。</p>
<p>如上别中十义。复以前九为通。后一为别。兼前总义。为此经教起之所因故。</p>
<p>已知佛说此经，有如是因。未知此经藏教分中，各何摄属。言藏有二。一、三藏。二、二藏。且初三藏者。一、修多罗藏。二、毗柰耶藏。三、阿毗达磨藏。今此经者，是修多罗摄。诸经亦有互相摄者。今非彼故。二藏者。一、菩萨藏。二、声闻藏。今此经者，菩萨藏摄。亦有互摄。今非彼故。</p>
<p>教者。依贤首判教分五。谓小、始、终、顿、圆。今此经者，顿教所摄。亦复兼通前后二教。分者。十二分教，如修多罗夜等。今此经者，修多罗、优陀那，二分摄故。</p>
<p>已知此经摄于顿教，少分属圆。未知所具义理，当复云何。先明此经摄于顿者。盖谓持名即生。疾超速证。无迂曲故。正属于顿。或难，顿教一念不生，即名为佛。五法三自性皆空。八识二无我俱遣。今持名念佛，是为有念，云何名顿。答。以一心不乱，正谓无念。若有念者，不名一心。但得一心。何法不寂。</p>
<p>分属圆教者。圆之为义。谓四法界中。前三通于诸教。后一独擅乎圆。今此经者。圆全摄此。此分摄圆。得圆少分。分属圆故。</p>
<p>先明通《观经》者，有言十六观门，名为定善。执持名号，名为散善。今为通之。于中有二。一总。二别。先明总者。彼经妙观，宗乎一心。此经一心，正符彼意。一心作观。一心称名。何得同归一心，扬彼抑此。详如《净觉疏》中说。</p>
<p>次明别者。或谓此经但闻佛名。或谓此经佛是劣应。或谓此经华局车轮。或谓此经五逆不生。或谓此经止属下品。不知二经实一义故。不知此经尤独要故。</p>
<p>复明通诸经者。与诸大乘经意义相通，如《净名》《法华》等。旁通如是。乃知此经，义理所该，深邃广远。不应视同浅近，自取愆尤。</p>
<p>已知此经，文略义丰，言近旨远。未委被何根器，有何阶等。先明料简。前三非器。谓无信者、无愿者、无行者。反是皆器。于是器中，辈之品之，成三成九。九之又九。三之又三。又细分之，复应无量。如二部中说。总收者。但持佛名，必生彼国。则或高或下。或圣或凡。乃至或信或疑。或赞或毁。知有彼佛，便成善根。多劫多生，俱蒙解脱。</p>
<p>已知此经被机普遍。未知能诠，何为体性。依古展转十门推本。约之成四。先明随相。于中复二。一谓声名句文。二谓所诠义。以文与义，皆属相故。又若据法所显义。则无非佛事。如香饭光明等。当知法法皆为教体。</p>
<p>唯识者。此文此义，皆识所变。而有本影四句。归性者。前以所变之万境，摄归能变之八识。今以所现之八识，复摄归能现之一心。则性为教体。无碍者。心境理事，本自交彻。境及事者，是名随相。心者唯识。理者归性。俱交彻故。</p>
<p>已知此经能诠之体，如是该罗。未审所宗，当在何者。夫语之所尚曰宗。宗之所归曰趣。而有通别。通论佛教因缘为宗。别则依古十门。自我法俱有，至圆融具德。后后前前，次第深浅。是故诸经，各有宗趣。今明此经，古有多解。有谓信愿为宗。有谓超过三界二种清净为宗。令诸众生得不退转为趣。</p>
<p>此经宗乎法性。于法性中，复分总别。总而合之。谓是依正清净，信愿往生，以为宗趣。又别明之。则成五对。一、教义。二、事理。三、境行。四、行寂。五、寂用。以为宗趣。</p>
<p>已知此经，宗趣冲深。未审当部等类，为有几种。初先明部者。部有二种。一谓大本。二谓此经。二明类者。自有三种。一、《观经》。二、《鼓音王经》。三、《后出阿弥陀偈经》。三明非部类者。带说净土。如《华严》《法华》，及《起信》等。又非部类，而中说专持名号，如《文殊般若》。</p>
<p>已知此经，为部为类，详略同别。未委译自何时。凡有几译。以至注释阐扬。读诵受持，有何灵验。初明译者有二。一名《佛说阿弥陀经》。即今经。姚秦三藏法师鸠摩罗什译。二名《称赞净土佛摄受经》。唐三藏法师玄奘译。二经联比，小异大同。时所宗尚，皆弘秦本。</p>
<p>次明释此经者。论则有天亲菩萨《无量寿经论》。解则有慈恩通赞、海东疏、孤山疏。乃至大佑略解等。若夫远承佛旨。弘阐秘宗。为论为文。为集为录。为传为偈。为赋为诗。交赞互扬。其丽不亿。莫不叮咛恳告。感慨悲歌。普劝迷流。同归觉路。一曾过目。可弗铭心。</p>
<p>次明诵此经者。如舌根不坏。天乐西迎。方解冤而往生。未终卷而坐脱。归如入定。终睹白莲。银台而易金台。粗乐而来细乐。又若书写则化被苍生。讲演则祥符白鹤。现前感应，则宝地遥观。克取往生，则涅?非比。如斯感应。屡见古今。</p>
<p>若持名者。或一念而飞一光。或一声而出一佛。或响弥林谷。或音彻宫闱。或六时系念，而依正盈空。或十字标心，而圣贤入会。洎乎昭代。续有名流。至于感护则宿冤得度。恶鬼不侵。灵应则瞽目重明。俘囚脱难。又复恶人则善和十念。地狱现而化佛空迎。畜生则鸲鹆称名。形骸掩而莲花地发。何况身无重慝。报在最灵。信愿薰修，宁成虚弃。</p>
<p>是以一音始唱。千佛同赓。三学高僧。九流名德。若幽若显。若圣若凡。如万水无不朝东。似群星悉皆拱北。方之捷径。号曰普门。岂虚语哉。决志求生。无容拟议者矣。<span lang="EN-US"> </span></p>
