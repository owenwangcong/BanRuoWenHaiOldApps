<p align="center" style="text-align:center"><b><span style="font-size:36.0pt;color:#FF6600">佛教各宗大意一辑第三种<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">—</span></b><b><span style="font-size:36.0pt;color:#FF6600">律宗大意</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">黄忏华居士编述</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">第一篇 绪论</a></span></p>
<p align="center" style="text-align:center"><span lang="EN-US"><a href="#a02">第二篇 此宗之律学</a></span></p>
<p align="center" style="text-align:center"><span lang="EN-US"><a href="#a03">第三篇 此宗之行果</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">律宗大意<span lang="EN-US"></span></span></p>
<p><font color="#333399">第一篇<span>&nbsp; </span>绪论</font></p>
<p><font color="#333399">第一章<span>&nbsp; </span>此宗之名称及其略史</font></p>
<p>释迦如来一代教典，统分经律论三藏，此宗对经宗论宗释宗，以律藏为主，故名律宗；又以四分律为宗故，名四分律宗。佛典称如来在世五十年间，随根制戒，灭后，佛弟子优波离尊者，结集为八十诵律大毗尼藏。灭后一百年间，迦叶、阿难、末田地、商那和修、优波□多，五师相继，如泻瓶水，并无支派。一百年后，异执渐起。分为二部五部及二十部乃至五百。非唯戒律，经论亦分。五部者，异世五师中第五师优波□多尊者，有弟子五人。曰昙无德、萨婆多、迦叶毗，弥沙塞、婆粗富罗，各执己见，分为五部。一昙无德部。此云法密。法名四分。二萨婆多部，此云一切有，法名十诵。三弥沙塞部，此云不著有无观，法名五分。四迦叶遗部，此云重空观，法名解脱。五婆粗富罗部。此云著有行，亦云犊子，其旧律名摩诃僧祇，此云大众。僧祇为根本，分出为五部。诸部律中传于此土者，有四律五论。四律者，萨婆多部之十诵律，晏无德部之四分律，窟内上座部之僧祇律，弥沙塞部之五分律。五论者，依萨婆多律之毗尼母论摩得勒伽论，解四分律之善见论，释十诵律之萨婆多论，依正量部之明了论。此土曹魏嘉平二年，中天竺昙摩伽罗（此云法时）至洛阳，立羯磨受法，为此土受戒元始，经五百五十年，至姚秦弘始六年，弗若多罗共鸠摩罗什译出十诵律，次佛陀耶舍共竺佛念译出四分律，始传广律；此后僧祇五分二律，渐次传译。犊子律木未至。伽叶遗部，止传解脱，戒本，广律未传。至唐时，义净三藏译有部宗律甚多，称为有部新律；此外若毗奈耶律，至赵宋时犹有翻译，然束之大藏，并未有弘传。四分律乃佛灭后第一百年时由昙无德尊者集诵而出，既来东土，化缘独深，于诸部律，独弘此部。自佛陀耶舍等译出此论后，古德著述，垂二十家，而以三要疏为最精确。三要疏者，慧光律师之略疏，相部律师之中疏，智首律师之广疏也。智首之弟子道宣律师，兼通三藏，精达毗尼，即四分律，成立一乘圆顿之妙戒，作戒本疏羯磨疏行事钞三大部以发明之，合拾毗尼义钞比丘尼钞，称五大部。所谓律宗，依宣设立，宣住终南山，故后人称为南山宗，此土之流传，以宣为高祖。第二祖周秀律师，第三祖道恒律师，乃至第十五祖元照律师，禀承之。元照兼贯内外，该罗大小，作戒本疏行宗记，羯磨疏济缘记，行事钞资持记，剖晰精微；南山之大义，至元照而大成，遂称中兴。当南山盛时，与之并弘四分律者，尚有法砺所开之相部宗，怀素所开之东塔宗，与南山并称律宗三家；然不久两家概废绝不行，唯南山一派独传，绵延至元代而宗势不衰，逮明清两代，虽遗响犹存，大义已晦。</p>
<p><font color="#333399">第二章<span>&nbsp; </span>此宗之教判</font></p>
<p>此宗判释迦如来一代之教法为化制二教，亦名化行二教，更分化教为性空教、相空教、唯识圆教，三教。分制教为实法宗、假名宗、圆教宗，三宗。</p>
<p>化教者，化益之教，即诸经论所诠，令得禅定智慧之法门，如增一长中杂四阿含经井华严般若等经。发智六足等论是也。泛说因果，通化道俗。故名化教。制教者。制戒之教，即诸律所诠，令守戒法之法门，如四分律五分十诵等律是也。说诸律仪，唯制内众，故名制教。又名之为化行二教者，约佛边名制教，约众生边名行教，如戒疏云今以化行二教，用分诸藏。何名化教，如阿含等中，开演化导，令识邪正因果业性界系诸法。言无所壅，义通道俗。意在静倒。离著为先。教本化人，令开慧解。本非对过，而立斯教。言行教者，起必由过，随过制约，言唯持犯，事通止作，故教所设，非为静倒，但随行科。戒律一宗，局斯教矣。又资持云：一代时教，总归化行；开其信解，用舍任缘，故名化教。制其修奉，违反有过，名为行教云云。他宗皆依化教开宗，唯戒律一宗，却依制教。</p>
<p>所谓三教者，约定慧立，其中兼摄如来一代戒法，亦称三观。一者性空教，谓立诸法性空无我之教，此中摄一切小乘。二者相空教，谓立诸法本相是空唯情妄见之教，此中摄一切大乘浅教。三者唯识圆教，谓立诸法外尘本无实唯有识之教，此中摄一切大乘深教；如事钞云：然理大要，不出三种。一者诸法性空无我，此埋照心，名为小乘。二者诸法本相是空，唯情妄见，此理照用，属小菩萨。三者诸法外尘本无，实唯有识，此理深妙，唯意缘知，是大菩萨佛果证行；又业疏云：小乘极处，人法二观。对我观析，唯见是尘，对阴求之，但唯名色。求人求法，了不可得，是为空也。大乘极处，空识为本。初浅滞教，谓境是空。了境本无，性唯识也云云。四分律宗，当性空教一分。南山律师，意在立三学圆融无碍，判属唯识圆教中。</p>
<p>所谓三宗者，约戒法立，其中亦兼摄一代定慧法门。一实法宗，即立一切诸法实有之萨婆多部等，此宗以色为戒体。二假名宗，即立诸法唯有假名之昙无德部等，此宗以非色非心为戒体。三圆教宗，即立一切诸法唯有识之唯识圆教等，此宗以种子为戒体；如资持云：凡欲考体，须识三宗造义浅深，两乘教相差别，纤毫无难，始可论体；又资持云：一者实法宗，即萨婆多部。彼宗明体则同归色聚，随行则但防七支，形身口色，成远力便，此即当分小乘教也。二者假名宗，即今所承昙无德部，此宗论体则强号二非，随戒则相同十业重缘思觉，即入犯科，此名过分小乘教也。三者圆教宗，即用涅槃开会之意，决了权乘，同归实道。故考受体乃是藏识熏种，随行即同三聚圆修，微纵妄心，即成业行，此名终穷大乘教也云云。四分正当假宗，南山律师，深取大乘圆实了义，决开权教，即四分律，成立一乘圆顿之妙戒，故就此三宗中，四分律宗，亦圆教宗摄。</p>
<p><font color="#333399">第三章<span>&nbsp; </span>四分律大纲</font></p>
<p>四分律者，佛灭后百年，昙无德尊者，于上座部律藏中，搜括博要契同已见者，聚集成文，随说所正，即为一分，如是四度，一部方就，故称四分律；如业疏云：四分即说之断章，言律乃行所诠教；叉戒疏云：四度传文，尽所诠相。此据说之所至，非义判也。四分中，第一分为比丘戒本：明四波罗夷、十三僧残、二不定、三十舍堕、九十单提、四提舍尼、百种学法。第二分为比丘尼戒本，及受戒说戒二犍度。尼戒中：明八波罗夷、十七僧残、三十舍堕、百七十八单提。第三分为安居、自恣、皮革、衣、药、迦缔罗衣、拘睒弥、瞻波、呵责、人、覆藏、遮、破僧、灭诤、比丘尼，及法十六犍度。第四分为房舍及杂二犍度，暨五百集法、七百集法、调部毗尼、毗尼增一。</p>
<p><font color="#333399"><a name="a02"></a>第二篇<span>&nbsp; </span>此宗之律学</font></p>
<p><font color="#333399">第一节<span>&nbsp; </span>律</font></p>
<p>所言律者，依彼梵本，具立三名，一毗尼、二尸罗、三波罗提木叉。毗尼，此翻为律，律者法也，分也，笔也。曰法者，判断罪之轻重戒之持犯，依法定故。口分者，罪之轻重，戒之持犯以律分故。曰笔者，审教理，检罪状，以笔定故；如资持云：今约戒疏统括诸文，不出三义。初言律者法也，从教为名。断割重轻开遮持犯，非法不定（中略）。又如世法，据刑约制。道法亦尔，依根附教，各有差降，不可乖越。故曰法也。二云律者分也，谓须商度据量有在，若律吕之分气也。又云教相所诠，四字斯尽，谓犯不犯轻与重也（中略）。何名为犯，境缘具也。何名不犯，起对治也。何名为轻，因果微也。何名为重，反上句也。然此四相，非律不分，持犯不滥，有同气侯也。三云律字安聿，聿者笔也，必审教验情，在笔投断，又云处劾决正非笔不定等（中略）。三并世法，比拟取名。教诠楷定。即法义也。辨析轻重，即分义也。临事决判，即笔义也。具含此三。故称为律。</p>
<p>尸罗，此翻为戒，戒者警也，警策身口意三业。远离过非故；如行宗云：戒有何义，义训警也，由警策三业远离缘非，明其因也，如古所传防非禁恶，以解于戒，然戒通善恶，律仪亦然，不可偏举以释戒义（中略）。依如成实善生所明，善恶二戒，互受互亡，功用齐伦，名义无别，止得通解戒为禁也，随用两得。何以知之，若解善戒，善法禁恶，警持不起；若解恶戎，恶法禁善，护摄不生；以斯义求，想无惑矣。</p>
<p>波罗提木叉，此翻别解脱，有云别别，或云处处别别舍离身口七支过非故。戒是因，木叉是果，此因从果为号也；如尼钞云：言波罗提木叉者，此云处处解脱，谓身口七支非一名为处处，果名为解脱，随分得脱，即是果义。</p>
<p><span style="color:#333399"><font color="#333399">第二</font></span><font color="#333399"><span style="color:#333399">章</span><span>&nbsp; </span>止作二持</font></p>
<p>此宗以明戒为宗，戒有二种，一止持戒，二作持戒。止持者，止者制止，制止身口，不作诸恶，曰止，五戒乃至具足戒等是也。由止护持戒体，曰止持；如事钞云：言止持者，方便正念，护本所受，禁防身口，不造诸恶，目之曰止。止而无违，戒体光洁，顺本所受，称之曰持。持由止成。号止持戒。作持者，作者造作，策励三业，造作众善，曰作，安居说戒忏悔礼拜等是也。由作任持戒体，曰作持；如戒疏云：恶既已离，事须修善，必以策勤三业，修习戒行，有善起护，名之为作。持由作成，故号作持；又尼钞云：所言止持者，如受戒已，止不作恶，即名为持。持由止生，故名止持，言作持者，谓动身口，戒意离非，顺本有受，不犯前过，号之为持。持由作生，故名作持。此二门中，摄束如来一代所说诸戒，皆悉穷尽，故根本四分律中，初二部戒本，明僧尼戒，即止持门。后二部，明二十犍度，即作持门。南山律师之五大部，亦不出此二门。行事钞三卷中，上下二卷，明作持。中卷，明止持。戒疏，明止持。业疏，明作持。拾毗尼义钞，多明止持。比丘尼钞，明比丘尼止作二持。然此二门，有总有别。若总，就佛法全体世间全体言之，则一切诸善，皆此二门所摄。今别就戒律一宗，举其种类。</p>
<p><font color="#333399">第三章<span>&nbsp; </span>止持义</font></p>
<p><span style="color:#333399">一、戒科<span lang="EN-US"></span></span></p>
<p>一切诸戒，皆有四科，一戒法，二戒体，三戒行，四戎相。戒法者，如来所制各种戒法。戒体者，弟子从师受戒时所发，自己之心胸中领纳之法体，而有防非止恶之功能者也。四分律宗，分通大乘故，以非色非心为戒体。南山教弘四分，宗在圆教，取唯识种子说；如业疏云：欲了妄情，须知妄业，故作法受，还熏妄心于本藏识，成善种子，此戒体也。戒行者，行者既发戒体于心中，随能任持，运身口意业，造修善业也。戒相者，持戒之美德外彰，其相状可为人轨范也；如事钞云：言戒法者，语法而谈，不局凡圣，直明此法，必能轨成出离之道，要令受者信知有此，虽复凡圣通有此法，今所受者，就已成（谓此戒法，即三乘圣人已修成之法）而言，名为圣法（中略）。二明戒体者，若依通论，明其所发之业体。今就正显，直陈能领之心相，谓法界尘沙二谛等法，以已要期，施造方便，善造心器，必不为恶，测思明慧，冥会前法，以此要期之心，与彼妙法相应，于彼法上，有缘起之义，领纳在心，名为戒体。三言戒行者，既受得此戒，秉之在心，必须广修方便，检察身口威仪之行，克志专崇，高慕前圣，持心后起，义顺于前，名为戒行（中略）。四明戒相者，威仪行成，随所施造，动则称法，美德光显，故名戎相；又资持云：欲达四科，先须略示，圣人制教名法，纳法成业名体，依体起护名行，为行有仪名相。又云：戒是一也，轨凡从圣名法，总摄归心名体，三业造修名行，览而可别名相。由法成体，因体起行，行必据相；当知相者，即是法相，复是体相，又是行相，无别相也。</p>
<p><span style="color:#333399">二、通别二戒<span lang="EN-US"></span></span></p>
<p><span style="color:#333399">（第一）通戒<span lang="EN-US"></span></span></p>
<p>众生无量，大海无边，虚空无际，草木无数，戒善同尔，亦无分齐。今姑别为通戒别戒二种，通戒者，三聚净戒，本大乘戒，南山律师，以圆教为本意，故举之。一摄律仪戒，戒律威仪，悉摄此一戒，抑止一切诸恶之止持门也。二摄善法戒，诸善万行，悉摄此一戒，积集一切众善之作持门也。三摄众生戒，亦称饶益有情戒，荷负一切有情遍施与饶益之恩德也；如事钞云：云何上品，若言我今发心受戒，为成三聚戒故，趣三解脱门，正求泥洹果。又以此法引导众生。令至涅槃，令法久住。资持云：三聚戒者，出璎珞经，聚即总摄为义，小乘七聚，从教以论。菩萨三聚，摄行斯尽。一摄律仪戒，律仪禁恶，结业烦恼究竟断故，即止行也。二摄善法戒，世出世间大小修证究竟修故。即作行也。三摄众生戒，一切含识究竟度故，即四摄行，谓布施爱语利行同事，亦名饶益有情戒，云云。此三自初发心，至得果德，以净心要期，故名三聚净戒。</p>
<p><span style="color:#333399">（第二）别戒<span lang="EN-US"></span></span></p>
<p>别戒者，僧尼之具足戒，无量无边，且随机缘立制限，各有广中略三重。僧戒广则无量，中则二十威仪八万细行，略则二百五十戒。尼戒广则无量，中则八万威仪十二万细行，略则三百四十八戒。受戒心量其德广大，等虚空。所发戒相，其体不测，遍法界，圆满具足，故云具足戒。五戒八戒十戒六法等，皆从其戒中别提，诱引浅学，以为具戒方便，称之曰略戒。</p>
<p>依受戒之差别，分佛弟子为七类，是曰七众，即比丘、比丘尼、式叉摩那、沙弥、沙弥尼、优婆塞、优婆夷是也。比丘比丘尼，一云苾刍苾刍尼，此翻乞士乞士女，谓上于诸佛乞法以资慧命，下于众生乞食以养色身。戒疏有三义，一曰怖魔，或令魔怖，遵修三行（即戒定慧），出三有也。二曰乞士，上则乞法以练心，下则乞食以资身。三曰破烦恼，欲使依名思义，顾瞻有本（即烦恼），不至流俗，唯欣出要，受具足戒。式叉摩那，此云学法女，沙弥尼欲进受具足戒者，满二年间，别学六法，验胎有无，试行贞固，称之曰式叉摩那尼；如资持云：式叉摩那，此云学法女，由尼报弱。就小学申。别提六行。为具力便。二年则验胎有无，六法则显行贞固，十诵所谓练身练心。即是义也。受六法。沙弥沙弥尼，一云室罗摩奴挐洛迦，室罗摩挐理迦，此翻勤策男勤策女，出家男女，初入道，修行未熟，为苾刍苾刍尼勤加策励，故名勤策；事钞云：沙弥是梵语，此云息慈。息其世染慈济群生，受十戒，优婆塞优婆夷，一云邬波索迦邬波斯迦，此翻近事男近事女，在家男女，初亲近承事三宝，故云近事；业疏云，正音云：邬波塞迦。唐翻善宿也。故成论云此人善能离破戒宿，受五戒。八戒则为在家众授暂时之出家戒也。</p>
<p>五戒者，一不杀生，二不偷盗，三不邪淫，四不妄语，五不饮酒。四是实戒，一是遮戒。所以同结戒者，由酒是放逸本，能犯四成。</p>
<p>八戒，一云八斋戒，又云八关斋戒，共有九支，前五同上，但改邪淫以为不淫。六不著华鬘及香油涂身，七不歌舞倡伎及往观听，八不高广床上坐，九不非时食。前八是戒，第九是斋，斋戒合数，故有九也。言八戒者，八即所防之境，戒则能治之业。言八斋者，斋谓齐也，齐一其心，或言清也，清摄其虑。言关斋者，即禁闭非逸静定身心也。</p>
<p>十戒者，前九同上，十不捉生像金银宝物。（梵语生像，华言金银，华梵并彰，故曰生像金银。）</p>
<p>六法者，染心相触（染心与男身相触），盗人四钱，断畜生命，小妄语，非时食，饮酒。</p>
<p>具足戒者，僧二百五十戒，尼三百八十四戒。僧戒束为五篇八段六聚七聚等，尼戒束为六段。初僧八段中，一波罗夷，有断头无余不共住等义，若犯此法，名为断头，不得与比丘共住；如四分云：波罗夷者，譬如断人头，不可复起，若犯此法。不复成比丘故，此从行法，非用为名。又云：波罗夷者，无余也，此从众法绝分为名，故偈云：诸作恶行者，犹如被死尸，众所不容受，以此当持戒；又名不共住者，不得于戒羯磨二种僧中共住故。此有四戒，一犯不净行，曰淫。二不与，盗心取，曰盗。三故自手断人民，持刀与人；叹誉死快，劝死，曰杀。四实无所知，自言我得上人法，我已入圣智胜法，我知是，我见是，曰大妄语。</p>
<p>二僧残，梵云僧迦婆尸沙。若犯此戒，如人为他所斫，仅存咽喉。理宜速救也；善见论云：僧伽者为僧，婆为初，谓僧前与覆藏羯磨也。言尸沙者云残，谓末后与出罪羯磨也。若犯此罪，僧作法除故，从境立名。婆沙云：僧伽者为僧，婆尸沙者是残，若犯此罪，垢缠行人，非全净用，有残之罪，由僧除灭，故名僧残。律名此罪又云有余，以行法不绝为名也。毗尼母云：如人为他所斫。残有咽喉。故名为残，理须早救。此有十三戒，如淫欲意与女人身相触，曰触女人，为彼男女，往返相谋，以成嫁娶，曰媒嫁。无施主不乞处分而过应量作房，曰无主房。无见闻疑三根，横构虚状，谤他犯重罪，口无根谤。谏破僧过不纳，曰破僧违谏。</p>
<p>三不定，未定实犯，故云不定；如戒疏云：举处录罪，罪唯疑似。此有二戒，一屏处与女人坐，曰屏处不定。二与女人露地坐，曰露处不定。</p>
<p>四舍堕，梵云尼萨耆波逸提。尼萨耆，此云尽舍，其事皆于财物上犯，今罚其财物往僧中舍；声论云：舍财舍罪舍心，具此三舍，故云尽舍。披逸提，此云堕，谓不舍当堕地狱也；十诵云：此罪堕在烧煮覆障地狱，故云堕也。此有三十戒，如畜长衣过十日限，曰长衣。离三大一宿，曰离衣。从非亲里居士妇乞衣，曰乞衣。畜长钵过十日限，曰长钵。减五缀不漏更乞新钵。曰乞钵。自乞缕线。使非亲里织师织作衣，曰非亲织衣。</p>
<p>五单堕，即单波逸提。此法无财物可舍。但乞忏悔，故云单堕。然其罪体同前，故云堕也。此有九十戒，如知而妄语，言非称实，曰故妄语，作离间意，传彼此语，曰两舌语。知他有粗恶罪，向未受大戒人说，曰说比丘粗罪。自手掘地，若教人掘，曰掘地。以有虫水浇泥草，若教人浇，曰用虫水。</p>
<p>六提舍尼，其云波罗提提舍尼，义翻向彼悔，此罪应对众发露忏悔也；明了论云：翻为各对应说，谓对人说所作罪也。次须明释其名号，如昔起承，向彼悔也。如上说之，今云可诃法也，亦是对治以得名耳。此有四戒，如无病于学家（即初果见谛，是有学之家）自手取食，曰学家受食。无病安坐僧伽蓝中受食，曰兰若受食。</p>
<p>七众学，此戒轻微，难持易犯，常须念学，故云学。其数众多，故云众，亦名应当学；资持云：罪无限量，故云众。易犯难持，故令学。尼钞云：此律云式叉迦罗尼者，翻为应当学（中略）。此戒难持，罪轻而易犯，当顺心学，不结罪名，故云应当学。若就所防过彰名，应云众突吉罗。突吉罗者，善见云：突者恶也，吉罗作也。今就能治行以立目，故云众学。此有一百戒，如当齐整著涅乐僧（内衣），曰齐整著衣。不得白衣舍蹲坐，曰蹲坐白衣舍。</p>
<p>八灭诤，七灭诤法，本音名七毗尼法。七毗尼中，用法殄诤，故云七灭诤；戒疏云：七灭诤者，病药观对，机用权仪，各有治方，未可备释。行宗云：四诤如病，七法能殄如药。观谓能断当须审谛，对谓药病不得有差，机用即智谋，权仪谓随宜用舍，谓此篇乃出观缘适变，用药殄诤和众之权方耳。此有七戒，如面对判定，曰现前毗尼，即令两诤人现前对决，或现前引证三藏教法决之，或现前引证戒律制条决之。忆念证明，曰忆念毗尼，即令余人忆念陈述，依之决当人之犯不犯。</p>
<p>合八段为五篇，一波罗夷。二僧残。三波逸提，即堕，合前舍堕单堕为一。四提舍尼。五突吉罗，即恶作，合不定众学，灭诤为一。此就果罪及急要者，立为五篇。为摄自外轻重因果诸罪，别设波罗夷、僧残、偷兰遮、波逸提、提舍尼、突吉罗，六聚。偷兰遮者，善见云：偷兰名大，遮言障善道，体是鄙秽，此从不善以立名，又翻为大罪，亦言粗恶。摄初二篇之因罪及五篇以外之诸果罪，又以突吉罗其过多故，且据身口两分，从言上犯者谓之恶说，从身上犯者谓之恶作，以为七聚，如是六聚七聚，摄诸罪尽。</p>
<p>次尼六段中，一、八波罗夷。二、十七僧残。三、三十舍堕。四、百七十八单堕。五、八提舍尼。六、百众学。本律说相，唯有三百四十一戒，束为六段。有加七灭诤以为七段者，古有异论；如尼钞云：尼总有三百四十八戒，故可七段。此亦不出五篇，准比丘戒可知。</p>
<p><span style="color:#333399">三、通别二受<span lang="EN-US"></span></span></p>
<p>言受戒者，受即能领心，创发要期，纳法在心，名之为受。戒谓所纳法，受有悬防之能，又名为戒；如业疏云：创发要期，缘集成具，纳法在心，名之为受；即此受体能防非义，故名为戒。济缘云：要期是心，缘集即境，纳法在心，即心境相应。受戒有通受别受二法；通受者，总受三聚净戒。别受者，唯受律仪一戒。此通别二受，语出瑜伽戒本，南山所立白四羯磨之作法，以唯识圆教之意业所受五八十具等，即别受也。别受法必其三师七证，行羯磨作法。三师者，一戒师，正授戒者。二羯磨师，读表白及羯磨文者。三教授师，教授，威仪作法者。七证者，七证师，如法七僧为证。羯磨，此译云作法办事；事钞云：明了论疏翻为业也。所作是业，亦翻为所作，百论云事也。若约义求，翻为办事。白四羯磨者，初羯磨师起立，读表白文，告白其事，求众僧之协赞，是为一白；次三唱羯磨法，求众僧之量可，谓之三羯磨。此第三唱竟时，受者得无作戒体，合前之一白后之三唱为一白三羯磨，略称白四羯磨；如业疏云：若情事殷重，和举转难，如受忏大仪，治摈重罚。故须一白牒陈，三羯磨量可，方能成遂，故曰白四，亦以一白三羯磨通为四也，云云。其后七众总受三聚净戒，即通受也。</p>
<p><font color="#333399">第四章<span>&nbsp; </span>作持义</font></p>
<p>梵语犍度，此云章篇，义翻法聚；如戒疏云：受法戒法，各别家处。名为腱度。又资持云：梵语犍度，此云法聚，即篇品之名。二十犍度者，一受戒犍度，说受戒法。二说戒犍度，说每半月终诸比丘集在一处说戒忏悔法，梵云布萨，义翻净住。言说戒者，就所作法。言布萨者，就其功能。三安居犍度，说于一夏九句住一处修道法。四自恣犍度，说于夏安居竟日，恣任他比丘，举己所犯罪，彼此相教，展转觉悟法。五皮革笺度，说用皮革法及余因缘等。六衣犍度，说法衣法。七药犍度，说药食法。八迦絺那衣犍度，说受功德衣法。迦絺罗，译云坚实，亦云功德，安居竟后，信者所供养之法衣也。开了论云：为存略故，但言迦提，此翻功德，以坐夏有功五利赏德也。又四分云：安居竟，应受功德衣。九拘睒弥犍度，说如法止息拘睒弥国比丘斗诤法。十瞻波犍度，说瞻波城比丘羯磨之当否。十一呵责犍度，说呵责喜斗诤比丘法及余因缘等。十二人犍度，说比丘犯僧残罪忏罪法，十三覆藏犍度，说犯僧残罪比丘行覆藏忏罪法。梵云波利婆沙，义翻覆藏，或云别住；母论云：何名别住，别在一房，不得与僧同处。虽入僧中，不得谈论，亦不得答也。十四遮犍度，说布萨说戒时，遮犯罪比丘，不听入僧中法。十五破僧犍度，说破和合僧及种种事法因缘等。十六灭诤犍度，说七灭诤。十七比丘尼犍度，说比丘尼之别行。十八法犍度，说比丘行法。十九房舍犍度，说房舍卧具法。二十杂犍度，说用钵剪爪等种种杂法，已上二十犍度，皆说明佛弟子所应作之作法者也。</p>
<p>四分本律，止作互通。然尸罗止持义多，犍度作持义多，故就多分判二段。</p>
<p><font color="#333399"><a name="a03"></a>第三篇<span>&nbsp; </span>此宗之行果</font></p>
<p>此宗之行果，依南山意，修大乘因，得大乘果。大小二宗，各立三学，且大乘圆教三学者，戒者，三聚净戒，其体为藏识中变作诸法之种子，止心于诸法皆以识为本之微妙行，定也。观察之，慧也。三学圆融互摄，举其一节即摄余二，此名圆融三学行相。言三聚净戒者，印前所云摄律仪戒，摄善法戒，摄众生戒。此之三成，亦大乘圆融行故，三聚互摄。以此意推，则小乘戒亦皆融通无碍也。如杀一戒，其兼三位。息诸杀缘，摄律仪也。常行护命，摄善法也。护前命故，即摄众生。此一既尔，不盗不淫等无量戒品例然。故一戒一行，一念有圆融之观解，即备一切行。菩萨三无数劫之修行，亦全在其中。虽然，非舍僧祇，其德具在一念。三祇非长，一念非短，长短无碍，众生与佛果平等，万法互融遍，相即无尽，是印大乘甚深之妙行也。就三家中摄律仪戒以论之，律仪戒有三，一别解脱戒。二定共戒，三道共成。初别解脱中，有身语意三业所持戒。身语二成，有共不共。意业之戒，唯是不共。声闻菩萨共通，曰共。唯限菩萨，曰不共。其中菩萨以意业为本，通身语，期尽未来际之佛果，其法宽，兼共门，通不共门。声闻护身持语，期一世之证果，其域狭，限共门一分。四分十诵等所说戒相，皆共门一分也；于中此四分律，其义通大乘不共之意戒，而说相有小乘戒。今论大乘，则小乘共门，摄摄律仪，人三聚中，会归大乘，故五八十具等，悉是圆满顿证之大乘戒。修习此大乘戒，证得佛果大圆镜智深妙之觉位者，此宗之所期也。</p>
