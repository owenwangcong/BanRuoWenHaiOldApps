<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第十七卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">庚二<span lang="EN-US">&nbsp;&nbsp;道场加行&nbsp;&nbsp;分二&nbsp;&nbsp;&nbsp;&nbsp;辛初&nbsp;&nbsp;初请略说&nbsp;&nbsp;&nbsp;&nbsp;二&nbsp;&nbsp;重请详示&nbsp;&nbsp;辛初分二&nbsp;&nbsp;&nbsp;&nbsp;壬初&nbsp;&nbsp;阿难请&nbsp;&nbsp;&nbsp;&nbsp;二&nbsp;&nbsp;如来说&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难整衣服，于大众中，合掌顶礼，心迹圆明，悲欣交集，欲益未来诸众生故，稽首白佛：大悲世尊！我今已悟，成佛法门，是中修行，得无疑惑。<span lang="EN-US"></span></span></b></p>
<p>此道场加行科，乃为圆根近下者设也。然上科为初方便，此科更为最初方便，亦助修圆通而已。阿难整理衣服，于大众中，合十指爪，顶礼于佛。心迹圆明，悲欣交集者：心即根中圆湛不生不灭之真心；迹即旋流反闻，次第解结之事迹；不达本有之心，则旷劫积行，徒劳无益；不达修证之事，则尘埋宝藏，莫救贫穷。今性修毕达，故曰圆明，即上明了其家所归道路之义；得路未归故悲，到家有望故欣，一时悲欣交集于一心也。<span>&nbsp; </span>自解已圆，愍后未悟，现欲 利益未来末法诸众生等。稽首白佛，称曰大悲世尊：因如来悲心无尽故。我今已悟，成佛法门者：言我求成菩提最初方便，而今相似解发，已悟成佛法门。是中修行，得无疑惑者：是中指耳根之中，修行即离尘照性，旋流反闻工夫，得无有疑惑，不劳重建道场也。</p>
<p><b><span style="color:teal">常闻如来，说如是言：自未得度，先度人者，菩萨发心，自觉已圆，能觉他者，如来应世。我虽未度，愿度末劫，一切众生。<span lang="EN-US"></span></span></b></p>
<p>此显道场，专为心迹，未得圆明者请也。常闻如来所说如是言，即指下之所说：无论因人果人，皆以利他为事业。自未得度先度人者：此指因人；无明未尽，犹非得度，但舍己利他，此是菩萨发心，以度人为先，先尽生界，后取菩提也。自觉已圆，能觉他者：此指果人；自心三觉已经圆满，万德毕备，而能觉悟法界众生，此如来十号，以应世为本，倒驾慈航果后兴悲也。我虽未度三句，愿学菩萨，发利他之心，我虽未度，愿度末劫，一切众生；此为地藏菩萨，众生度尽方证菩提是也。</p>
<p><b><span style="color:teal">世尊！此诸众生，去佛渐远，邪师说法，如恒河沙，欲摄其心，入三摩地，云何令其安立道场，远诸魔事？于菩提心，得无退屈？<span lang="EN-US"></span></span></b></p>
<p>此请道场，远离魔事。复称世尊，此诸众生，指末劫时候，去佛渐远，根机愈薄，邪说竞兴，鱼目难辨，蛊惑初心，彼彼皆是，如恒河沙之多。且邪必乱正，有欲初心后学，收摄其心，从闻、思、修，入三摩地，岂不难哉？敢请如来，云何令其初心后学，安立道场，使诸魔事，自然远离，不能惑乱，于菩提心，念念增长，得无有退屈也？初阿难请竟。</p>
<p><span style="color:#333399">壬二<span lang="EN-US">&nbsp;&nbsp;如来说&nbsp;&nbsp;分三&nbsp;&nbsp;&nbsp;&nbsp;癸初&nbsp;&nbsp;许说承听&nbsp;&nbsp;&nbsp;&nbsp;二&nbsp;&nbsp;总举三学&nbsp;&nbsp;&nbsp;&nbsp;三&nbsp;&nbsp;别列三学&nbsp;&nbsp;&nbsp;&nbsp;今初</span></span></p>
<p><b><span style="color:teal">尔时世尊，于大众中，称赞阿难：善哉！善哉！如汝所问，安立道场，救护众生，末劫沉溺，汝今谛听：当为汝说。阿难大众，唯然奉教。<span lang="EN-US"></span></span></b></p>
<p>此赞其请问之当，而许说也。《正脉》云：善哉有二意：一、善其发利他心，得菩萨正行。二、善其请道场意，得利他法要也。意谓如汝所问，祗恐邪师说法，扰乱定心，必须安立道场，方可远离魔事；此诚救度一切众生，末劫之时，免于沉沦陷溺，极要之法也。汝今谛听，吾当为汝分别解说。阿难大众唯然奉教者：唯然应诺之辞，奉命承教，而谛听也。</p>
<p><span style="color:#333399">癸二<span lang="EN-US">&nbsp;&nbsp;总举三学</span></span></p>
<p><b><span style="color:teal">佛告阿难：汝常闻我毗奈耶中，宣说修行，三决定义，所谓：摄心为戒，因戒生定，因定发慧，是则名为，三无漏学。<span lang="EN-US"></span></span></b></p>
<p>此佛正说道场助行。《宝镜疏》云：以持戒诵咒，为助修之行也。盖前佛对当机，一往发明如来藏心，由耳根圆通，悟理直入者，乃为正修也。今当机怜愍末劫，恐多障难，故远魔辩异，设立道场，所以如来，有带事兼修之说，名为助行，谓助正修之行也。然助有二：一、惑重者，先持禁戒，以制断发业无明；二、习重者，兼持秘咒，令熏断俱生无明。故知末世修禅定者，非此助行，则不免于邪说所惑，而成魔魅也。</p>
<p>佛告阿难：汝寻常岂不闻我所宣说，《毗奈耶中》，有三种修行，决定义耶？毗奈耶，大小乘律藏之通名，故佛常说，阿难常闻。毗尼，此翻善治，谓自治淫、怒、痴，亦能治人淫、怒、痴，亦云调伏，谓调练三业，制伏过非也。毗奈耶，正诠戒学，兼诠定、慧，故成三决定义，谓决定依此修证也。<span>&nbsp; </span>摄心为戒者：检异权小，多约身、口事相为戒；今约大乘，但收摄其心，一念不生，众戒具足，所以摄心，便名为戒。因戒生定者：心既摄已，寂然不动，渐生于定，如风止息，波浪自停。《圆觉经》云：‘尸罗不清净，三昧不现前。’因定发慧者：定心成就，本明渐发，照涵万象，如风停水湛，自体生光。《圆觉经》云：‘无碍清净慧，皆从禅定生。’则名为三无漏学：以能修三无漏学，不漏落于生死轮回故。&nbsp; 《正脉》云：今此所修，仍是耳根圆通，但为最初近下之根，特加戒律、道场、持咒之三事，故大科云加行也。至于因戒所生之定慧，仍是亡尘尽根妙定，及彼定所得三空慧耳。观经文但惟详戒，而略于定慧可见也。问：‘前门何不用此？’答：‘中根烦恼轻微，无自起淫等四念，且彼于亡尘时，防护有力，世俗曲屈声，已不容入，安有自起四念，何况道理径直等声，一并止绝哉？至于阿难初果，已能不入色声等六尘，但加反闻，尚不多费亡尘之力，安有自起淫等之念耶？故知斯门，特为尘劳素重，不待声引而频举，自发淫等四念，乃至身口，亦所未免者，加四戒以为反闻之前方便；加道场持咒，以为正反闻时之助行也。旧解全不知此，杳无一字，岂自此后，别为一法门哉？此非一小失，故特为警示学人珍重。’结名三无漏者，戒中已自不容一念漏于诸非，何况定慧？然此非但不漏落于三有而已，以注心反闻，兼不漏落空有二边，所以为真无漏，而非小乘比也。二总举三学竟。</p>
<p><span style="color:#333399">癸三<span lang="EN-US">&nbsp;&nbsp;别列三学&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;历明预先严戒&nbsp;&nbsp;&nbsp;&nbsp;二&nbsp;&nbsp;略示场中定慧&nbsp;&nbsp;&nbsp;&nbsp;子初分二&nbsp;&nbsp;&nbsp;&nbsp;丑初&nbsp;&nbsp;正教持戒&nbsp;&nbsp;&nbsp;&nbsp;二&nbsp;&nbsp;助以咒力&nbsp;&nbsp;丑初分三&nbsp;&nbsp;&nbsp;&nbsp;寅初&nbsp;&nbsp;摄前征起&nbsp;&nbsp;&nbsp;&nbsp;二&nbsp;&nbsp;开释四重&nbsp;&nbsp;&nbsp;&nbsp;三&nbsp;&nbsp;总结远魔&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！云何摄心，我名为戒？<span lang="EN-US"></span></span></b></p>
<p>心为戒本，若摄之则名持戒，若放之则为破戒，故以摄心，名为戒也。</p>
<p><span style="color:#333399">寅二<span lang="EN-US">&nbsp;&nbsp;开释四重&nbsp;&nbsp;分四&nbsp;&nbsp;&nbsp;&nbsp;卯初&nbsp;&nbsp;断淫&nbsp;&nbsp;&nbsp;二&nbsp;&nbsp;断杀&nbsp;&nbsp;&nbsp;&nbsp;三&nbsp;&nbsp;断盗&nbsp;&nbsp;&nbsp;&nbsp;四&nbsp;&nbsp;断妄&nbsp;&nbsp;卯初分二&nbsp;&nbsp;&nbsp;&nbsp;辰初&nbsp;&nbsp;曲分损益之相&nbsp;&nbsp;&nbsp;&nbsp;二&nbsp;&nbsp;判决邪正之说&nbsp;&nbsp;辰初分三&nbsp;&nbsp;&nbsp;&nbsp;巳初&nbsp;&nbsp;首陈持犯利害&nbsp;&nbsp;&nbsp;&nbsp;二&nbsp;&nbsp;预辨魔佛教仪&nbsp;&nbsp;&nbsp;&nbsp;三&nbsp;&nbsp;确定菩提成否&nbsp;&nbsp;巳初分二&nbsp;&nbsp;&nbsp;&nbsp;午初&nbsp;&nbsp;持则必出生死&nbsp;&nbsp;&nbsp;&nbsp;二&nbsp;&nbsp;犯则必落魔道&nbsp;&nbsp;&nbsp;&nbsp;今初</span></span></p>
<p><b><span style="color:teal">若诸世界，六道众生，其心不淫，则不随其生死相续，<span lang="EN-US"></span></span></b></p>
<p>此明戒为三学之首。以初卷至四卷半，皆明生信开解，即是慧学。自举喻华屋，请示修门，至此乃是定学。以故向下为根机稍下者，正明戒学。则知此经，俱诠三学。然唯说四重，以是大小二乘，共具之根本戒也。温陵曰：诸经戒杀居首，谓设化以慈悲为先；此经淫戒居首，为真修以离欲为本。盖欲气粗浊，染污妙明，欲习狂迷，易失正受，续生死丧真常，莫甚于此，故须首戒也。<span>&nbsp; </span>若诸世界，六道众生：皆因淫欲，而正性命，是以缠缚生死。其心不淫，则不随其生死相续者：而于淫欲一事，非但不动身口，亦不生一念思想之心，方为不犯，方与摄心为戒相应。余三仿此，既心戒清净，则树倒根断，枝叶不生，自不随其生死相续。如后干慧地文云：‘欲爱干枯，根境不偶，现前残质，不复续生。’可证斯义。</p>
<p><span style="color:#333399">午二<span lang="EN-US">&nbsp;&nbsp;犯则必落魔道</span></span></p>
<p><b><span style="color:teal">汝修三昧，本出尘劳，淫心不除，尘不可出。<span lang="EN-US"></span></span></b></p>
<p>汝修耳根三昧，本思出离尘劳，尘劳即界内见思二惑。淫心不除，尘劳必不能出，淫欲为尘劳上首故。</p>
<p><b><span style="color:teal">纵有多智，禅定现前，如不断淫，必落魔道：上品魔王，中品魔民，下品魔女。<span lang="EN-US"></span></span></b></p>
<p>此承上文，带淫修禅，尘不可出。纵有多智者：世智辩聪，善说诸法。禅定现前者：世间禅定，善入住出，而得现前。纵有二字，双贯多智、禅定二种。如不断淫者：于修三昧时，不舍绝淫念，皆为魔业，必落魔道，魔乐欲境。今既不断淫欲，上品则堕魔王，以魔界欲胜、福强、心灵，非禅智不能便生；今以禅智而助淫心，使淫增炽。如阴魔中，行空禅者，却留尘劳，广化七珍，多增宝媛是也。设无世智禅定，则直堕地狱无疑矣！中品则堕魔民，下品则堕魔女，上、中、下三品，则随福厚薄，以为阶降耳。</p>
<p><b><span style="color:teal">彼等诸魔，亦有徒众，各各自谓，成无上道。<span lang="EN-US"></span></span></b></p>
<p>彼等诸魔，其徒实繁；以淫欲为传法，递相传授，令不断绝，各各自谓成无上道。我慢成习，非果计果。如受魔文云：其人亦不觉知魔著，自言谓得无上涅槃是也。初首陈持犯利害竟。</p>
<p><span style="color:#333399">巳二<span lang="EN-US">&nbsp;&nbsp;预辨魔佛教仪&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;贪淫化世即魔教&nbsp;&nbsp;&nbsp;&nbsp;二&nbsp;&nbsp;教人断淫即佛诲&nbsp;&nbsp;&nbsp;&nbsp;今初</span></span></p>
<p><b><span style="color:teal">我灭度后，末法之中，多此魔民，炽盛世间，广行贪淫，为善知识，令诸众生，落爱见坑，失菩提路。<span lang="EN-US"></span></span></b></p>
<p>我者佛自称。灭五住烦恼，度二种生死，即去世之别称也。正像已过，末法之中；去圣时遥，魔强法弱，故云多此魔民，炽盛世间。此多魔教，生受其惑，死为魔眷；如后受魔文云：‘命终之后，必为魔民’是也。如火炽然盛发，世间尽受其焚；如后想魔文云：‘如是邪精，魅其心腑，近则九生，多踰百世，令真修行、总成魔眷’是也。<span>&nbsp; </span>广行贪淫者：即先世带淫修禅之辈，来为教师，现通现慧，密教行淫，以为佛事，递相传授。为善知识者：自以为善知行淫之事，善识行淫之理；如后想魔文云：‘赞叹行淫，不毁粗行，将诸猥媟，以为传法’是也。令诸众生，落爱见坑，失菩提路：爱即思惑，见即见惑，而以淫欲，为教化之端，则堕爱坑；而以淫欲，为真修之法，则堕见坑；不能自出，而失菩提正路矣！</p>
<p><span style="color:#333399">午二<span lang="EN-US">&nbsp;&nbsp;众人断淫即佛诲</span></span></p>
<p><b><span style="color:teal">汝教世人，修三摩地，先断心淫。是名如来，先佛世尊，第一决定，清净明诲。<span lang="EN-US"></span></span></b></p>
<p>此嘱阿难，转教末世。初心修三摩地者：即耳根圆通。淫欲为大定冤贼，不唯身不行淫事，且要心不起淫念方可。此正防微杜渐，临深履薄之诫。果能如是，方名如来，先佛世尊，第一决定，清净明诲。如来指今佛，先佛世尊，指过去诸佛，今昔之佛，皆作是说，定可信从也。第一者，居四重之首，决定断除心淫，清净修学，究竟明诲也。</p>
<p><span style="color:#333399">巳三<span lang="EN-US">&nbsp;&nbsp;确定菩提成否&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;喻不断无成&nbsp;&nbsp;&nbsp;&nbsp;二&nbsp;&nbsp;劝深断方成&nbsp;&nbsp;&nbsp;&nbsp;今初</span></span></p>
<p><b><span style="color:teal">是故阿难！若不断淫，修禅定者，如蒸沙石，欲其成饭，经百千劫，只名热沙。何以故？此非饭本，沙石成故。<span lang="EN-US"></span></span></b></p>
<p>此承上是佛教断淫之故。阿难！若不断淫心，修禅定者，如蒸沙石，欲其成饭，经百千劫，祗名热沙，此非饭本。而以禅定薰修，喻之以蒸；以不生灭心，为本修因，然后圆成果地修证，喻如蒸米成饭。</p>
<p><b><span style="color:teal">汝以淫身，求佛妙果，纵得妙悟，皆是淫根，根本成淫，轮转三途，必不能出；如来涅槃，何路修证？<span lang="EN-US"></span></span></b></p>
<p>设汝不断淫欲，是以淫身，求佛所证妙觉极果；此因果不孚，如蒸沙成饭相似。纵得妙悟者：谓纵经多劫修习，得开妙悟，合上经百千劫，只名热沙；经劫修习如蒸，得开妙悟如热相。皆是淫根五句：合上此非饭本，沙石成故。根本成淫者：有淫欲种子，触处便发，由此恶业日臻，必至轮转三途，必不能出；人身尚不可得，况欲修佛果耶？如来涅槃者：佛所证之如如理；何路修证者：沙石成故，决难成饭也。</p>
<p><span style="color:#333399">午二<span lang="EN-US">&nbsp;&nbsp;劝深断方成</span></span></p>
<p><b><span style="color:teal">必使淫机，身心俱断，断性亦无，于佛菩提，斯可希冀。<span lang="EN-US"></span></span></b></p>
<p>机者，发动之由，如弩牙也。谓身之淫机，由心使作，心之淫机，由念弛放，必使一念不生，身心二途，方得俱断。若使能断之性犹存，而所断缘影仍在，终非杜绝，必使断性亦无，方称药病双除，始为无病人也。正如息机归寂然，诸幻成无性矣！即此无幻之性，方合于佛果菩提，菩提佛所证之如如智，斯可希冀矣！此与上科涅槃，乃理智一如，互影说故。《宝镜疏》云：身断淫，律仪戒也；心断淫，定共戒也；断性亦无，道共戒也。初曲分损益之相竟。</p>
<p><span style="color:#333399">辰二<span lang="EN-US">&nbsp;&nbsp;判决邪正之说</span></span></p>
<p><b><span style="color:teal">如我此说，名为佛说；不如此说，即波旬说。<span lang="EN-US"></span></span></b></p>
<p>此判决邪正。以当机深防，未来邪说乱正，魔佛难辨，而求说辨魔规则，佛则以四根本戒，以辨验之，令末世修学，永为龟鉴。如我此说，修三摩地，先断心淫者，是则名为佛说，急宜从之。不如此说，或行淫不碍真修，是即波旬说，速当绝之。波旬讹也，正云波卑夜，此云恶者。能伤法身，而害慧命者也，此释迦出世，魔王名也。魔字从石，梁武帝谓，此恼害于人，易之为鬼，今从梁易也。初断淫竟。</p>
<p><span style="color:#333399">卯二<span lang="EN-US">&nbsp;&nbsp;断杀&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;曲分损益之相&nbsp;&nbsp;&nbsp;&nbsp;二&nbsp;&nbsp;判决邪正之说&nbsp;&nbsp;辰初分三&nbsp;&nbsp;&nbsp;&nbsp;巳初&nbsp;&nbsp;首陈持犯利害&nbsp;&nbsp;&nbsp;二&nbsp;&nbsp;预辨魔佛教仪&nbsp;&nbsp;&nbsp;&nbsp;三&nbsp;&nbsp;确定解脱得否&nbsp;&nbsp;巳初分二&nbsp;&nbsp;&nbsp;&nbsp;午初&nbsp;&nbsp;持则心出生死&nbsp;&nbsp;&nbsp;&nbsp;二&nbsp;&nbsp;犯则必落神道&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！又诸世界，六道众生，其心不杀，则不随其生死相续。<span lang="EN-US"></span></span></b></p>
<p>此杀戒，亦注重在心，非但身不行杀，乃至其心，亦不起杀念。杀念尚且不起，何况身临杀事！是则可为真持戒者，可以真修三昧也。其心苟无杀念，则不负他命，不欠他债，自然不随其生死相续。何以故？如本经云：汝负我命，我还汝债，以是因缘，经百千劫，常在生死，今命债既无，生死自离矣！</p>
<p><span style="color:#333399">午二<span lang="EN-US">&nbsp;&nbsp;犯则必落神道</span></span></p>
<p><b><span style="color:teal">汝修三昧，本出尘劳，杀心不除，尘不可出。<span lang="EN-US"></span></span></b></p>
<p>汝修三昧本来求出尘劳生死；如若杀心不能除去，则与众生结怨连祸，尘劳不可出矣！</p>
<p><b><span style="color:teal">纵有多智，禅定现前，如不断杀，必落神道：上品之人，为大力鬼；中品则为飞行夜叉，诸鬼帅等；下品当为地行罗刹。<span lang="EN-US"></span></span></b></p>
<p>《指掌疏》云：恐谬辨云，多智之人，了知杀性本空，禅定得力，杀过纵使现前，似无关于尘劳；聪明长者，作家居士，吃得肉已饱，来寻僧说禅者，类多此计，故如来以纵有多智等防之。有多智，指多世智辩聪；禅定，谓有漏禅定；现前，谓智能通达，善说诸法，禅能出入三昧境界。今以禅智助杀，必定堕落神道。鬼神福报，虽分胜劣，均为恶趣；故从人道而入者，谓之堕落也。上品之人，禅智胜于杀业，神通既大，福德又胜，故为大力之鬼；应是天行夜叉，及诸鬼主，如川岳等；人间尊奉，称帝称天者。中品之人，禅智与杀业正等，神通福德，既次于上，则为飞行夜叉，诸鬼帅等；应是空行夜叉，如山林城隍等。下品之人，禅智劣于杀业，神通既微，福德亦劣，则为地行罗刹，啖人精气，亦如大海边，罗刹鬼国是也。</p>
<p><b><span style="color:teal">彼诸鬼神，亦有徒众，各各自谓，成无上道。<span lang="EN-US"></span></span></b></p>
<p>未证谓证，未得谓得，各各自己谬称成无上道。初首陈持犯利害竟。</p>
<p><span style="color:#333399">巳二<span lang="EN-US">&nbsp;&nbsp;预辨魔佛教仪&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;食肉化世即鬼教&nbsp;&nbsp;&nbsp;&nbsp;二&nbsp;&nbsp;教人断杀即佛诲&nbsp;&nbsp;&nbsp;&nbsp;今初</span></span></p>
<p><b><span style="color:teal">我灭度后，末法之中，多此鬼神，炽盛世间，自言食肉得菩提路。<span lang="EN-US"></span></span></b></p>
<p>此言灭后，末法之中，世衰道微，邪魔恶鬼，盛行世间；倡言食肉，当得菩提正路。乃云：‘酒肉穿肠过，佛在心头坐。’真鬼语也。</p>
<p><b><span style="color:teal">阿难！我令比丘，食五净肉，此肉皆我神力化生，本无命根。汝婆罗门，地多蒸湿，加以沙石，草菜不生，我以大悲神力所加，因大慈悲，假名为肉，汝得其味。奈何如来灭度之后，食众生肉，名为释子！<span lang="EN-US"></span></span></b></p>
<p>此预防问难。食肉既是鬼教，佛应严戒，何故如来亦许比丘食五净肉耶？故呼阿难而告之曰：我令比丘食五净肉者：不见杀、不闻杀、不疑为我杀、及自死、鸟残，此为五净肉。此肉皆我神力之所化生，本无命根：命根者，识、暖、息三，连持色心者，以为命根。下又访问难，既是如来神力，何不化谷菜，而乃化净肉，反令后之食肉者，得以借口，岂慈悲者之所为耶？乃曰：汝婆罗门国，地多蒸湿，过炕谓之蒸，过润谓之湿，加以沙石，不唯不产五谷，且草菜亦不能生；设若不化五净肉，而化稻梁蔬菜，事出反常，人以为怪，我以大悲神力所加，愍其饥虚，而化成五种净肉。因大慈悲，假名为肉，令汝暂得其味，聊以支身，非有心性命根之真肉也。奈何如来灭后，有实食众生肉者，而更欲名为释子耶？西域四姓出家，同称释子。《涅槃经》云：‘善男子！从今日始，不听食肉，应观是食，如子肉想，夫食肉者，断大悲种。’</p>
<p><b><span style="color:teal">汝等当知，是食肉人，纵得心开，似三摩地，皆大罗刹，报终必沉生死苦海，非佛弟子。如是之人，相杀相吞，相食未已，云何是人得出三界？<span lang="EN-US"></span></span></b></p>
<p>此令知必堕。汝等当知者：欲其将如来语，传示末法，急为救正也。当以智知，是食肉人，纵使修学，暂得心开，亦不过相似三摩地，终非真实三昧也。夫杀贪不除，现生皆大罗刹，报尽寿终，必沉生死苦海，永为鬼类，非佛弟子。如是之人，命债不了，互相杀害，互相吞嗜，互相食啖，未有已时，无由解脱，云何得出三界？</p>
<p><span style="color:#333399">午二<span lang="EN-US">&nbsp;&nbsp;教人断杀即佛诲</span></span></p>
<p><b><span style="color:teal">汝教世人，修三摩地，次断杀生。是名如来，先佛世尊，第二决定，清净明诲。<span lang="EN-US"></span></span></b></p>
<p>此佛敕转教末世之人。修三摩地，即耳根圆通。次断杀生者：对淫能障定，杀乃违慈，故次断之。是名先佛世尊，第二种决定，清净修学之明诲也。</p>
<p><span style="color:#333399">巳三<span lang="EN-US">&nbsp;&nbsp;确定解脱得否&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;喻不断难脱&nbsp;&nbsp;&nbsp;&nbsp;二&nbsp;&nbsp;劝深断方脱&nbsp;&nbsp;&nbsp;&nbsp;今初</span></span></p>
<p><b><span style="color:teal">是故阿难！若不断杀，修禅定者，譬如有人：自塞其耳，高声大叫，求人不闻，此等名为欲隐弥露。<span lang="EN-US"></span></span></b></p>
<p>此承上是佛教断杀之故。阿难！若不断杀，修禅定者，不得解脱。譬如有人，喻带杀修禅之人。自塞其耳者：谓以手塞耳，避人听闻，而复高声大叫，谓杀生食肉，无有罪报，求人不闻者，此正欲隐而弥露也。</p>
<p><b><span style="color:teal">清净比丘，及诸菩萨，于歧路行，不蹋生草，况以手拔？云何大悲，取诸众生，血肉充食。<span lang="EN-US"></span></span></b></p>
<p>首二句，指二乘持戒人。歧路者，分歧小路也。生草易长，清净二乘之众经行，足倘不蹋，况以手拔耶？仁慈之心，犹及草木，云何大悲，取众生血肉，以充滋养，任意食啖耶？</p>
<p><span style="color:#333399">午二<span lang="EN-US">&nbsp;&nbsp;劝深断方脱</span></span></p>
<p><b><span style="color:teal">若诸比丘，不服东方，丝、绵、绢、帛，及是此土，靴、履、裘、毳，乳、酪、醍醐，如是比丘，于世真脱，酬还宿债，不游三界。<span lang="EN-US"></span></span></b></p>
<p>此劝断杀，必须深断，方可脱离生死。若诸比丘六句，明服有二种：一服用，如东方丝、绵、绢、帛，及是此土靴履裘毳。二服食，如乳、酪、醍醐。然虽此中，一概遮止，唯经律论所明，不无轻重。如丝绵绢帛，则大小乘，并皆严禁，以其害多命也。靴履裘毳，小乘一向听许，大乘亦不全遮，以其非专为此而害命也。乳、酪、醍醐，大小并许。今云不服者，以能不服，则弥善耳。如是比丘，子缚已断，于诸世间，真得解脱；然果缚尚存，不过酬还宿债而已。现前残质既尽，无复续生，故不再游三界。</p>
<p><b><span style="color:teal">何以故？服其身分，皆为彼缘；如人食其地中百谷，足不离地。必使身心，于诸众生，若身身分，身心二途，不服不食我说是人真解脱者。<span lang="EN-US"></span></span></b></p>
<p>何以故，于世真脱？服众生身分，指丝绵等。虽非身肉，然亦是彼身之一分，用之皆为彼结不离之缘。如劫初之人，体有飞光，足有蹑云，因食地肥，不能轻举，然后食其地中百谷，足不离地。百谷者，《物理论》云：粱者黍稷之总名，稻者粳糯之总名，菽者众豆之总名，三谷各二十，合为六十；蔬果之实，各二十种，为百谷也。<span>&nbsp; </span>必使身心，于诸众生，若身身分：必使身心，指比丘之身心；于诸众生，指有情众生；若身，谓肌肉骨髓；身分，谓裘毳乳酪等。身心二途，不服不食者：谓非但身之于众生身，及身分，不服不食；而心亦无一念贪求服食而已，是身心二途俱断。我说是人，真解脱者：既无负命索债，则三界之生缘断绝，故说是人，真解脱者。初曲分损益之相竟。</p>
<p><span style="color:#333399">辰二<span lang="EN-US">&nbsp;&nbsp;判决邪正之说</span></span></p>
<p><b><span style="color:teal">如我此说，名为佛说；不如此说，即波旬说。<span lang="EN-US"></span></span></b></p>
<p>如我此说，修三摩提，次断杀生者，是则名为佛说，急宜从之。不如此说，食肉不碍菩提，是即波旬说，速当远之。卯二断杀竟。</p>
<p><span style="color:#333399">卯三<span lang="EN-US">&nbsp;&nbsp;断盗&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;曲分损益之相&nbsp;&nbsp;&nbsp;&nbsp;二&nbsp;&nbsp;判决邪正之说&nbsp;&nbsp;辰初分三&nbsp;&nbsp;&nbsp;&nbsp;巳初&nbsp;&nbsp;首陈持犯利害&nbsp;&nbsp;&nbsp;&nbsp;二&nbsp;&nbsp;须辨妖佛教仪&nbsp;&nbsp;&nbsp;&nbsp;三&nbsp;&nbsp;确定三昧得否&nbsp;&nbsp;巳初分二&nbsp;&nbsp;&nbsp;&nbsp;午初&nbsp;&nbsp;持则必出生死&nbsp;&nbsp;&nbsp;&nbsp;二&nbsp;&nbsp;犯则必落邪道&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！又复世界，六道众生，其心不偷，则不随其生死相续。<span lang="EN-US"></span></span></b></p>
<p>此断偷盗。非但盗人财物，乃至言行诈异，炫惑无识，恐令失心，以及一念，希取利养者，皆是也。不唯身无偷盗，要且心无偷盗之念，方为真持戒者，可以修三昧也。此中不言身不偷盗者，以心且不动，何况身耶？不断，则往复征偿，续诸生死，断故不随也。</p>
<p><span style="color:#333399">午二<span lang="EN-US">&nbsp;&nbsp;犯则必落邪道</span></span></p>
<p><b><span style="color:teal">汝修三昧，本出尘劳，偷心不除，尘不可出。<span lang="EN-US"></span></span></b></p>
<p>《正脉》云：‘厌尘者，方可以出尘；贪世者，岂能以越世？’</p>
<p><b><span style="color:teal">纵有多智，禅定现前，如不断偷，必落邪道；上品精灵，中品妖魅，下品邪人，诸魅所著。<span lang="EN-US"></span></span></b></p>
<p>此防谬云：多智之人，了知尘劳本空，禅定现前，弹指可超无学，虽不断偷，尘劳莫系，时节既至，要出便出，何言不可出耶？无耻禅流，往往以此饰非，故以纵有多智，禅定现前警之。谓纵有世智辩聪，有漏禅定现前，如若不断偷心，必定落于邪道。</p>
<p>《指掌疏》云：邪道潜取，以偷心为堕缘，邪通炫世，非禅智不能发，今以禅智助偷，必当堕落。其类上品精灵者：盗日月之精华，窃天地之灵秀，附山托水，惑人祭祀者，是也。中品妖魅者：盗人物之津液，窃山林之气润，为魍为魉，伺便作孽者是也。下品邪人者：赋性险曲，居心邪僻。诸魅所著者：为精灵之所附，被妖魅之所迷，妄言欺世，诡异惑俗之类。此等亦由禅智盗业，互相胜劣，而感上、中、下异。</p>
<p><b><span style="color:teal">彼等群邪，亦有徒众，各各自谓，成无上道。<span lang="EN-US"></span></span></b></p>
<p>此指带偷修禅，其类不一，故曰彼等群邪。亦有徒众，成慢不归，邪知邪见，不自觉知，端坐受供，居然如佛，故云各各自谓，成无上道；亦非果计果矣！初首陈持犯利害竟。</p>
<p><span style="color:#333399">巳二<span lang="EN-US">&nbsp;&nbsp;预辨妖佛教仪&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;潜匿炫惑即妖教&nbsp;&nbsp;&nbsp;&nbsp;二&nbsp;&nbsp;教人断偷即佛诲&nbsp;&nbsp;&nbsp;&nbsp;今初</span></span></p>
<p><b><span style="color:teal">我灭度后，末法之中，多此妖邪，炽盛世间，潜匿奸欺，称善知识，各自谓己，得上人法炫惑无识，恐令失心，所过之处，其家耗散。<span lang="EN-US"></span></span></b></p>
<p>此预言灭后末法之中，佛教陵夷，妖邪得便，故言其多。炽盛世间，潜匿奸欺者：炽然惑众，盛行世间，潜踪诡秘，匿诈藏奸，欺世盗名。如想魔文云：潜行贪欲，口中好言灾祥变异，即潜匿奸欺也。信其教化，摇荡其心，妖言妖行，或现妖通，诈称得道善知识。各自谓己，得上人法者：上人即是菩萨，以居声闻上故。此未得谓得，未证谓证，各谓自己，已得菩萨法，此邪师自负也。炫惑无识，恐令失心者：吓诈诱乱，世间无识者，恐令其人，失于本心，亡其知见。如想魔文云：或言如来，某处出世，或言劫火，或说刀兵，即炫惑无识之事。所过之处，其家耗散者：闻某处佛出，则求其接引，闻劫火刀兵，则望其救济，倾家奉之，所至之处，令其家财耗散无余。</p>
<p><b><span style="color:teal">我教比丘，循方乞食，令其舍贪，成菩提道。诸比丘等，不自熟食，寄于残生，旅泊三界，示一往还，去已无返。<span lang="EN-US"></span></span></b></p>
<p>此先以己教相形显。循者顺也，方者处也，我教比丘，循顺地方处所，而行乞食之法，趣得支身，不妄求不多求，令其舍贪，为菩提道。贪为烦恼根本，根本既舍，枝末自枯，烦恼离而菩提可成。岂同妖邪，炫异惑众，贪他利养，造生死业耶！诸比丘等下，释出舍贪之故。我教比丘，不自炊爨熟食者：令其知身是幻，悟世无常，不过寄居于此，以了残生而已。旅泊三界者：陆宿曰旋，水宿曰泊；无非借此三界，为旅店客船，以示一度往还，自此已去，无复再返，如此行持，方为佛子。</p>
<p><b><span style="color:teal">云何贼人，假我衣服，裨贩如来，造种种业，皆言佛法？却非出家，具戒比丘，为小乘道，由是疑误，无量众生，堕无间狱。<span lang="EN-US"></span></span></b></p>
<p>云何是痛斥语，贼人谓内心窃取利养，外貌假借僧仪。稗贩如来者：稗者助也，贩即贩卖。谓著如来衣服，以助贩卖也。良以不著佛衣，不能取信于人，贩法为难故。造种种业，皆言佛法者：谓非法说法也；诡言异行，炫惑人心，造种种业，无所不至，皆言是最上一佛乘之正法。<span>&nbsp; </span>却非出家，具戒比丘，为小乘道者：谓法说非法也，若以前乞食，正教责之，彼必自是他非。却乃毁谤真实出家，具戒比丘，正修行人，为小乘道；反自妄称，我是大乘菩萨之行。由是疑误，无量众生，堕无间狱者：由是法说非法之故，疑惑无量众生。以正教为小乘道。而从妄谤，由是非法说法之故，赚误无量众生，以业因为真佛法，而遵妄行，一盲引众盲，皆堕五种无间地狱，则妖邪之害，可胜言哉？初潜匿炫惑即妖教竟。</p>
<p><span style="color:#333399">午二<span lang="EN-US">&nbsp;&nbsp;教人断偷即佛诲&nbsp;&nbsp;分二&nbsp;&nbsp;&nbsp;&nbsp;未初&nbsp;&nbsp;先出白己诲&nbsp;&nbsp;&nbsp;&nbsp;二&nbsp;&nbsp;转教先佛诲&nbsp;&nbsp;&nbsp;&nbsp;今初</span></span></p>
<p><b><span style="color:teal">若我灭后，其有比丘，发心决定，修三摩提，能于如来形像之前，身然一灯，烧一指节，及于身上，爇一香炷。<span lang="EN-US"></span></span></b></p>
<p>此教舍身微因。若我灭后，其有比丘，发大乘心，决定弃捐诸有为相，修三摩提，即耳根圆通，如幻三摩提也。此句下义含虑有宿生盗业，为障胜修，故教修如是微因。能于如来，形像之前者：为供养佛故，亦为仗承佛力，销宿障故，又为求佛证明，除现执故。然灯烧指，及爇香炷，此为舍行，一切难舍，无过己身，今则难舍能舍，信其定消宿业也。</p>
<p><b><span style="color:teal">我说是人无始宿债，一时酬毕，长揖世间，永脱诸漏，虽未即明无上觉路，是人于法，已决定心。<span lang="EN-US"></span></span></b></p>
<p>我说是然灯烧指，及爇香炷之人，无始宿业盗债，一时酬毕。何以舍身微因，即获如是善果耶！盗者，取他身外之财物，利养此身，今则舍难舍之自身，供养于佛。一念舍心，即是大智慧光明，无始宿债，即是黑暗，明能破暗，理固然也。<span>&nbsp; </span>长揖即永辞也，世间即有漏三界。永脱诸漏者：谓永远脱离，见思诸漏，而出生死。无上觉路者：正谓无上妙觉，菩提之路，即五十五位圆通已后事，此人虽未即明圆通法门，信知必得，决知无有疑心也。</p>
<p><b><span style="color:teal">若不为此，舍身微因，纵成无为，必还生人，酬其宿债，如我马麦，正等无异。<span lang="EN-US"></span></span></b></p>
<p>设若不为此舍身酬债微因，以求忏悔灭罪，则纵成佛，虽得无漏无为，必定还来生于人间，酬其宿债，以其宿业未尽故。如我在毗兰邑中食马麦之报，无有异也。<span>&nbsp; </span>按《兴起经》：昔舍卫国毗兰邑，阿耆达王，请佛与五百比丘，三月供斋，时有魔惑王心，入宫耽荒五欲，供六日止。又值邑内饥馑，乞食不得。时有马师，减马麦半，供佛及僧，至九十日，王乃醒悟，向佛求忏。舍利询问因缘，佛言：过去毗婆尸佛时，有王请佛及僧，佛僧食已，为病比丘请，一分食。过梵志山，梵志闻香，诟曰：此髡头沙门，应食马麦，何与甘馔，所教五百童子，亦如是说。尔时梵志者，今我身是，五百童子者，今五百罗汉是。然此但因宿诟佛僧，尚不免报，何况盗他财物，侵彼身分，自应酬债。要知化佛不属业生，真佛离诸根量，唤谁受报，盖为造业众生，示有果报，令生恐惧，故今引之，以证宿债必酬，抑亦因此，以见舍行之不可不修也。</p>
<p><span style="color:#333399">未二<span lang="EN-US">&nbsp;&nbsp;转教先佛诲</span></span></p>
<p><b><span style="color:teal">汝教世人，修三摩地，后断偷盗，是名如来，先佛世尊，第三决定，清净明诲。<span lang="EN-US"></span></span></b></p>
<p>此敕转教末世之人，修三摩地，即耳根圆通。后断偷盗者：对淫能障定，杀乃违慈，理应先断故，此居后也。是名如来，先佛世尊，第三种决定，清净修学之明诲也。</p>
<p><span style="color:#333399">巳三<span lang="EN-US">&nbsp;&nbsp;确定三昧得否&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;喻不断难得&nbsp;&nbsp;&nbsp;&nbsp;二&nbsp;&nbsp;劝深断方得&nbsp;&nbsp;&nbsp;&nbsp;今初</span></span></p>
<p><b><span style="color:teal">是故阿难！若不断偷，修禅定者，譬如有人，水灌漏卮，欲求其满，纵经尘劫，终无平复。<span lang="EN-US"></span></span></b></p>
<p>此承上是佛教断偷之故。阿难！若不断除偷盗之心，修禅定者，譬如有人，带偷修禅人；卮是酒器，漏卮喻带偷之心；水喻定慧，注水入于带偷心中，望其成就圆通，如以水灌漏卮，欲求其满，随灌随漏，纵经尘劫，终无平复。</p>
<p><span style="color:#333399">午二<span lang="EN-US">&nbsp;&nbsp;劝其深断方得</span></span></p>
<p><b><span style="color:teal">若诸比丘，衣钵之余，分寸不蓄，乞食余分，施饿众生。<span lang="EN-US"></span></span></b></p>
<p>若诸末世，清净比丘，三衣一钵之外，分寸不许蓄积，此止持不贪也。循方乞食，趣得支身，设有余分，尽施饥饿众生，此作持不悭吝也。合之，则断贪吝心。</p>
<p><b><span style="color:teal">于大集会，合掌礼众，有人捶詈，同于称赞。<span lang="EN-US"></span></span></b></p>
<p>上句断慢心，于大集会之中，合掌礼拜四众；以必观实相平等，见人是佛故。下二句断嗔心，有人嫌其烦渎，捶打骂詈，欢喜领受，同于称赞；以必观怨亲一相，荣辱无关故。</p>
<p><b><span style="color:teal">必使身心，二俱捐舍；身肉骨血，与众生共。<span lang="EN-US"></span></span></b></p>
<p>上二句断痴心，必使若身若心二者，俱能捐舍，则断我、法二执，即断痴心。下二句，转贪、嗔、痴、慢，而成同体大悲。身肉骨血，俱皆可舍，则身心宁复有遗哉？以必观此苦、空、无常、无我、不净之物，施作佛事耳。此皆成就无偷之心，以上则于依正二报，断除偷心矣！</p>
<p><b><span style="color:teal">不将如来，不了义说，回为己解，以误初学，佛印是人，得真三昧。<span lang="EN-US"></span></span></b></p>
<p>此于佛法上，亦除去偷心。不了义说，如《阿含》云：蓄物可以资身进道；如《婆多》论，许百物各可蓄一，但禁余二者是也。不将如来权乘不了义说，以此回护过犯，以为自己解释。因其自己，不能奉行大乘，反曲引权小教中，不了义事，以自误误人，皆偷心不死之故。果能如是，偷心尽绝，一念纯真，即证圆通体。以是而修，名真三昧，佛印是人即得者，良有以也。初曲分损益之相竟。</p>
<p><span style="color:#333399">辰二<span lang="EN-US">&nbsp;&nbsp;判决邪正之说</span></span></p>
<p><b><span style="color:teal">如我所说，名为佛说，不如此说，即波旬说。<span lang="EN-US"></span></span></b></p>
<p><span style="color:#333399">卯三<span lang="EN-US">&nbsp;&nbsp;断盗竟&nbsp;&nbsp;&nbsp;&nbsp;卯四&nbsp;&nbsp;断妄&nbsp;&nbsp;分二&nbsp;&nbsp;&nbsp;&nbsp;辰初&nbsp;&nbsp;曲示戒劝之意&nbsp;&nbsp;&nbsp;&nbsp;二&nbsp;&nbsp;判决邪正之说&nbsp;&nbsp;辰初分四&nbsp;&nbsp;&nbsp;&nbsp;巳初&nbsp;&nbsp;首陈妄语大损&nbsp;&nbsp;&nbsp;&nbsp;二&nbsp;&nbsp;表己禁敕无妄&nbsp;&nbsp;&nbsp;&nbsp;三&nbsp;&nbsp;转教先佛明诲&nbsp;&nbsp;&nbsp;&nbsp;四&nbsp;&nbsp;确定菩提成否&nbsp;&nbsp;巳初分三&nbsp;&nbsp;&nbsp;&nbsp;午初&nbsp;&nbsp;蹑标妄语成魔&nbsp;&nbsp;&nbsp;&nbsp;&nbsp;&nbsp;二&nbsp;&nbsp;指述妄语之意&nbsp;&nbsp;&nbsp;&nbsp;三&nbsp;&nbsp;记其损善堕恶&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如是世界，六道众生，虽则身心，无杀、盗、淫，三行已圆，若大妄语，即三摩地，不得清净，成爱见魔，失如来种。<span lang="EN-US"></span></span></b></p>
<p>此明妄语戒。《正脉》云妄语有二：发言不实，为小妄语；妄称证果，为大妄语。此中所断大妄语也。不唯口不出小大妄语，乃至其心亦无妄语之念，方名持戒清净，可修三昧也。故呼阿难，如是世界，六道众生，虽然身心无杀，则慈行成就；身心无盗，则舍行成就；身心无淫，则梵行成就：故曰三行已圆。前皆许其出离生死，若大妄语，即夺其不出生死。三摩地不得清净者：以其犹有贪供心故。成爱见魔者：温陵曰：贪其供养，求己尊胜，名爱魔；妄起邪见，谓己齐圣，名见魔。既已成魔，自不觉知，生同醉梦，死从沦溺，以众生本有如来藏心，为成佛之种，今为爱见二魔所劫，故曰失如来种也。</p>
<p><span style="color:#333399">午二<span lang="EN-US">&nbsp;&nbsp;指述妄语之意</span></span></p>
<p><b><span style="color:teal">所谓：未得谓得，未证言证。或求世间尊胜第一，谓前人言：我今已得须陀洹果，斯陀含果，阿那含果，阿罗汉道，辟支佛乘，十地地前，诸位菩萨。求彼礼忏，贪其供养。<span lang="EN-US"></span></span></b></p>
<p>此指述妄语之意，惟在贪其供养，故作大妄语。所谓未得菩提，谓为已得，未证涅槃，言为已证。后云：况复法王，如何妄窃；乃斥乎此。此或求世间尊为殊胜第一者：谓或复有人，不敢以菩提涅槃妄称，但求世间，尊为殊胜第一；以是之故，谓现前之人，作如是言：凡夫人中，初果为上，故自谓已得，须陀洹果；次于初果，又见二果为上，故自谓已得，斯陀含果；次于二果，又见三果为上，故自谓已得，阿那含果；次于三果，又见四果为上，故自谓已得阿罗汉道；次于出世小乘中，又见缘觉、独觉中乘为上，故自谓已得；十地圣人，及地前十住、十行、十回向，三贤诸位菩萨。后说云何自称得上人法，盖指乎此。末二句，即述大妄语意，言此人，作如是等大妄语者，为求彼前人，向自己礼拜忏悔，贪其供养。</p>
<p><span style="color:#333399">午三<span lang="EN-US">&nbsp;&nbsp;记其损善堕落</span></span></p>
<p><b><span style="color:teal">是一颠迦，消灭佛种，如人以刀，断多罗木，佛记是人，永殒善根，无复知见，沉三苦海，不成三昧。<span lang="EN-US"></span></span></b></p>
<p>此作大妄语，希图利养。妄罪兼盗，永失善根。是一颠迦，亦云一阐提，此翻断善根人。善根既断，是为消灭成佛之种。如人以刀，断多罗木者：南印度建那补罗国之北，有贝多罗树木，三十余里，树叶长广光润，诸国书写，莫不采用；其树以刀断，则不复活。佛记是人，永殒善根，无复正知正见，沉沦三途苦海，纵有禅智，咸资魔业，不成真三昧。初首陈妄语大损竟。</p>
<p><span style="color:#333399">巳二<span lang="EN-US">&nbsp;&nbsp;表己禁敕无妄&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;佛敕圣化必密&nbsp;&nbsp;&nbsp;&nbsp;二&nbsp;&nbsp;惟除命终遗付&nbsp;&nbsp;&nbsp;&nbsp;今初</span></span></p>
<p><b><span style="color:teal">我灭度后，敕诸菩萨，及阿罗汉，应身生彼末法之中，作种种形，度诸轮转。<span lang="EN-US"></span></span></b></p>
<p>《指掌疏》云：佛灭度后，魔强法弱，故敕菩萨、罗汉，应身生彼，挽末法而扶正教，摧邪宗而救众生也。作种种形，随类现化。度诸轮转者：令出生死，所谓应以何身得度者，即现何身而说法也。</p>
<p><b><span style="color:teal">或作沙门，白衣居士，人王、 宰官、童男、童女，如是乃至淫女寡妇，奸、偷、屠、贩、与其同事，称赞佛乘，令其身心，入三摩地。<span lang="EN-US"></span></span></b></p>
<p>初四句现顺行，下诸句现逆行，如佛所敕，作种种形也。或作不定辞，以妙观察智，观机现形，沙门至童女等，如三十二应说。如是乃至淫女、寡妇、奸偷屠贩者：乃菩萨涉俗利生，四摄法中之同事摄也。若不同其事，未免矫拂其心，不相顺从，若与其同事，意在得其欢心，以便与其称赞最上一佛乘，能令众生，返迷归悟，离苦得乐，转彼邪心，令得正定，故曰令其身心，入三摩地。</p>
<p><b><span style="color:teal">终不自言：我真菩萨，真阿罗汉，泄佛密因，轻言末学。<span lang="EN-US"></span></span></b></p>
<p>究竟不肯自言，我真菩萨，真阿罗汉，泄漏佛旨，秘密之因。轻言末学者：轻易泄言，于晚学之人也。</p>
<p><span style="color:#333399">午二<span lang="EN-US">&nbsp;&nbsp;惟除命终遗付</span></span></p>
<p><b><span style="color:teal">惟除命终，阴有遗付。云何是人，惑乱众生，成大妄语？<span lang="EN-US"></span></span></b></p>
<p>惟除命终者，示现舍报也。阴有遗付者：暗中有遗言付嘱也。住则不泄，泄则不住，如杜顺和尚偈云：‘游子漫奔波，登山礼土坡，文殊祗这是，何处觅弥陀。’云何是斥责辞，是人指爱见魔人，以如是未得谓得，未证谓证之魔说，惑乱后世末学众生，成大妄语。</p>
<p><span style="color:#333399">巳三<span lang="EN-US">&nbsp;&nbsp;转教先佛明诲</span></span></p>
<p><b><span style="color:teal">汝教世人，修三摩地，后复断除，诸大妄语，是名如来，先佛世尊，第四决定，清净明诲。<span lang="EN-US"></span></span></b></p>
<p>佛敕菩萨、罗汉，现身如是；汝教后世初心之人，欲修三摩地者，先虽能断淫、杀、盗三，后复要断除如是诸大妄语；是则名为，今昔如来，第四决定断妄语戒，清净修学之明诲也。三转教先佛明诲竟。</p>
<p><span style="color:#333399">巳四<span lang="EN-US">&nbsp;&nbsp;确定菩提成否&nbsp;&nbsp;分二&nbsp;&nbsp;&nbsp;&nbsp;午初&nbsp;&nbsp;喻不断无成&nbsp;&nbsp;&nbsp;&nbsp;二&nbsp;&nbsp;许能断必成&nbsp;&nbsp;&nbsp;&nbsp;今初</span></span></p>
<p><b><span style="color:teal">是故阿难！若不断其大妄语者，如刻人粪，为旃檀形，欲求香气，无有是处。<span lang="EN-US"></span></span></b></p>
<p>此承上，是如来以断大妄语之故。又呼阿难，若不断其大妄语者，喻如刻人之干粪，而为旃檀之形<span style="font-size:10.0pt;">像也</span>，因果不类。以妄语心行，喻干粪，禅定真修，喻旃檀佛像，正以妄语粪秽之因，欲求禅定法身之果，岂可得乎？故曰欲求香气，无有是处。</p>
<p><b><span style="color:teal">我教比丘，直心道场，于四威仪，一切行中，尚无虚假，云何自称，得上人法？<span lang="EN-US"></span></span></b></p>
<p>所以我教比丘，不断妄语，不成菩提；但依正直之心，即成道之场。《华严经》云：‘菩提妙法树，生于直心地。’《净名经》云：‘直心是道场’。无虚假故。于行、住、坐、卧四种威仪；乃至语默，云为一切行中，尚要正直，无得虚假，云何妄自称尊，谓得大小诸乘，及上人之法耶？</p>
<p><b><span style="color:teal">譬如穷人，妄号帝王，自取诛灭。况复法王，如何妄窃？因地不真，果招迂曲，求佛菩提，如噬脐人，欲谁成就？<span lang="EN-US"></span></span></b></p>
<p>穷人，以喻三摩未成，性德未显。妄称帝王者：即大妄语，未得谓得，未证谓证。帝王者，一国之主，妄号之，自取赤族之诛，灭门之祸也。况复二句，乃以轻况重之意，言三乘贤圣，尚不可窃，况佛为出世法王，如何妄窃？因地不真，果招迂曲者：以大妄语为因故不真，则果地之事，难免迂回屈曲，求进反退，求升反坠，而求佛果菩提，自不能成。如噬脐人：噬以口咬也。脐即肚脐，谓口脐相远，终不能及，以是自作妄语，销灭佛种，更欲望谁而成就耶？</p>
<p><span style="color:#333399">午二<span lang="EN-US">&nbsp;&nbsp;许能断必成</span></span></p>
<p><b><span style="color:teal">若诸比丘，心如直弦，一切真实，入三摩地，永无魔事。我印是人，成就菩萨，无上知觉。<span lang="EN-US"></span></span></b></p>
<p>此深许能断大妄语，必成无上菩提。若诸比丘，心如弓弦之直，无有谄曲之相。心是四威仪之主；心直，则四威仪中，一切行门，皆悉真实，永无虚假，则能直入三摩地中。永无魔事：魔行邪险，今心直行真，魔不得便；故我印是人，成就菩萨，无上知觉。《正脉》云：菩萨无上知觉，即圆通真因地心；然以因定果，亦是无上菩提矣！初曲成戒劝之意竟。</p>
<p><span style="color:#333399">辰二<span lang="EN-US">&nbsp;&nbsp;判决邪正之说</span></span></p>
<p><b><span style="color:teal">如我所说，名为佛说；不如此说，即波旬说。<span lang="EN-US"></span></span></b></p>
<p>如我所说，断除淫、杀、盗之后，复更断除大妄语者，是则为正，即名佛说，急当从之。若不如此说，谓前三已断，大妄语无碍真修者，是即为邪，即波旬说，宜深绝之。此如来欲令阿难，将如来语传示末法，保护初心真修习者，令识天魔，不被所惑也。四断妄竟。并上三科开释四重竟。</p>
<p>大佛顶首楞严经正文卷第六终</p>
<p><span style="color:#333399">寅三<span lang="EN-US">&nbsp;&nbsp;总结远魔</span></span></p>
<p><b><span style="color:teal">阿难！汝问摄心，我今先说，入三摩地，修学妙门。求菩萨道，要先持此四种律仪，皎如冰霜，自不能生一切枝叶。心三口四，生必无因。<span lang="EN-US"></span></span></b></p>
<p>阿难先问，欲摄其心，入三摩地，云何令其安立道场，远诸魔事？佛按定其意，总结云：阿难！汝问我摄心之法，我今先说四重律仪，即是入三摩地，指耳根圆通，初心修学，至妙之门。此妙门即四重律仪，是故求菩萨道者，要先持此四种律仪；身心皎洁，丝毫无犯，如冰如霜，如是则根本已除，以淫、杀、盗、妄四种是根本戒故，拔本必不滋末，自然不能发生一切枝叶。心三者，指贪、嗔、痴；口四者，指妄言、绮语、两舌、恶口，皆为枝叶。然贪、嗔、痴，属大烦恼。今淫、杀、盗、妄，从心止绝，乃至一念不生故也。根本既除，则枝末无所从生，故曰生必无因，是则严持四重，称为修学妙门者宜矣！</p>
<p><b><span style="color:teal">阿难！如是四事，若不遗失，心尚不缘色、香、味、触，一切魔事，云何发生？<span lang="EN-US"></span></span></b></p>
<p>此绝尘决定远魔。如是四事，若能持守，不令一念，漏落于四重中。则心常住戒，尚不缘色、香、味、触诸尘事业，六尘举四，可以例知。《正脉》云：‘尘依念住，念绝而尘何所依？魔托尘入，尘亡而魔何所托？故曰一切魔事，云何发生。’初正教持戒竟。</p>
<p><span style="color:#333399">丑二<span lang="EN-US">&nbsp;&nbsp;助以咒力&nbsp;&nbsp;分二&nbsp;&nbsp;&nbsp;&nbsp;寅初&nbsp;&nbsp;正以劝持赞胜&nbsp;&nbsp;&nbsp;&nbsp;二&nbsp;&nbsp;况显除习无难&nbsp;&nbsp;&nbsp;&nbsp;今初</span></span></p>
<p><b><span style="color:teal">若有宿习，不能灭除，汝教是人，一心诵我，佛顶光明，摩诃萨怛哆，般怛啰，无上神咒。<span lang="EN-US"></span></span></b></p>
<p>此正劝持咒。宿是宿生，习是惑业，习气种子。温陵曰：现业已制，自行可违，宿习难除，必假神力。今夫行人，好正而固邪，欲洁而偏染，隐然若有驱策，而不能已，宿习之使也。<span>&nbsp; </span>惟有神咒，不思议力，乃可灭除，故云汝教是人，一心诵我，佛顶光明神咒。诵咒而曰一心者，有事有理：事一心者，以能持之心，持所持之咒，能所分明，相续不断。理一心者：能持之心，全心是咒；所持之咒，全咒是心，能所双亡，心咒不二，咒则是心，心则是咒。咒是顶光化佛所说，正以表尊中之尊，密中之密。佛本是世间最尊，今是佛顶之化佛，固是尊中之尊。顶是无见，是世间最密，今是化佛，从顶发辉所说，乃是密中密也，亦借此以表除习义故。摩诃萨怛哆，般怛啰，此云大白伞盖，大表如来藏心之体，绝诸对待故；白表如来藏心之相，离诸妄染故；伞盖表如来藏心之用，普覆一切故。既即藏心，故称无上，神妙莫测之咒。</p>
<p><b><span style="color:teal">斯是如来，无见顶相，无为心佛，从顶发辉，坐宝莲华，所说神咒。<span lang="EN-US"></span></span></b></p>
<p>斯指神咒，谓此咒是如来无见顶相，即佛三十二相之第一相，曰肉髻顶相。而称无见者，华严九地菩萨，为佛乳母，捧持谛观，不见其顶，示顶法不可以见见也，无为心佛：乃从世尊肉髻顶相，涌百宝光，故曰从顶发辉。光中涌出，千叶宝莲，有化如来，坐宝华中，故曰坐宝莲华。佛称无为者，以系如来入定，从无为心中现故。重放光明，所说心咒，以是诸佛心印，其体即是如来藏故。初正以劝持赞胜竟。</p>
<p><span style="color:#333399">寅二<span lang="EN-US">&nbsp;&nbsp;况显除习无难</span></span></p>
<p><b><span style="color:teal">且汝宿世，与摩登伽，历劫因缘，恩爱习气，非是一生，及与一劫，我一宣扬，爱心永脱，成阿罗汉。<span lang="EN-US"></span></span></b></p>
<p>此显咒力，不可思议。姑就近事论之，且汝与摩登伽女，宿世因缘，恩情爱恋，习气种子，非是一生，及与一劫，由来远矣！难以解脱，如前云：汝爱我心，我怜汝色，以是因缘，经百千劫，常在缠缚。按《登伽经》云：阿难既返，女啼不止，续念阿难。随至只桓，佛使追呼。而问之曰：汝逐阿难，欲何所索？女言：我闻阿难无妇，我又无夫。佛言阿难无发，汝能剃头否？女归白母，已许剃发。佛问：汝爱阿难何等？答曰：我爱阿难眼、耳、口、鼻，以至身形等。佛言：阿难眼中但有泪，耳中但有垢，口中但有涎，鼻中但有涕，身中但有屎、尿。有夫妻者，便有恶露，有恶露则生子，有子则有死，既有死丧，便有啼哭，是身何益，汝何所爱？女闻是语，便自正心，即得入道。我一宣扬，爱心永脱者：指佛才一宣扬，敕文殊将咒往护，恶咒销灭，一闻神咒，冥熏加被之力，宿习灭除；及见佛闻法，爱河干枯，顿证三果，故曰爱心永脱。成阿罗汉者：指前闻文殊选圆通后，证四果也。良以先蒙咒力，销除宿习，复藉法音，悟证圣果，设非咒力，除此宿习，安得淫心速灭，契无为法耶？</p>
<p><b><span style="color:teal">彼尚淫女，无心修行，神力冥资，速证无学。云何汝等，在会声闻，求最上乘，决定成佛，譬如以尘，扬于顺风，有何艰险？<span lang="EN-US"></span></span></b></p>
<p>且登伽习厚，尚属淫女，无心修行，但由神咒，不测之力，资熏之功，尚能速证无学果位。云何，深怪之辞，谓云何汝等，惑习微薄，在会声闻者，兼有学及无学也：有学断见惑，无学断思惑，非同登伽，尚为淫女耶。且其所求，惟是最上一乘，决定自信，成佛之道，亦非同登伽之无心修行耶。<span>&nbsp; </span>譬如以尘，尘喻习气，顺风喻神咒。以微尘扬于顺风，尘无不尽；喻习气遇于神咒，习无不除，有何艰难险阻之事哉？初历明预先严戒竟。</p>
<p><span style="color:#333399">子二<span lang="EN-US">&nbsp;&nbsp;略示场中定慧&nbsp;&nbsp;分二&nbsp;&nbsp;&nbsp;&nbsp;丑初&nbsp;&nbsp;因戒生定&nbsp;&nbsp;&nbsp;&nbsp;二&nbsp;&nbsp;因定发慧&nbsp;&nbsp;&nbsp;&nbsp;今初</span></span></p>
<p><b><span style="color:teal">若有末世，欲坐道场，先持比丘，清净禁戒，要当选择戒清净者，第一沙门，以为其师，若其不遇真清净僧，汝戒律仪，必不成就。<span lang="EN-US"></span></span></b></p>
<p>此明因戒生定，精修律仪，以为其本。设若末世，有修耳根圆通者，发心欲坐修道之场。必先持此比丘根本四重清净禁戒；清谓清其源，净谓净其流，如上所云：先持四重律仪，皎如冰霜，自不能生，一切枝叶是也。受戒之时，须选授戒之师，盖师是学人之模范，模范不正，鲜能依之成正器故。必宜选择戒根清净，第一沙门，以为其师。第一者法腊俱长，为众所推，如此沙门，能和合成事；用以为师，羯磨乃得成故。若其不遇真实清净大僧，汝虽受戒律，不过虚名，其实无漏戒体，必定不能成就也。若遇真僧，戒律清净，德腊俱长，戒方成就。</p>
<p><b><span style="color:teal">戒成已后，著新净衣，然香闲居，诵此心佛所说神咒，一百八遍，然后结界，建立道场。<span lang="EN-US"></span></span></b></p>
<p>戒成已后，道器成就，魔不得便，随力厚薄，或著新衣，或洗令净，而著此衣，表里俱洁。然香以熏其室，闲居以摄其心，心处交熏，如此诵咒，神效易致，宿习易除也。咒诵一百八遍者，表所治烦恼之数。一切众生，烦恼有百八，故以戒违现业，咒除宿习，魔不得其便也。然后可以择日建立修道之场。《指掌》云：结坛必先诵咒者，有二义：一、谓治习净根，坛仪乃现；二、谓仗咒神功，远诸魔事。有志行道者，不可不知也。</p>
<p><b><span style="color:teal">求于十方，现住国土，无上如来，放大悲光，来灌其顶。<span lang="EN-US"></span></span></b></p>
<p>此定中求佛。上二科是用戒意，此方是所生之定。良以众生心水净，诸佛影现中，心水澄清即定也，故知此已在定中。求于十方，现住国土者：即现坐道场，无上如来，谓超九界以独尊，此属所感也。放大悲光者：光从大悲心中放出，来灌其顶，身心受益，此属所应也。感应道交，行道无虑矣！初因戒生定竟。</p>
<p><span style="color:#333399">丑二<span lang="EN-US">&nbsp;&nbsp;因定发慧</span></span></p>
<p><b><span style="color:teal">阿难！如是末世，清净比丘，若比丘尼，白衣檀越，心灭贪淫，持佛净戒，于道场中，发菩萨愿。<span lang="EN-US"></span></span></b></p>
<p>上科因戒生定，此科因定发慧。《正脉》云：前不兼后，后必兼前。前科但牒戒而生定，此科总标因定，而文中双牒，戒定为因也。<span>&nbsp; </span>阿难！如是末世，结界建坛，唯许清净比丘，若坛仪已成，修习不拘四众，故云若比丘尼，白衣檀越。出家二众，持戒有素，故通称清净，在家二众，故通称白衣檀越；是华梵合称，檀是檀那，此云布施；越以布施能超越贫穷苦海故。今通许者，以一切众生，皆有佛性，皆可修习。虽四众同坛，必各从其类，如优婆塞，随比丘后，优婆夷随比丘尼后，此一定之序也。心灭贪淫：指白衣言，心灭贪、痴、淫、爱等念。持佛净戒：指出家言，严持诸佛所制清净戒律，身心勿犯，方为可耳。设或不然，勿许滥从，以妨道业。而于修道场中，一向发菩萨四弘誓愿，以为感佛机也。</p>
<p><b><span style="color:teal">出入澡浴，六时行道，如是不寐，经三七日。我自现身，至其人前，摩顶安慰，令其开悟。<span lang="EN-US"></span></span></b></p>
<p>《正脉》云：凡出道场而复入，则必澡浴，外洁其身也。六时行道，即专注反闻，经行排遣，内摄其心也。昼夜十二时，六时行道，六时静坐，均调昏散矣。如子时行道，丑时静坐，寅时行道，卯时静坐是也。然行中，坐中，所习皆反闻自性，入流亡所而已。余二句结成克期入定。不寐有二意；一除昏睡不觉，二戒忘失反闻。此科正牒定，而明因定二字。下科乃生慧也。<span>&nbsp; </span>定心，为生慧之亲因。我自现身，至其人前，摩顶表摄授之意，安慰施无畏之力，此为助缘。因缘既备，令其豁然贯通，朗然大悟也。《正脉》云：然开悟浑含，浅深诸相，不可一定，若得动静不生，发须陀洹见道慧；若得闻所闻尽，发阿罗汉人空慧；若得空所空灭，成法空慧；若得寂灭现前，发圆通无上知觉慧也。孤山曰：若见此像，当观空寂，是佛显然，是魔则灭。初请略说竟。</p>
<p><span style="color:#333399">庚二<span lang="EN-US">&nbsp;&nbsp;重请详示&nbsp;&nbsp;分二&nbsp;&nbsp;&nbsp;&nbsp;辛初&nbsp;&nbsp;重请说道场&nbsp;&nbsp;&nbsp;&nbsp;二&nbsp;&nbsp;重请说神咒&nbsp;&nbsp;辛初分二壬初&nbsp;&nbsp;阿难重请&nbsp;&nbsp;&nbsp;&nbsp;二&nbsp;&nbsp;世尊重说&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难白佛言：世尊！我蒙如来无上悲诲，心已开悟，自知修证，无学道成。末法修行，建立道场，云何结界，合佛世尊，清净轨则？<span lang="EN-US"></span></span></b></p>
<p>此阿难重请说道场。前虽言入道场，而未说道场如何建设，故重请之。阿难承教持戒远魔，又令诵咒除习，复示结坛行道；我蒙此等训诲，皆出如来至极悲心之所流出，故曰无上悲诲。心已开悟者：谓如佛所说，云散长空，心同皎月，已获开悟，自知从此但习反闻修证，不须道场，可成无学之道。无学，不仅四果，当指圆通，三空诸果位也。<span>&nbsp; </span>末法修行，道高一尺，魔高一丈，建立道场，自非小事，究竟如何结界，方合佛制，不违世尊，清净轨则？初阿难重请竟。</p>
<p><span style="color:#333399">壬二<span lang="EN-US">&nbsp;&nbsp;世尊重说&nbsp;&nbsp;分三&nbsp;&nbsp;&nbsp;&nbsp;癸初&nbsp;&nbsp;道场建设&nbsp;&nbsp;&nbsp;&nbsp;二&nbsp;&nbsp;修证节次&nbsp;&nbsp;&nbsp;&nbsp;三&nbsp;&nbsp;结答酬请&nbsp;&nbsp;癸初分五&nbsp;&nbsp;&nbsp;&nbsp;子初&nbsp;&nbsp;所建坛式&nbsp;&nbsp;&nbsp;&nbsp;二&nbsp;&nbsp;所设庄严&nbsp;&nbsp;&nbsp;&nbsp;三&nbsp;&nbsp;所献供养&nbsp;&nbsp;&nbsp;&nbsp;四&nbsp;&nbsp;所奉尊像&nbsp;&nbsp;&nbsp;&nbsp;五&nbsp;&nbsp;所取照映&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难：若末世人，愿立道场，先取雪山，大力白牛，食其山中肥腻香草，此牛唯饮雪山清水，其粪微细，可取其粪，和合旃檀，以泥其地。<span lang="EN-US"></span></span></b></p>
<p>此示道场之建设。盖圣人施设，理事双彰；事依理成，理得事显，非是坛仪，徒壮观瞻也。佛告阿难：末世众生，障深业重，非建道场，难以修习，故曰愿立也。立坛之地，恐有不净，故须另涂也。表法诸家，各有所长，惟《宝镜疏》，始终表显，方合圆通修法，故皆依之。雪山者，表真如法性，不变理体也。大力白牛者：表自性清净，根本正智也。先取之者，因其饮食如法，乃取粪和香，以泥其地也。食其山中肥腻香草者：雪山有草，名曰忍辱，食之可得醍醐，丰肥油腻，其粪清香。此牛唯饮雪山清水，香草表三慧，清水表正定也。惟以水草司牛者，正如行人熏修，定、慧均等也。其粪精微细妙者：表因戒生定，因定发慧也。可取其粪，和合旃檀，以泥其地者：除其旧地，覆以新泥也。表三无漏学，能熏法身，成真因地也。</p>
<p><b><span style="color:teal">若非雪山，其牛臭秽，不堪涂地。别于平原，穿去地皮，五尺已下，取其黄土。<span lang="EN-US"></span></span></b></p>
<p>别于平原者：另于平原，以高阜恐堆积不净，拗下恐流聚污秽；穿去地皮五尺以下，取其本净黄土用之。若无雪山白牛者，表且取中根也。穿去地皮，五尺以下者：表蠲除外务，专修返闻，从解结破五阴也。取其黄土者：黄色居中，表六根之中，中道佛性也。</p>
<p><b><span style="color:teal">和上栴檀，沉水、苏合、薰陆、郁金、白胶、青木、零陵、甘松、及鸡舌香，以此十种，细罗为粉，合土成泥，以涂场地，方圆丈六，为八角坛。<span lang="EN-US"></span></span></b></p>
<p>和上旃檀等十种香，表十波罗密也。细罗为粉者：表十波罗密，广为万行也。合土成泥者：表万行唯心也。以涂坛地者：表成真因也。方圆丈六，为八角坛者：此定坛相，表八正道，摄于八邪也。八角则方而复圆，圆而复方，表体用不二，事理同归也。<span>&nbsp; </span>盖上白牛，正表最上根人，以能不随分别，即三缘顿断，三因不生，狂性自歇，歇即菩提；喻如唯以牛粪，可和旃檀也。设或不能直下歇狂，须知修行，二决定义，就六根门头，破除五阴，得元明觉，无生灭性，为因地心，更加四种律仪，五会神咒，方成妙修者，喻和黄土，旃檀之外，加九香也。&nbsp; 梵语旃檀，此翻与乐，即白檀香也。竺法真云，出外国罗山有白檀树。此经用以涂地，非《法华海》此岸旃檀，六铢价值娑婆者也。沉香，《异物志》云：出日南国，凡欲取者，斫树著地，积久朽烂，其心至坚，入水则沉。苏合，《续汉书》云：出大秦国，合诸香煎其汁，谓之苏合，或曰苏合国，人采花笮汁，煞以为膏，以卖买客。熏陆，《南方草木》状云：出大秦国海边大树，生于沙中，盛夏树胶流涉沙上，性能止痛，采取卖之。郁金，《说文》云：郁鬯乃百草之华，远人所贡方物，郁人捣而煮之，和酒以降神也。白胶，《本草》云：商雒间多有，树如白杨，实大如鸟卵，能除恶气、去疮疹，即枫香脂也。青木，《南州异物志》云：是草根，能寤魇寐，状如甘草，出交州。零陵，《南越志》云：一名燕草，又名熏草。出零陵郡山谷之间，叶如罗勒，能止精明目也。甘松，出凉州诸山，能和合众香，可除腹胀，亦能下气。鸡舌，《异物志》云：出薄州，云是草萎，乃汉时尚书郎，含之奏事者。设或久服，则能令人身口皆香，即丁香也。场地者：即密部所谓画地为场也。然欲修定，必须择日，结界建坛；修行既毕，即解界撤坛，不得留至明相出时，此定制也。古云：封土曰坛，除土曰墠，除扫也。《国语》云：坛之所除也，曰场。封土，即起土也。此中场地，可如其墠，今既名坛，必须起土，故先除地为场，后别取黄土和香，于其场上，以泥涂起，令成坛相，在室中央，此示楞严坛场之法式也。初所建坛式竟。</p>
<p><span style="color:#333399">子二<span lang="EN-US">&nbsp;&nbsp;所设庄严</span></span></p>
<p><b><span style="color:teal">坛心置一金、银、铜、木，所造莲华，华中安钵、钵中先盛八月露水，水中随安所有华叶。取八圆镜，各安其方，围绕华钵。镜外建立十六莲华，十六香炉。间华铺设，庄严香炉。纯烧沉水，无令见火。<span lang="EN-US"></span></span></b></p>
<p>此明坛中，所设庄严。金、银、铜、木所造莲华者：是随力为之，不必拘执也。然坛心者，乃表中道因心，真如本体也。莲华者：表因果同时，染净不二也。所造者：表真如位中，本无因、果、染、净；以能随缘，故成染净因果也。钵名应器，表如来藏，事理圆融，随众生心，应所知量也。八月露水：表中道纯真，首楞严妙定也。随安华叶：表如幻闻熏闻修，中道妙慧也。八镜安方者：表众生本有八识，大圆镜智，不离当处也。围绕华钵者：表妙慧恒依藏心也。镜外建立莲华香炉者：表依慧发行，从性起修也。各须十六者：表慧华戒香，自行八正，化他八正也。间华铺设，庄严香炉者：表戒慧互严，还修自性也。纯烧沉水，无令见火者：表无相妙戒，在惑业而不染惑业也。二所设庄严竟。</p>
<p><span style="color:#333399">子三<span lang="EN-US">&nbsp;&nbsp;所献供养</span></span></p>
<p><b><span style="color:teal">取白牛乳，置十六器，乳为煎饼，并诸砂糖，油饼、乳糜、苏合、蜜姜、纯酥、纯蜜；于莲华外，各各十六，绕围华外，以奉诸佛，及大菩萨。<span lang="EN-US"></span></span></b></p>
<p>此明坛中，所献供养。取雪山白牛乳，置十六器，用以作供。一、乳为煎饼，谓煎乳成饼也。二、并诸沙糖，谓蔗汁熬糖，如沙而甘也。三、油饼，谓以油和面作饼，而腻脆也。四、乳糜，谓用乳和米作粥，而甘粘也。五、苏合，谓和合众香，煎汁成膏。六、蜜姜，谓以蜜浸姜，味辛而甘。七、纯酥，谓乳炼成酥。八、纯蜜，谓华蕊成蜜。各各十六，围绕华外。白牛乳饼，及余七物者：表称性所起，禅悦法喜，所谓八正道味也。各各十六，围绕华外者：表一一正道，各具自行化他，二种八正也。以奉诸佛，及大菩萨者：表以已证禅悦法喜正道之味，因心而向果德也。</p>
<p><b><span style="color:teal">每以食时，若在中夜，取蜜半升，用酥三合，坛前别安一小火炉以兜楼婆香，煎取香水，沐浴其炭，然令猛炽，投是酥蜜，于炎炉内，烧令烟尽，享佛菩萨。<span lang="EN-US"></span></span></b></p>
<p>每以食时，即日中午食之时。温陵曰：佛以日中受食，故每日以日中致享。若在中夜，佛不受食，唯以酥蜜，烧令烟尽享之。盖午为日中，子为夜中，表诸圣位，必须中中流入也。蜜乃华之精，酥为乳之精，皆是味中上味，表耳根圆通，妙妙闻心也。半升中数，三合成数，表中道定心，能融五浊，会三空也。坛前别安小火炉者：正表耳根一门，从此深入也。兜楼婆香，《异物志》云：出海边国，如都梁香，又翻译云：出鬼神国，此方无故不翻。或翻香草，旧云白茅香。以之煎水浴炭者，表戒根清净，咒力除习，则正助皆具，而发正定之真修也。投酥炉内者；表从妙心，修耳根三昧也。烧令烟尽者：正表初于闻中，以至空觉极圆，空所空灭也。享佛菩萨者：乃表生灭既灭，寂灭现前，显上合下同二种殊胜也。三所献供养竟。</p>
<p><span style="color:#333399">子四<span lang="EN-US">&nbsp;&nbsp;所奉尊像</span></span></p>
<p><b><span style="color:teal">令其四外，遍悬幡华，于坛室中，四壁敷设十方如来，及诸菩萨，所有形像。<span lang="EN-US"></span></span></b></p>
<p>此外坛尊像也。令其四外：即八角坛之四外。遍悬旛华者：庄严坛室，即外坛也。外坛八角，于坛室中，但惟四壁，敷设十方如来，及诸菩萨，所有画像。令其四外者：表四种明诲之外，不妨诸行互严也。盖旛表密咒，有摧邪辅正之力；华表密因，为十度万行之宗。以坛室中，四壁敷设者：表一真法界，具四法界也。十方如来，表觉果也；菩萨像者，表因心也。</p>
<p><b><span style="color:teal">应于当阳，张卢舍那，释迦、弥勒、阿<span lang="EN-US"><img width="16" height="16" src="./1488.files/image001.gif" v:shapes="_x0000_i1025">、弥陀，诸大变化，观音形像，兼金刚藏，安其左右。</span></span></b></p>
<p>应平声，应于当阳正位也。梵语卢舍那，具云毗卢遮那，翻有三义：一曰遍一切处，法身也；二曰净满，自受用身也；三曰光明遍照，他受用身也。三身一名者，同为真身故。为一真法界，寂场真主，乃报身智慧也。梵语释迦牟尼，此云能仁寂默，为三千大千娑婆教主，即应身慈悲也。梵语梅怛利曳，此云慈氏，正当来之教主也。梵语阿<span lang="EN-US"><img width="16" height="16" src="./1488.files/image001.gif" v:shapes="_x0000_i1026">，此云不动，居东方群动之首，表动中有不动智也。梵语阿弥陀，此云无量寿，居西方极乐之邦，表与乐乃无缘慈也。诸大变化，观音像者：如前文所明，众首臂目等，此是显教圆通之主。金刚藏者，常领金刚，护持咒人，伏魔除障，乃是密教圆通之主。安其左右者，表显密齐彰也。</span></p>
<p><b><span style="color:teal">帝释、梵王，乌刍瑟摩，并蓝地迦，诸军荼利，与毗俱胝，四天王等，频那、夜伽，张于门侧，左右安置。<span lang="EN-US"></span></span></b></p>
<p>温陵曰：门侧左右，释梵等众，有力外护也。末法修行，凡类于此，一有阙焉，必不成就。帝释云能为主，即忉利天主。梵王不犯欲尘，即初禅天主。鸟刍瑟摩，即火头金刚。蓝地迦，即青面金刚。军荼利，此云解怨结，亦金刚异名。毗俱胝，即毗卢神变。经云：右边毗俱胝，手垂数珠鬘，三目持发髻，尊形犹皓素，圆光色无比者是也。四天王者，即东、南、西、北，所谓持国、增长、广目、多闻也。频那、即猪头使者。夜伽、即象鼻使者。自帝释之下，此等外护，俱表摧邪显正之功用也。四所奉尊像竟。</p>
<p><span style="color:#333399">子五<span lang="EN-US">&nbsp;&nbsp;所取照映</span></span></p>
<p><b><span style="color:teal">又取八镜覆悬虚空，与坛场中，所安之镜，方面相对，使其形影，重重相涉。<span lang="EN-US"></span></span></b></p>
<p>又取八圆镜，覆悬虚空者：表诸佛果位，转八识成大圆镜智，从空如来藏，普照十方尘刹中也。与坛场中，所安之镜，围绕华钵，一方一个，而面向于外，外坛之镜，一方一个，而面向于内，故曰方面相对；表生心即是佛心，佛心不异生心也。使其形影，重重相涉者：表生佛互融，圣凡无异，乃不可思议之境也。盖坛中八镜，仰照空镜者，表因该果海也。设或行人，二六时中，于此坛仪苟一著眼，了明斯理，则知心、佛、众生，三无差别，而通身皆在事事无碍法界中矣！初道场建设竟。</p>
<p><span style="color:#333399">癸二<span lang="EN-US">&nbsp;&nbsp;修证节次&nbsp;&nbsp;分二&nbsp;&nbsp;&nbsp;&nbsp;子初&nbsp;&nbsp;三七初成定慧&nbsp;&nbsp;&nbsp;&nbsp;二&nbsp;&nbsp;百日顿证圣果&nbsp;&nbsp;&nbsp;&nbsp;今初</span></span></p>
<p><b><span style="color:teal">于初七中，至诚顶礼，十方如来，诸大菩萨，阿罗汉号，恒于六时，诵咒围坛，至心行道，一时常行，一百八遍。<span lang="EN-US"></span></span></b></p>
<p>此修证节次。第一七中，礼诵行道。于初七中，至诚顶礼：顶礼而曰至诚者，专至其心，诚恳不二也。凡人之修道，必须皈敬三宝，以为最初方便也。十方如来，佛宝也；菩萨、罗汉，僧宝也；持诵心咒，法宝也。恒于六时之中，持诵佛顶心咒围坛，以至诚心，经行道场，每于一时围坛，常行一百八遍。此非指全咒，乃指心咒：跢侄他、唵、阿那隶、毗舍提，鞞啰跋阇啰陀唎，槃陀槃陀你、跋阇啰、谤尼泮、虎□都卢瓮泮、娑婆诃。但要三业相应，自能成效，六时行道，六时顶礼，仗承不思议力加被，助道也。</p>
<p><b><span style="color:teal">第二七中，一向专心，发菩萨愿，心无间断，我毗奈耶，先有愿教。<span lang="EN-US"></span></span></b></p>
<p>此第二七中，一向发愿。既曰一向，不拘六时；既曰专心，不杂礼诵；唯有专心，发菩萨愿。务必心心相续，念念无间，而不断绝；此恐心生懈退，加以坚固之愿也。我毗奈耶，先有愿教者：如《梵网经》、十大愿王，及菩萨四弘誓愿，行愿坚强，得大勇猛也。</p>
<p><b><span style="color:teal">第三七中，于十二时，一向持佛，般怛啰咒，至第七日，十方如来，一时出现，镜交光处，承佛摩顶。<span lang="EN-US"></span></span></b></p>
<p>此第三七中，一向持咒。温陵曰：时无间歇，咒无遍限，一向诵持，遂能以精诚感格，进力克功也。至第三七末日，十方如来，一时出现，于坛室中，镜交光处，佛身既在镜现，我身亦在镜现。亲承诸佛，手摩其顶，圣凡不隔。重重无尽，则生佛智照，感应道交也。</p>
<p><b><span style="color:teal">即于道场，修三摩地。能令如是，末世修学，身心明净，犹如琉璃。<span lang="EN-US"></span></span></b></p>
<p>此定心成就。即于道场中，专修反闻工夫，故曰修三摩地，即首楞严，耳根圆通。不令一念，漏落于声尘境界；念念照性，心心在定，但一味反闻无间耳。<span>&nbsp; </span>此慧心成就。能令者，以定心为亲因，以道场持咒等为助缘，因缘力故，所以能令也。如是之人，虽在末世修学，亦能发慧开悟，则根、尘、识心，应念化成无上知觉，故曰身心明净。内外映澈，犹如琉璃。以一切诸法，无不形现其中矣！初三七初成定慧竟。</p>
<p><span style="color:#333399">子二<span lang="EN-US">&nbsp;&nbsp;百日顿证圣果</span></span></p>
<p><b><span style="color:teal">阿难！若此比丘，本受戒师，及同会中，十比丘等，其中有一不清净者，如是道场，多不成就。<span lang="EN-US"></span></span></b></p>
<p>此明坛仪虽立，设或师友不净，多不成就。及同会中，十比丘等，准《方等陀罗尼》云：行此法时，十人已还，既曰已还；六众、七众俱可。设无同志，未可勉强，宁可独行。其中不净，乃有二种：一受戒师不净、二同行侣不净，是二者中，有一不清净者，如是道场，多不成就，佛圣不临，龙天不护，正定难修，妙悟难发，故知师友不可不慎选择也。</p>
<p><b><span style="color:teal">从三七后，端坐安居，经一百日，有利根者，不起于座，得须陀洹。纵其身心。圣果未成，决定自知，成佛不谬。<span lang="EN-US"></span></span></b></p>
<p>此明三七修学，未克即成定慧。从三七后，端身正坐，寂然安居，经一百日，勇猛精进，修习亡尘照性工夫。有利根者，惑障俱轻，定功绵密，慧照分明，定慧双流，经一百日，不起于座。此一百日，不起于座，工夫相应，在定中并不知时长也。亦非同平时，坐一时行一时也；因文中明言，经一百日，不起于座，即得须陀洹果。梵语须陀洹，此云入流，不入色、声、香、味、触、法，断分别见惑，为见道位。借小果名，而论果证，实同圆教初信。阿难圆悟藏性，顿获法身也。<span>&nbsp; </span>《宝镜疏》云：纵其身心俱生细惑，一时难断；分别思惑，完全仍在；无学圣果，未得即成；然而决定自知，成佛之事，不虚谬也。所谓一信永信，信得自心是佛，自性即佛，更不再疑也。二修证节次竟。</p>
<p><span style="color:#333399">癸三<span lang="EN-US">&nbsp;&nbsp;结答酬请</span></span></p>
<p><b><span style="color:teal">汝问道场，建立如是。<span lang="EN-US"></span></span></b></p>
<p>此总结答。前阿难问云：‘末法修行，建立道场，云何结界？’我已言结界建坛，种种方法，与夫修学证果。如是之法，一一详示，故酬其所请，而结答之曰：‘汝问道场，建立如是。’<span>&nbsp; </span>《指掌疏》云：‘如是者，谓如上所说是也。’然如上所说，建坛之法，末世行之，诚为不易；故下文诵咒，亦许不入道场。而上文有一不净，则云道场不成。是知有力者，固应如法建坛；无力者，只要持戒清净。设若有坛无戒，反不如有戒无坛之为愈也。初重请说道场竟。</p>
<p align="right" style="text-align:right;text-indent:24.0pt;word-break:break-all">楞严经讲义第十七卷终<span>&nbsp; </span></p>
