<p align="center" style="text-align:center"><b><span style="font-size:36.0pt;color:#FF6600">云水诗草<span lang="EN-US"></span></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">斌宗法师著</span><span lang="EN-US" style="color:#003300"></span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">云水诗草</a></span></p>
<p align="center" style="text-align:center"><span lang="EN-US"><a href="#a02">奉化雪窦寺杂咏</a></span></p>
<p align="center" style="text-align:center"><span lang="EN-US"><a href="#a03">天台杂咏</a></span></p>
<p align="center" style="text-align:center"><span lang="EN-US"><a href="#a04">东游杂咏</a></span></p>
<p align="center" style="text-align:center"><span lang="EN-US"><a href="#a05">云水杂咏</a></span></p>
<p align="center" style="text-align:center"><span lang="EN-US"><a href="#a06">山居诗草</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">云水诗草</span><span lang="EN-US" style="color:#333399"></span></p>
<p><span style="color:#333399">壬中春将之内地行脚留别骚坛诸诗友<span lang="EN-US"></span></span></p>
<p>孤峰隐遁笑吾痴，岁月蹉跎负远期。此去天台重乞法，何时汐社共吟诗。</p>
<p>心同泥絮浑无著，身似山云任所之！弹指百年如一梦，浮生莫为利名羁。</p>
<p><span style="color:#333399">舟发基津口占<span lang="EN-US"></span></span></p>
<p>半肩行李入京华。明月清风客路赊；何日故山赋归隐，茫茫烟水感无涯。</p>
<p><span style="color:#333399">游鼓山涌泉寺<span lang="EN-US"></span></span></p>
<p>法王殿傍翠微隈，瓶锡闲游到此来。佛地庄严多胜迹，禅门清净绝纤埃。</p>
<p>数声梵唱飘云谷，万朵岩花护讲台。我欲名山留雪爪，诗题古石扫青苔。</p>
<p><span style="color:#333399">与虚云和尚暨宗境、心月二师登屴崱峰<span lang="EN-US"></span></span></p>
<p>崔嵬屴崱耸云端，结伴登临眼界宽。云海迷蒙山涌浪，天风浩荡树鸣湍。</p>
<p>断崖万仞呈奇状，怪石千寻博壮观！无尽溪峦供啸咏，追攀绝顶莫辞难。</p>
<p><span style="color:#333399">喝水岩<span lang="EN-US"></span></span></p>
<p>云磴苔肥石洞幽，参禅曾住宋闽侯；山泉似解高僧意，一喝潜然向侧流。</p>
<p><span style="color:#333399">过古月和尚故洞<span lang="EN-US"></span></span></p>
<p>何时携履返西天，廿载曾从此悟禅；入定磐陀今尚在，相看不觉思凄然！</p>
<p><span style="color:#333399">白鹿洞<span lang="EN-US"></span></span></p>
<p>筑个招提傍翠微，谁从此地悟禅机？雨过曲径苔生石，鹤返苍松月照扉。</p>
<p>野鹿听经缘砌啸，林花献佛绕墙飞！定回欲向沙弥问，杖锡师曾岭外归。</p>
<p><span style="color:#333399">宿厦门虎溪岩<span lang="EN-US"></span></span></p>
<p>松烟隐隐绕僧蹊，缓步来游暮色迷。白石清泉忘俗态，黄花翠竹伴幽栖。</p>
<p>山邀明月窥禅榻，风送闲云出虎溪。定起蒲团天欲曙，水催莲漏小楼西。</p>
<p><span style="color:#333399">曹溪南华寺<span lang="EN-US"></span></span></p>
<p>云水生涯岁月迁，禅心到处喜随缘；灵山既入休空手，托得曹溪一钵泉。</p>
<p><span style="color:#333399">游南海普陀山<span lang="EN-US"></span></span></p>
<p>梦悬胜景已多年，携钵来游了夙缘！禅阁齐云浮海屿，风帆过寺带朝烟。</p>
<p>窗晴远望前无地，水静惊看下有天。退院老僧闲更甚，蒲团石上似神仙。</p>
<p><span style="color:#333399">梵音洞<span lang="EN-US"></span></span></p>
<p>绕洞波涛昼夜喧，观音显化迹犹存；扶筇独向危崖立，静听潮音说普门。</p>
<p><span style="color:#333399">宁波阿育王寺<span lang="EN-US"></span></span></p>
<p>一湾水绿万山苍，拥护南朝古道场！舍利灵光常烁烁，牟尼宝相露堂堂。</p>
<p>萨诃乌石明真性，阿育浮图供觉王！谁说人间无净土，庄严此地即西方。</p>
<p><span style="color:#333399">天童玲珑岩<span lang="EN-US"></span></span></p>
<p>奇岩古洞石玲珑，苔磴云迷少客踪；越涧穿崖寻异迹，清游伴我一吟筇。</p>
<p><span style="color:#333399">古天童<span lang="EN-US"></span></span></p>
<p>茅庵隐隐翠微巅，十代高僧此悟禅；挈伴来游春正丽，岩花争放鸟谈天。</p>
<p><span style="color:#333399">礼八指头陀塔<span lang="EN-US"></span></span></p>
<p>撒手西归廿二年，忘躯护教事堪传！白梅花灿凭谁赏，青凤祠荒动我怜！</p>
<p>遇客摩挲寻石碣，高僧解脱证金仙！此行特为守公至，一瓣心香礼塔前。</p>
<p>行住坐卧体安然，悟去名山不计年，白鹤听经曾入梦，青猿侍锡解参禅。</p>
<p>遍栽觉苑菩提树，广渡迷津般若船！淘汰沙门悲未劫，如来祖印仗师传。</p>
<p><span style="color:#333399">春日由镇江到瓜州渡杨子江<span lang="EN-US"></span></span></p>
<p>诗囊禅钵恣云游，扬子江浮一叶舟；两岸春风杨柳绿，好风送我到瓜州。</p>
<p><span style="color:#333399">焦山<span lang="EN-US"></span></span></p>
<p>春到林泉景色新，岩花似锦草如茵。孤岚雨洗青于黛，细浪风翻白似银。</p>
<p>水底有天游日月，山中无地著埃尘。波光锁断人烟远，拟是桃源好避秦。</p>
<p><span style="color:#333399">谒金山仁山老法师<span lang="EN-US"></span></span></p>
<p>道风德望震如雷，此日为参半偈来。学海渊深拟龙树，论宗派演自天台。</p>
<p>安禅早证圆通定，说法堪推大辩才！卓锡金山行佛化，了元应世不须猜。</p>
<p><span style="color:#333399">挂钵润州鹤林寺值静观法师开讲圆觉经<span lang="EN-US"></span></span></p>
<p>鹤林容挂钵，恰值法筵开。山月窥禅榻，天花落讲台。</p>
<p>履公成佛去，衲子听经来。为爱林泉静，踌躇不忍回。</p>
<p><span style="color:#333399">游竹林寺<span lang="EN-US"></span></span></p>
<p>千竿翠竹绕禅关，楼阁玲珑倚碧山；鸟奏清歌泉入韵，人间无似老僧闲。</p>
<p><span style="color:#333399">宿西湖灵隐寺<span lang="EN-US"></span></span></p>
<p>夕阳西下入云林，独宿东楼夜色深。皎皎床前灵鹫月，淙淙枕畔冷泉琴。</p>
<p>七层塔影横幽谷，一杵钟声度远岑。勃勃诗情眠不得，披衣起坐发长吟。</p>
<p><span style="color:#333399">天竺寺<span lang="EN-US"></span></span></p>
<p>听雨斋前闲啸咏，浴云池畔独徘徊。岩花涧草多幽态，石径松门绝俗埃。</p>
<p>未识冷泉谁凿出，相传灵鹫自飞来！湖光山色无边好，三宿禅楼兴未灰。</p>
<p><span style="color:#333399">云栖寺怀古<span lang="EN-US"></span></span></p>
<p>烟锁长松一径深，莲池遗迹尚堪寻；讽经伏虎恩长在，赢得村民感至今。</p>
<p><span style="color:#333399">月夜泛舟西湖<span lang="EN-US"></span></span></p>
<p>绝胜西湖夜泛舟，波光月色豁吟眸；青天碧水闲相照，合与禅心一样幽。</p>
<p><span style="color:#333399">苏小坟<span lang="EN-US"></span></span></p>
<p>青冢凄凄伴落啸，往来凭吊美人魂；风流毕竟归何处？悄听寒鸦泣暮云。</p>
<p><span style="color:#333399">孤山怀古<span lang="EN-US"></span></span></p>
<p>往事回头感慨长，清高空博世称扬；一轮凄冷梅花月，犹照逋仙旧草堂。</p>
<p><span style="color:#333399">虎丘玛瑙寺怀古<span lang="EN-US"></span></span></p>
<p>踏月挑云到虎丘，千年古迹惹人游；讲台草满寒蛩泣，顽石何曾更点头。</p>
<p><span style="color:#333399">庐山黄龙寺<span lang="EN-US"></span></span></p>
<p>烟霞深处少人行，山似相邀水似迎！度岭僧因飞锡至，座云寺以伏龙名。</p>
<p>擎天古木阴如幄，喷壑春泉韵当筝。最爱夜深群籁寂，一轮月印碧潭清。</p>
<p><span style="color:#333399">庐山碧潭瀑布<span lang="EN-US"></span></span></p>
<p>苍碧空中白练飞，穿云不断任风吹；日斜牯岭忘归去，祗为龙潭瀑布奇。</p>
<p><span style="color:#333399">过东林寺虎桥口占<span lang="EN-US"></span></span></p>
<p>昔日远公结莲社，东林古刹傍庐山；羡他桥下潺潺水，曾伴高僧送客还。</p>
<p><span style="color:#333399">庐山杂咏<span lang="EN-US"></span></span></p>
<p>高峰遥望九江头，飞锡登临万境幽；结社远公遗迹在，虎溪水咽暮烟浮。</p>
<p><span style="color:#333399">赠庐山大林寺竺庵老和尚<span lang="EN-US"></span></span></p>
<p>红尘飞不到，岩壑恣优游。禅定月窥榻，经谈石点头。</p>
<p>闲云参妙谛，野鹤伴清修。一任沧桑变，山中岁月悠。</p>
<p><span style="color:#333399">黄鹤楼怀古<span lang="EN-US"></span></span></p>
<p>倚锡闲登黄鹤楼，烟波万顷眼中收；乘云人去无消息，惟见长江混混流。</p>
<p><span style="color:#333399">月夜游黄州赤壁江<span lang="EN-US"></span></span></p>
<p>月下逍遥鼓桨游，诗情禅意两悠悠；水天一色无边好，云影波光照眼幽。</p>
<p><span style="color:#333399">题翠微亭<span lang="EN-US"></span></span></p>
<p>仙踪佛迹共探奇，历尽崎岖不觉疲；三十二峰看未遍，重游此地知何时？</p>
<p><span style="color:#333399">暮入九华山宿只园寺<span lang="EN-US"></span></span></p>
<p>万峰踏尽夕阳斜，随著归云入九华。一路钟声多佛刹，沿山梵唱杂僧家。</p>
<p>啸吟松下惊栖鹤，彳亍岩前看晚霞。忽听斋堂云板响，沙弥邀我饭胡麻。</p>
<p><span style="color:#333399">九华杂咏<span lang="EN-US"></span></span></p>
<p>泛罢西湖南海船，芒鞋又踏九华烟。自然到此忘归去，我与名山合有缘。</p>
<p>重重洞壑景清幽，十日豪游兴未休。我欲筑茅此栖隐，长同五老结禅俦。</p>
<p><span style="color:#333399">别九华<span lang="EN-US"></span></span></p>
<p>无缘住锡此清修，欲别山灵相对愁；沿路踌躇回首望，何时重到九华游。</p>
<p><span style="color:#333399">春日游黄山<span lang="EN-US"></span></span></p>
<p>黄山胜境似丹邱，竹杖芒鞋恣俊游。林影重重横远岫，岚光隐隐入高楼。</p>
<p>桃花灿熳和烟绽，磺水潺湲激石流。安得此间作修养，茅庵小隐度春秋。</p>
<p><a name="a02"></a><span style="color:#333399">奉化雪窦寺杂咏<span lang="EN-US"></span></span></p>
<p><span style="color:#333399">入山亭<span lang="EN-US"></span></span></p>
<p>几重溪复几重山，路入丛林第一关。十里风光看欲尽，招提犹在翠微间。</p>
<p>山亭翠绕午风旋，到此何妨小驻鞭。频向高峰翘首望，钟声遥听白云边。</p>
<p><span style="color:#333399">含珠亭<span lang="EN-US"></span></span></p>
<p>熏风习习透幽林，坐对千峰绿到襟；鸟语蝉声清入韵，助吾诗兴发高吟。</p>
<p><span style="color:#333399">青锁桥<span lang="EN-US"></span></span></p>
<p>兴来散步踏云行，青锁桥边听水鸣；绿树阴浓常绕径，蝉声鸟语惬幽情。</p>
<p><span style="color:#333399">妙高台<span lang="EN-US"></span></span></p>
<p>翠微深处杖藜游，无数青山互送留；闲立妙高台上望，风光万里眼中收。</p>
<p><span style="color:#333399">千丈岩瀑布<span lang="EN-US"></span></span></p>
<p>击石穿云越涧隈，凝眸峭立倚高台。色分青嶂长虹坠，声落寒潭骤雨催。</p>
<p>日永崔头喷夏雪，夜深谷口吼春雷。飞流直下长千丈，仿佛银河倒泻来。</p>
<p><span style="color:#333399">仰止桥观瀑<span lang="EN-US"></span></span></p>
<p>悬岩万仞博奇观，雪溅雷鸣夏亦寒；悄立桥头昂首望，如帘瀑布挂云端。</p>
<p><span style="color:#333399">狮子峰<span lang="EN-US"></span></span></p>
<p>独卧烟霞性自闲，皈依大觉护禅关；人间不少邯郸梦，一吼何时出雪山。</p>
<p><span style="color:#333399">上隐潭<span lang="EN-US"></span></span></p>
<p>恰好晴空曙色开，扶筇荷笠探奇来。危岩环绕天如井，怪石装形水作雷。</p>
<p>潭畔临风长啸咏，崖边观瀑独徘徊。夕阳西坠千山瞑，缓步高吟带月回。</p>
<p><span style="color:#333399">下隐潭<span lang="EN-US"></span></span></p>
<p>穿云越幽谷，来探隐潭深。石瘦崖生笋，泉淙涧奏琴。</p>
<p>倚筇看喷瀑，掷饵戏游潭。趣味欣难再，披襟发朗吟。</p>
<p><span style="color:#333399">雪窦寺晋柏<span lang="EN-US"></span></span></p>
<p>历尽沧桑老干霜，飘然种自晋元康；不同群木因材误，劲节千秋托佛场。</p>
<p>形枯势老欲蟠龙，材大难逃斤斧凶；自愿出家居雪窦，大夫不受祖龙封。</p>
<p><span style="color:#333399">雪窦唐梅<span lang="EN-US"></span></span></p>
<p>干老祗因千载古，花开曾作上元香；清高不羡天香艳，托迹名山寿故长</p>
<p><span style="color:#333399">又<span lang="EN-US"></span></span></p>
<p>水肌玉骨千年老，浴雪耐霜阅世深；不妻孤山林处士，甘心礼佛住禅林。</p>
<p><span style="color:#333399">赠观宗弘法社主讲宝静法师<span lang="EN-US"></span></span></p>
<p>慈航宝筏渡迷川，弘法利生已有年。西竺遗风承佛化，天台正教赖师传。</p>
<p>谈经早已融三谛，悟道应无著二边；更羡观宗开大冶，陶镕人物继前贤。</p>
<p><a name="a03"></a><span style="color:#333399">天台杂咏<span lang="EN-US"></span></span></p>
<p><span style="color:#333399">途中口占<span lang="EN-US"></span></span></p>
<p>游罢九华兴未灰，杖藜扶我入天台；白云也爱名山静，尽日峰头绕不开。</p>
<p><span style="color:#333399">国清寺<span lang="EN-US"></span></span></p>
<p>名胜天台景色幽，国清寺宇几千秋。五峰耸翠凌云立，双涧回澜激石流。</p>
<p>风送钟声过远峤，月移塔影上高楼。芒鞋破衲云游子，安得清修此地留。</p>
<p><span style="color:#333399">薄暮丰干桥散策<span lang="EN-US"></span></span></p>
<p>薄暮钟声古寺闲，孤云出岫已飞还；丰干桥畔扶筇立，静听双流涧水潺。</p>
<p><span style="color:#333399">宿拜经台茅蓬观日不果<span lang="EN-US"></span></span></p>
<p>名山好梦醒来迟，观日扶桑负所期；身似浮萍无定迹，重登绝顶待何时？</p>
<p><span style="color:#333399">题天柱峰<span lang="EN-US"></span></span></p>
<p>扶筇荷笠趁朝曦，选胜穷幽踏翠微；剧羡此间风物静，留连半日不思归。</p>
<p><span style="color:#333399">石梁瀑布<span lang="EN-US"></span></span></p>
<p>怒派奔流势极雄，如龙争斗雨烟中。双崖夹壑悬千丈，片石为桥架半空。</p>
<p>岂是人功能创造，曾传佛法显神通！吟诗幽赏云亭坐，忘却秋山夕照红。</p>
<p><span style="color:#333399">赤城山<span lang="EN-US"></span></span></p>
<p>屹立孤峦秀骨寒，霞光掩映幻奇观！溪飘谷口烟浮浪，塔耸峰头笔露端。</p>
<p>曲径苔肥春雨后，隔林钟响夕阳残。灵踪仙迹沿山是，难得周游处处看。</p>
<p><span style="color:#333399">游天台真觉、高明二寺<span lang="EN-US"></span></span></p>
<p>庄严宝地布金沙，绕径幽香绽野花。瞻礼释尊真舍利，参观智者御袈裟。</p>
<p>安禅窟内寻遗石，说法台前赏晚霞。缓步欲将华顶去，峰头惊见日西斜。</p>
<p><span style="color:#333399">螺溪钓艇<span lang="EN-US"></span></span></p>
<p>林影岚光步步幽，峰峦聚翠瀑飞流。穿云曲折溪如带，浮水嶙峋石作舟。</p>
<p>百尺苍藤垂钓缕，一弓新月当鱼钩。放螺古德遗踪在，惹我攀登带雨游。</p>
<p><span style="color:#333399">铜壶滴漏<span lang="EN-US"></span></span></p>
<p>断崖一窦形如瓮，滴滴泉催玉漏沉；夜静蒲团方出定，玎珰何处奏幽琴。</p>
<p><span style="color:#333399">琼台<span lang="EN-US"></span></span></p>
<p>怪石奇岩作胜观，琼台缥缈白云间；升天人去无消息，留得蜂窠片石闲。</p>
<p><span style="color:#333399">桃源洞<span lang="EN-US"></span></span></p>
<p>采药刘郎去不回，千年佳话惹人猜；欲寻仙迹今何在？唯见桃花洞口开。</p>
<p><span style="color:#333399">雁荡山杂咏<span lang="EN-US"></span></span></p>
<p>不惮崎岖倚锡登，为贪石古耍山灵。我来已是春归后，雨洗峰峦万叠青。</p>
<p>细雨何妨戴笠游，爱看千尺瀑飞流。攀藤险上泷湫背，惹得山灵暗点头。</p>
<p>幻出奇观百二峰，居然名胜擅瓯东。寻常一角巉岩石，生到雁山便不同。</p>
<p>鬼斧神工削不成，峰峦峻拔毓钟灵。沿溪槐柳常分绿，夹道松杉欲滴青。</p>
<p>无数奇岩行处赏，一湾流水坐中听。欲探古迹观音洞，峭壁危楼倚杖登。</p>
<p>览胜雁峰眼力明，万千风景自天成。云封幽谷安禅静，月映寒潭照胆清。</p>
<p>叠嶂层峦浑入画，奇岩怪石尽成形。芒鞋踏遍神州路，不愧东瓯第一名。</p>
<p><span style="color:#333399">又五律一首<span lang="EN-US"></span></span></p>
<p>偶来名胜地，幽览趁新晴。路被云吞没，溪因雨涨鸣。</p>
<p>奇峰多变幻，怪石尽峥嵘。安得诛茅住，逍遥了此生。</p>
<p><span style="color:#333399">雁荡十景吟<span lang="EN-US"></span></span></p>
<p>挂锡飞泉寺，题诗落屐亭。云迷乌洞失，月映雁湖平。</p>
<p>鲤欲朝天去，潭因照胆清。烟笼谢公岭，雨涨净名坑。</p>
<p><span style="color:#333399">登观者洞绝壁楼<span lang="EN-US"></span></span></p>
<p>危岩一角石千寻，中有洞天可息心；极目层楼无限感，万方多难此登临。</p>
<p><span style="color:#333399">将军洞<span lang="EN-US"></span></span></p>
<p>门对清溪曲曲流，洞天开辟几春秋；中原随处皆烽火，底事将军不出头。</p>
<p><span style="color:#333399">老猴披衣<span lang="EN-US"></span></span></p>
<p>情性生来怪复奇，沐冠曾博世人嗤；更从衲子偷衣去，逃向崖隈试一披。</p>
<p><span style="color:#333399">接客僧<span lang="EN-US"></span></span></p>
<p>懒诵金经懒坐禅，终朝接客寺门前；低声似向游僧问，曾否泷湫看瀑泉。</p>
<p><span style="color:#333399">僧礼佛<span lang="EN-US"></span></span></p>
<p>点头听法自成灵，此石何时化作僧？怕住丛林忙接客，无言礼佛白云层。</p>
<p><span style="color:#333399">犀牛望月<span lang="EN-US"></span></span></p>
<p>老共烟霞作比邻，吴牛未可话同伦；嫦娥偶被云遮去，辜负峰头引领频。</p>
<p><span style="color:#333399">五台杂吟<span lang="EN-US"></span></span></p>
<p>隐隐高楼碧霭间，登临便觉出尘寰。晓看云海千山浪，夜听松涛万壑寒。</p>
<p>雪绣层岚银作色，霞烘残照锦成团。文殊化迹今犹在，一石清凉境界宽。</p>
<p>道风禅意世情非，佛阁重重隐翠微。无数奇峰成列位，一湾曲水演圆机。</p>
<p>毒龙池畔云封密，猛虎岩前客过稀。独坐磐陀闲习定，雪花飞满福田衣。</p>
<p><span style="color:#333399">登五台绝顶<span lang="EN-US"></span></span></p>
<p>鸟道通天云树迷，跻攀绝项夕阳西；凭高试向尘寰望，棋布星罗万象低。</p>
<p><span style="color:#333399">五台奇观岩<span lang="EN-US"></span></span></p>
<p>巍巍一角耸云端，蹑蹬登临逸趣宽；眼底诸峰罗万象，岩头独立壮奇观。</p>
<p><span style="color:#333399">题终南山茅蓬<span lang="EN-US"></span></span></p>
<p>万叠山朝一水环，茅庵寂历鸟声闲；幽蹊云锁游踪少，入定头陀昼掩关。</p>
<p><span style="color:#333399">游南岳祝圣寺<span lang="EN-US"></span></span></p>
<p>不辞跋涉路三千，杖锡来参南狱禅。万叠峰峦围佛阁，数声钟磬绕经筵。</p>
<p>云迷绝巘疑无路，人在高楼别有天。半点红尘飞不到，清游十日意欣然。</p>
<p><span style="color:#333399">南岳观瀑<span lang="EN-US"></span></span></p>
<p>云外双崖相抱稳，奔泉万丈泻从来；扶筇欣赏断桥上，飞沫随风喷满腮。</p>
<p><a name="a04"></a><span style="color:#333399">东游杂咏<span lang="EN-US"></span></span></p>
<p><span style="color:#333399">与东海宜诚师同游下关日和山公园<span lang="EN-US"></span></span></p>
<p>闻说日和风景好，相邀禅侣共登游。樱花灿烂红千树，岩石幽奇瘦一邱。</p>
<p>十里青山浑似画，半篙春水不胜舟。凭高极目扶桑路，旭日光芒射海楼。</p>
<p><span style="color:#333399">游京都银阁寺庭园<span lang="EN-US"></span></span></p>
<p>一入京师便耳名，争传银阁好园庭。芳池九曲堪留月，古石千拳解听经。</p>
<p>百卉鲜妍媲金谷，流泉清彻拟中泠。迎仙桥上凭栏望，数点峰峦入眼青。</p>
<p><span style="color:#333399">比睿山（日本天台宗本山）<span lang="EN-US"></span></span></p>
<p>芒鞋竹杖访天台，路入仙区眼界开。钟豉声喧青嶂外，楼台影接白云隈。</p>
<p>插天万木旌旗荡，绕寺群峦蚁蛭堆。闲向琵琶湖上望，岚光水色共徘徊。</p>
<p><span style="color:#333399">琵琶湖<span lang="EN-US"></span></span></p>
<p>琵琶湖不逊西湖，结伴清游兴未孤。箫鼓千家浮画舫，水天万里乐飞凫。</p>
<p>波光云影闲相照，禅意诗怀静自娱。烟景糜人归去晚，一轮皓月上秋芦。</p>
<p><span style="color:#333399">奈良公园鹿苑观鹿<span lang="EN-US"></span></span></p>
<p>一入名园景物奇，松阴稍憩好忘机。人皆散策寻芳径，鹿自成群戏落晖。</p>
<p>得食知恩频点首，闻呼相狎解衔衣。风光赏遍千山瞑，放步归来月满扉。</p>
<p><span style="color:#333399">宇治黄檗山万福禅寺<span lang="EN-US"></span></span></p>
<p>庄严黄檗久传名，杖笠登游乐趣生。一水濴流清似镜，群峰环绕翠为城。</p>
<p>谈经石上惊云起，习定林边伴月明。满目道风多异境，禅门终古擅神京。</p>
<p><span style="color:#333399">高野山<span lang="EN-US"></span></span></p>
<p>灵岳崖巍杖锡登，山花林鸟解相迎。云从野客头边过，溪在游人脚底鸣。</p>
<p>竹韵松声宣佛偈，风清月皎助诗情。晚来放眼尘寰望，万点银灯耀锦城。</p>
<p><span style="color:#333399">客中有感<span lang="EN-US"></span></span></p>
<p>放旷懒参一指禅，芒鞋踏破万峰烟；自怜云水飘零客，啸月吟风又一年。</p>
<p><span style="color:#333399">兴尽将归台湾在舟中口占<span lang="EN-US"></span></span></p>
<p>轻舟如矢送斜阳，瓶钵相随返故乡。徒愧十方飞锡杖，未能苦海济慈航。</p>
<p>欲同倦鸟归巢去，厌逐孤云出岫忙。过眼湖山成幻梦，饱尝风雪笑吾狂。</p>
<p><a name="a05"></a><span style="color:#333399">云水杂咏<span lang="EN-US"></span></span></p>
<p><span style="color:#333399">七绝<span lang="EN-US"></span></span></p>
<p>芒鞋竹杖好为朋，云水逍遥得未曾；寄语鲲溟诸道友，漫劳故洞访山僧。</p>
<p>欲访高僧古道场，不辞跋涉渡长洋；年来祗为看山误，江北江南自在忙。</p>
<p>行脚天涯又一年，秋风纯味正新鲜；游僧本是无家客，不逐张翰共放船。</p>
<p>历遍千山兴未阑，生平自笑好看山；遥知寂寞庵中佛，日望游僧杖锡还。</p>
<p>衲子身同一叶舟，五湖四海许勾留；有人竹院寻僧去，莫说寒山何处游。</p>
<p>涉水登山不觉疲，个中滋味有谁知；流连湖海忘归去，汐社联吟负所期。</p>
<p>从逢逆境莫心寒，为法参方岂等闲；须学前贤弘誓愿，履危冒险不辞难。</p>
<p>万里飘零又一年，东墩消息杳相传；已辜全岛联吟约，雅会追陪恨寡缘。</p>
<p>坑云深锁三间舍，浙水闲留一个僧；飞锡渡杯无限趣，归心莫怪冷于冰。</p>
<p>未敢参方比善财，南询故事漫相猜；春来洞口花开否，遥向汴峰望几回。</p>
<p>识得东风拂面来，千红万紫浅深开；遥怜故洞桃花烂，云水孤僧尚未回。</p>
<p>客里逢春春思多，故园花鸟近如何；年来渐觉风尘苦，欲自安闲隐薜萝。</p>
<p>一瓢一锡走天涯，踏遍名山寺寺花；身似闲云无住著，随缘随地好为家。</p>
<p>逍遥自在一孤僧，携钵云游岁月更；谁说奔波行脚苦，百城烟水快平生。</p>
<p>参方目的每相违，欲逐知还倦鸟飞；北谒南询非易事，不如归去掩禅扉。</p>
<p><span style="color:#333399">七律<span lang="EN-US"></span></span></p>
<p>破衲芒鞋自在游，飘然海上一浮鸥。净瓶汲遍三江水，禅杖挑回五岳秋。</p>
<p>却少葛藤身后累，几番烟水眼中收。名蓝大刹频来往，宛似浮云去不留。</p>
<p>遍览风光趣味长，身边佩得一诗囊。人多戴月披星苦，我为看山玩水忙。</p>
<p>尝逐闲云登泰岳，也邀明月泛瞿塘。道人久已无乡思，一任秋山对夕阳。</p>
<p>留遍灵山雪爪痕，清游滋味向谁云。穷寻胜境多经历，参访名师广见闻。</p>
<p>锡杖常挑三楚月，衲衣曾补五湖云。漫思兴尽归台日，重结汴峰猿鹤群。</p>
<p>笠杖为朋恣远行，留人烟水感多情。随身一钵千家饭，出岫孤云万里程。</p>
<p>骨肉是谁休顾问，乡关何处未分明。铁鞋踏遍红尘路，不为人间别绪萦。</p>
<p>何日上方处处看，蓬来一棹似台湾。已知林下安禅好，漫叹天涯作客难。</p>
<p>久别东墩更岁月，悄登黄鹤望乡关。问渠滚滚长江水，可寄游僧消息还。</p>
<p>鲲岛鹭鸥忆念不，年来游屐遍神州。曾浮赤壁西湖棹，几上岳阳黄鹤楼。</p>
<p>四海为家忘作客，十方有寺总堪留。无心归隐林泉去，云水生涯喜自由。</p>
<p><a name="a06"></a><span style="color:#333399">山居诗草<span lang="EN-US"></span></span></p>
<p><span style="color:#333399">七绝<span lang="EN-US"></span></span></p>
<p>庵葬千峰万壑间，白云明月伴清闲；人间一任沧桑变，习定蒲团昼掩关。</p>
<p>坐倦禅房思悄然，放闲飞锡上山巅；归来古洞黄昏后，携榻庭前伴月眠。</p>
<p>谢绝红尘好隐居，空山小筑一茅庐；贫僧相伴唯瓶钵，自足何须更羡余。</p>
<p>常披一领破袈裟，稽首龛前礼法华；莫说寒山孤寂甚，晨昏相伴有烟霞。</p>
<p>却喜幽栖与俗违，山斋寂寞往来稀；夕阳静坐盘陀上，闲看孤云出岫飞。</p>
<p>客到无心去送迎，多年面壁万缘轻；山僧怕受人间供，愿守清贫过此生。</p>
<p>此身长伴老烟霞，坐破蒲团岁月赊；不管云厨斋供绝，饥来野径嚼松花。</p>
<p>月印幽潭夜色新，纸窗竹几净无尘；禅心一片如明镜，照彻山河大地春。</p>
<p>隐遁经年不入城，时常过访有诗朋；闲来曳杖前山去，竹院遥闻客唤僧。</p>
<p>柴门日永绝喧哗，闲去庭前学种花；世事万般浑不管，溪山啸咏乐无涯。</p>
<p>结个茅庵对水流，禅余无事狎沙鸥；有时故友来相访，自煮山泉当酒酬。</p>
<p>焚香打坐悟禅机，万境俱空百念稀；樵客报知天已瞑，松龛出定月临扉。</p>
<p>白云深处是吾家，谷汲岩栖道味赊；若问贫僧何所有，蒲团而外一袈裟。</p>
<p>东风习习透山房，野径梅开扑鼻香；夜半寻诗眠不得，一轮皓月照禅床。</p>
<p>半湾秋水留明月，万叠春山绽野花；一事我堪夸世俗，名山秀水属僧家。</p>
<p>田园万顷非为贵，楼阁千间不足夸；试看头陀衣食住，一庵一钵一袈裟。</p>
<p>朝夕参禅户不开，阶前一任长青苔；定回恍惚身非我，却讶客从何处来。</p>
<p>尽日弥陀诵不疲，殷勤为道未全痴；茫茫苦海知音少，一曲无生和者谁。</p>
<p>啸傲烟霞不计年，无牵无虑胜神仙；有时饭罢月初出，闲上岩台枕石眠。</p>
<p>散步空庭伴落曛，凝眸远岫看归云；投林倦鸟争栖树，樵唱遥从隔岭闻。</p>
<p>疏慵愧我百无能，十载空为粥饭僧；有个茅庐随分过，好同泉石结为朋。</p>
<p>学得痴呆好住山，住山岂是尽偷闲；搬柴运水还容易，放下身心事最难。</p>
<p><span style="color:#333399">七律<span lang="EN-US"></span></span></p>
<p>绝胜西方莫可忘，弥陀佛号日称扬。峦烟重绕青萝洞，涧水中分白藕塘。</p>
<p>无数岩花春日丽，几行庭树暑天凉。山中岁月闲消受，出岫云归又夕阳。</p>
<p>小小禅庵隐翠微，焚香闭户礼牟尼。身闲常伴云千嶂，心净长同水一池。</p>
<p>莲社持名师慧远，兰亭修禊忆羲之。浮生尽属南柯梦，底事劳劳却为谁。</p>
<p>四面重重野色侵，庭松青滴欲沾襟。清溪雨过泉声咽，翠岭云开日影临。</p>
<p>散步池边闲念佛，结跏石上默观心。日长定起无情思，悄听幽林鸟弄音。</p>
<p>运水般柴趣味多，林泉洒脱一头陀。空庭寂历生幽草，荒砌欹斜锁绿莎。</p>
<p>潭底游鱼惊月坠，涧边瘦石倩泉磨。随缘知足心常乐，守分安贫养太和。</p>
<p>黄精换釆倩樵夫，瓶钵清贫乐有余。木石为心尘念泯，烟霞成性世情疏。</p>
<p>诗中有句皆真谛，定里无思泯太虚。月夜梅开香扑鼻，清幽自赏意何如。</p>
<p>翠柏苍松绕四邻，寂廖兰若绝嚣氛。山溪雨霁流泉吼，野径秋深落叶纷。</p>
<p>却喜禅心清似水，何妨世态澹如云。年来欲学头陀行，扫地焚香礼佛勤。</p>
<p>烟萝深处少喧哗，日永蒲团好结跏。瓦钵午晴寻野蕨，竹笼春暖焙山茶。</p>
<p>黄鹂闲弄堤边柳，白鹿争衔洞口花。双眼看空尘世态，禅心一片绝纤瑕。</p>
<p>未劫沙门弘法难，何妨息影入深山。谈经怕惹人增厌，说偈休嫌石太顽。</p>
<p>俗念已随流水去，禅心早共白鸥闲。云深日永无人到，溪壑优游任往还。</p>
<p>苍松绕径绿成阴，禅榻定回鸟伴吟。了死生时方自在，旧轮回处赖重寻。</p>
<p>珠沉浊水迷真性，月朗清天见本心。闻说西方无量乐，好营净业效东林。</p>
<p>落日迟迟下岭阿，倚栏独自念弥陀。荒蹊苔锁游人少，小苑花开野蝶多。</p>
<p>石壁千寻垂白练，茅龛四面拥青螺。黄莺似解僧岑寂，尽日林中唱妙歌。</p>
<p>云树苍茫欲接霄，禅房昼静绝喧嚣。余闲制衲裁荷叶，乘兴携瓢掇药苗。</p>
<p>山雨霏霏沾石磴，野烟袅袅锁溪桥。趁晴曳杖遨游去，林影岚光胜昨朝。</p>
<p>洞壑逍遥别有天，桃红又是一新年。闲登危石焚香坐，笑汲清泉扫叶煎。</p>
<p>似雪寒梅开屋角，如霜明月落床前。不辞午夜孤吟苦，索笔重参文字禅。</p>
<p>难得骚人印雪泥，巉岩云路若悬梯。寻僧摄屐来莲社，送客扶筇出虎溪。</p>
<p>万叠好山常作伴，数椽古屋自幽栖。不嫌野外盘餐薄，乘兴还来嚼藿藜。</p>
<p>山林隐遁几经年，未悟龙天一指禅。飞瀑悬岩闲去赏，方床兀石倦来眠。</p>
<p>庭前松响三更雨，塘里荷开四月天。诗兴偶从佳趣发，忙题好句入吟笺。</p>
<p>世道从来险复艰，藏身岩壑学痴顽。花开幽苑春光丽，莺啭高枝午梦还。</p>
<p>日照寒潭清彻底，云移叠嶂翠回环。水光山色无边好，合与禅心一样闲。</p>
<p>通天鸟道绝游踪，筑室峰峦缥缈中。碧涧水深春雨后，孤岚霞绚夕阳红。</p>
<p>围棋石凳呼樵叟，煮茗银铛倩牧童。未有秋毫相挂碍，眼前色相本来空。</p>
<p>索食山禽大有灵，每逢洗钵绕阶鸣。溪头玩水临风坐，岭上寻梅踏雪行。</p>
<p>毁佛谤僧悲末劫，栖岩饮涧了余生。自嗟忧世心常在，诗句吟来有哭声。</p>
<p>我年十七住兹山，托钵未曾入市阛。意静方知禅味好，心澄自觉世缘悭。</p>
<p>月穿清沼花毵径，云锁空庭水绕关。林壑优游忘岁月，王侯那及道人闲。</p>
<p>楞严阅罢夕阳时，独坐空庭玩翠微。闲许牧童来问字，兴邀骚客共敲诗。</p>
<p>身闲好似云栖岫，心净浑如月印池。不二法门无可说，自家证得自家知。</p>
<p>青厨烟断僧贫极，小径莎封客过稀。供佛座前猿献果，谈经林下鹿衔衣。</p>
<p>雨余翠岭寻芝去，日落危岩曳杖归。鸟语花香皆道味，溪声山色尽禅机。</p>
<p>谈到山居兴趣佳，自家烧饭自烹茶。满池幽馥开红藕，夹道浓阴长绿槐。</p>
<p>檀热金炉香满室，风吹翠竹影摇阶。厌同亲友频来往，性癖生来与俗乖。</p>
<p>谁能渐息劳生计，来听空桑说息机。小涧落花随水去，苍松老鹤带云归。</p>
<p>庭前夜静猿偷果，榻上定回月在衣。惟愿他年生极乐，万般事与素心违。</p>
<p>狂吟误我已多年，面壁工夫未得专。击钵好兴宗炳社，凿池拟种远公莲。</p>
<p>频来故友皆同道，偶读新诗胜悟禅。高卧云房忘浩劫，茶烟香雾绕床前。</p>
<p>春寒月皎梅花放，和雪簪瓶供佛宜。世味早同流水淡，禅心只有白云知。</p>
<p>僧家庸俗殊堪耻，圣道陵夷益可悲。一卷法华方读罢，又忙笔墨写新诗。</p>
<p>游人无计祗佯狂，隐个茅茨芡作粮。求利莫如谋道好，吟诗更比读经忙。</p>
<p>清风吹碎潭中月，红日消融草上霜。太息人间多恶浊，逃身佛地合潜藏。</p>
<p>浪翻铛内茶初熟，火热炉中芋正燔。野圃蔬肥春雨沃，幽庭花落晚风翻。</p>
<p>呼童闲扫松间径，延客曾开月下门。自笑参禅无定力，又思击钵入东墩。</p>
<p>入得山来事事安，懒开净眼视尘寰。粗成草屋堪容膝，不出松门等闭关。</p>
<p>笕水一条分供后，檐云无数放参还。梅香月皎禅心净，相对忘言各自闲。</p>
<p>欣然披得佛袈裟，禅净双修学永嘉。六字洪名持弗倦，三重妙定发无遮。</p>
<p>眼空大地原非傲，心慕西方不落邪。识得归源无二路，何妨念佛又趺跏。</p>
<p>微吟亍彳循花径，习定跏趺坐石床。意静不随流水动，心闲反笑白云忙。</p>
<p>紫芽茶熟银铛沸，红薯饭炊瓦镬香。夕磬一声千嶂月，不知人世几沧桑。</p>
<p>自怜应世百无能，合隐屯峰最上层。塘种白莲园种芋，山如故友水如朋。</p>
<p>花前煮茗风为扇，石上翻经月作灯。野鹿似知闻佛法，常来禅榻狎孤僧。</p>
<p>山色溪光分外嘉，漫将此境向人夸。沿阶遍种菩提树，绕院常开般若花。</p>
<p>崖下裁云朝补纳，庵前扫叶暮煎茶。无边清福长消受，一任人间岁月赊。</p>
<p>自家运水自搬柴，谁识于中道味嘉。雨后闲芟荒径草，春来遥摘碧岩茶。</p>
<p>山中不少点头石，洞口都无迷眼花。伐木樵童归去晚，磐陀静坐数硒鸦。</p>
<p>莫问西天路短长，惟凭信愿作资粮。壁间淡绘三尊佛，炉内长燃一炷香。</p>
<p>风送钟声过绝壑，月移花影入幽廊。自怜禅定功夫浅，障道诗魔不得降。</p>
<p>不为撄人世网牵，飘然来隐碧峰巅。僧闲枕借云边石，客到茶煎涧底泉。</p>
<p>春暮拆花先供佛，夜深留月伴参禅。课余无事常行乐，玩水看山不要钱。</p>
<p>潜门托钵非关俗，傍水依山合悟禅。庭耸千拳点头石，窗临百尺落帘泉。</p>
<p>制衣荷叶刚盈沼，容膝萝庵止一椽。不共人间争富贵，溪峦风月乐无边。</p>
<p>一庵小筑丈余宽，绕室烟霞四面峦。瓦灶夜寒烘芋火，石台日午晒薯干。</p>
<p>簪瓶座畔拈花笑，戏月池边掬水看。历历禅心谁挂碍，天顷地覆不相干。</p>
<p>地僻更无人迹到，林深时有鸟声喧。如屏山色青当户，似鉴溪光碧绕门。</p>
<p>风过檐前花弄影，月穿潭底水无痕。眼看色相皆虚妄，万法推穷见本源。</p>
<p>象简金鱼冷眼看，修真早入白云间。翠侵曲槛千竿竹，青纳疏栊四面山。</p>
<p>体弱已随梅影瘦，性慵不让石头顽。藤床睡起天将瞑，又得浮生一日闲。</p>
<p>禅机道意诗中见，磬韵鱼击梦里听。荷沼风吹朝洗钵，石潭月印夜添瓶。</p>
<p>茶烹瓦灶烟重绕，葵热沙锅味正馨。静掩竹扃无个事，焚香朗诵法华经。</p>
<p>插天万木郁葱龙，莎磴梯悬绝客踪。涧底石奇疑伏虎，崖头桧老欲蟠龙。</p>
<p>豪吟坐对孤峰月，得句狂敲半夜钟。如此逍遥谁可比，诗情禅味十分浓。</p>
<p>久隐直教性欲顽，参禅懒出翠微峦。闲分荷叶裁新衲，常嚼松花当午餐。</p>
<p>提簟纳凉檐下卧，抱琴遗兴月中弹。愿如大海犹嫌浅，心似虚空不觉宽。</p>
<p>远隔人寰绝点埃，岚光林影绕香台。龛前烟篆檀初热，篱畔馨飘菊正开。</p>
<p>洗钵涧边拈月看，移松崖上锄云栽。汴溪苟乏佳山水，安得诗僧卓锡来。</p>
<p>俗累尘情一例捐，青灯古佛觉飘然。汲泉银鼎和云煮，徙榻松窗对月眠。</p>
<p>富贵功名心冷矣，林泉山水志终焉。薄糜淡茗堪度日，懒向人间去化缘。</p>
<p>衣钵随身已有年，用功无术笑磨砖。似梅弱骨僧俱瘦，如镜清池月共圆。</p>
<p>灭却妄心方见性，吟来佳句亦非禅。误人文字殊非浅，大道未明思怆然。</p>
<p>遍野风光任我游，嚣尘不到汴山头。如鬟叠嶂通帘翠，似带清溪绕屋流。</p>
<p>茶鼎煮泉明月坠，香炉烧柏白云浮。水光岚影闲相照，一片禅心分外幽。</p>
<p>一入山来万事休，更无俗累可担忧。娱情林下听禽噪，遣兴溪边看水流。</p>
<p>屋破任教云去补，身闲常与鹿同游。十年徒受林泉福，说法何曾石点头。</p>
<p>数椽茅屋傍云边，翠竹黄花合有缘。倦去游山闲玩水，朝来念佛暮参禅。</p>
<p>吟诗品茗峰头坐，扫石焚香月下眠。世外繁华都不管，一生无累自安然。</p>
<p>云锁高峰到客稀，逃名久与俗情违。花开庭院春光丽，雨过池塘草色肥。</p>
<p>供佛青猿常献果，听经白鹿解衔衣。消闲曳杖前山去，缓步归来月满扉。</p>
<p>空来万境豁襟胸，忘却人间秋复冬。煮茗闲看云出岫，谈经静待鹤归松。</p>
<p>山中日永禅心淡，洞口春回野气浓。似解山僧太寂寞，清溪彻夜水淙淙。</p>
<p>久懒经行出洞门，庭阶苔藓绣成纹。经翻榻上留明月，香热炉中篆白云。</p>
<p>般若澄心方得证，是非有耳不能闻。一生消受清闲福，长伴林泉猿鹤群。</p>
<p>无忧无虑更何疑？日日清闲玩翠微。花落自随流水去，峰高不碍白云飞。</p>
<p>经翻贝叶鸟窥榻，定入蒲团月在衣。有耳懒闻尘世事，好同鱼鸟共忘机。</p>
<p>烟云锁断市声哗，闲坐庭前数落花。种福斋僧没檀越，沽油供佛典袈裟。</p>
<p>参明妙谛禅心旷，耐得清贫道味赊。却喜一生无俗累，何妨薄粥与粗茶。</p>
<p>恶浊尘寰首不回，一庵栖隐翠微隈。小铛煮茗烧黄叶，古石题诗拂绿苔。</p>
<p>竹径每呼风去扫，柴门一任月来开。问谁肯学无为道，脱出娄罗历劫灾。</p>
<p>莫因才势恃英雄，末日荒郊一样同。念起六根皆不净，心澄万虑自能空。</p>
<p>此生愿赴莲池会，来世休投火宅中。寄语世人早回首，沉沦业海苦无穷。</p>
<p>人生恰似一孤蓬，海上飘流西复东。欲免轮回求解脱，能逃生死是英雄。</p>
<p>八风不动悲欢尽，五蕴皆空体相融。妄起无明投业海，茫茫谁识主人翁。</p>
<p>寒暑自来还自丢，烟霞高卧不知年。惯餐瓦钵松花饭，闲煮银铛石涧泉。</p>
<p>一曲溪流出槛外，万重山立翠帘前。应知心外原无佛，漫说壶中别有天。</p>
<p><span style="color:#333399">五律<span lang="EN-US"></span></span></p>
<p>崖挺苍松秀，塘开白藕香。溪声清入韵，山色巧成妆。</p>
<p>采药云生袖，煮茶月坠铛。浮生如一梦，碌碌为谁忙。</p>
<p>日出千林晓，檀薰一室馨。白云迷野径，苍藓绣闲庭。</p>
<p>古木参天翠，高峰抱屋清。沧桑任变幻，入定掩松扃。</p>
<p>幽居能免俗，乐道不知年。寂坐云边石，细听涧底泉。</p>
<p>钟鸣千嶂月，香爇一龛烟。人静心如佛，山高屋在天。</p>
<p>径荒苔藓积，屋古薜萝横。岚影融云影，泉声杂鸟声。</p>
<p>微吟松下坐，散步水边行。夕磬随风远，孤灯伴月明。</p>
<p>门吞千嶂远，庵葬万山深。松韵登真谛，鸟歌亦梵音。</p>
<p>倚梅闲念佛，坐石默观心。日落幽林静，定回发朗吟。</p>
<p>池虚唯一月，性净绝纤尘。泉石堪行乐，功名不足珍。</p>
<p>观心修般若，闭目养精神。偶见桃花放，郊原浩荡春。</p>
<p>勤礼莲龛佛，细参玉板禅。饥来寻野藿，渴去饮山泉。</p>
<p>飞瀑长奔壑，苍松欲接天。添瓶拈月看，扫石倚云眠。</p>
<p>一水回流曲，群峰积翠重。定深空色相，静极豁心胸。</p>
<p>断食常悬钵，催诗每击钟。池清鱼哈月，风动鹤归松。</p>
<p>夕照便幽砌，疏钟度远岑。餐霞无俗态，挹水涤诗襟。</p>
<p>鸟唱无生曲，溪喧大古音。白云空色相，皎月印禅心。</p>
<p>懒把五时判，何须八教宣。题诗寻古石，煮茗汲流泉。</p>
<p>瓶小能容月，潭澄欲浸天。无心不是道，妙语本非禅。</p>
<p>峦翠云重锁，松高鹤自来。涧香崖果坠，窗白岭梅开。</p>
<p>石为翻经扫，花因供佛栽。前山飞锡去，长啸带星回。</p>
<p>禅味澹如水，吟躯瘦似梅。开池留皓月，栽树护香台。</p>
<p>白鹿衔花去，青猿献果来。支筇看日落，扫石待云回。</p>
<p>云影迷樵径，钟声隔市廛。拨炉煨紫芋，凿沼种青莲。</p>
<p>玩水溪边坐，抛书石上眠。生涯虽淡泊，不为利名牵。</p>
<p>留饭幽禽食，谈禅瘦石听。崖悬一练白，窗纳数峰青。</p>
<p>鱼嚼潭中藻，泉添月下瓶。浮生真似梦，人醉我先醒。</p>
<p>安禅诗味淡，行道俗缘轻。幽草侵阶绿，清泉激石鸣。</p>
<p>夕曛樵唱歇，暮课梵音清。门静云来锁，灯昏月代明。</p>
<p>户牖通三面，峰峦绕四围。梅开花衬雪，苔绣石穿衣。</p>
<p>应世知无术，参禅可息机。汲泉和月煮，洗钵带云归。</p>
<p>雨余莎磴滑，日出竹庵晴。采药云间去，吟诗泽畔行。</p>
<p>溪声谈妙谛，山色悟无生。补衲防天冷，翻经待月明。</p>
<p>庵小堪容膝，山高欲接天。澄心无妄想，契道有真诠。</p>
<p>细悟三车喻，勤参一指禅。崖登应舍筏，鱼得亦忘筌。</p>
<p>林叟常来往，樵夫亦友朋。篱垠尨吠客，窗外鸟窥僧。</p>
<p>趣寂成孤调，谈玄入上乘。禅心清若水，世念冷于冰。</p>
<p>注：本来 上人之诗集，共有七册之多，据云：于回台时，在基隆海关，被日本警察唯得放行‘佛经’一件‘诗集’二册，余皆被没收。本书所集之诗稿，乃是其部份而已。特此注明。</p>
