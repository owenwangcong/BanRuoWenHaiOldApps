<p align="center" style="text-align:center"><b><span style="font-size:36.0pt;color:#FF6600">圆瑛大师文集—杂记</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著</span><span lang="EN-US" style="color:#003300"></span></p>
<p align="center" style="text-align:center"><span style="color:#003300">洪启嵩</span><span style="color:#003300">、黄启霖主编</span></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span lang="EN-US"><a href="#a01">天童寺舍利塔记</a></span></p>
<p align="center" style="text-align:center"><span lang="EN-US"><a href="#a02">药师琉璃会碑记</a></span></p>
<p align="center" style="text-align:center"><span lang="EN-US"><a href="#a03">观世音菩萨应现记</a></span></p>
<p align="center" style="text-align:center"><span lang="EN-US"><a href="#a04">南洋吉隆坡观音阁碑记</a></span></p>
<p align="center" style="text-align:center"><span lang="EN-US"><a href="#a05">改建三藏塔记</a></span></p>
<p align="center" style="text-align:center"><span lang="EN-US"><a href="#a06">厦门南普陀寺记</a></span></p>
<p align="center" style="text-align:center"><span lang="EN-US"><a href="#a07">漳州南山寺请藏经记</a></span></p>
<p align="center" style="text-align:center"><span lang="EN-US"><a href="#a08">方城山羊角洞记</a></span></p>
<p align="center" style="text-align:center"><span lang="EN-US"><a href="#a09">涛音院永年兰盆会记</a></span></p>
<p align="center" style="text-align:center"><span lang="EN-US"><a href="#a10">方广寺冬至义山焰口会田碑记</a></span></p>
<p align="center" style="text-align:center"><span lang="EN-US"><a href="#a11">鼓山廨院开浦碑记</a></span></p>
<p align="center" style="text-align:center"><span lang="EN-US"><a href="#a12">上海普济寺化私为公记</a></span></p>
<p align="center" style="text-align:center"><span lang="EN-US"><a href="#a13">七塔寺病僧院记</a></span></p>
<p align="center" style="text-align:center"><span lang="EN-US"><a href="#a14">七塔寺普同塔记</a></span></p>
<p align="center" style="text-align:center"><span lang="EN-US"><a href="#a15">古华老和尚纪念碑记</a></span></p>
<p align="center" style="text-align:center"><span lang="EN-US">&nbsp;</span></p>
<p><a name="a01"></a><span style="color:#333399">天童寺舍利塔记<span lang="EN-US"></span></span></p>
<p>夫法身常住，本无去以无来；舍利光明，时或隐而或显。惟<span>&nbsp; </span>释迦文佛，愿切悲深，念末劫众生，障重福薄，机薪既尽，鹤树潜辉，金棺自举，绕拘尸罗城，宝炬不燃，入火光三昧，碎金刚身而为舍利（译骨身）留人间世以作福田。八王自捧金坛，各国竞建宝塔，迨阿育王之登极，造八万四之浮图，此舍利塔之所由来也。圆瑛前闻印度有僧，看守舍利宝塔，置瓶案上，至诚恳切以拜求，为日既久，舍利从空而飞入，时来时去，倏有倏无，感应道交，神妙莫测。曾有槟榔屿，极乐寺。本忠老和尚，欲探佛迹，往诣月邦，虔礼舍利，请求供养，承赠廿一骨身，拟建五峰宝塔。圆瑛拾五年，讲经南洋群岛，驻锡极乐精蓝，因办开元慈儿院，思筹教养基本金，冀藉法施因缘，完成慈善事业。适逢本老和尚，正在建造宝塔，供奉十八舍利，永镇千古道场，尚余三颗，持赠于余，欣然拜受，顶礼通宵，夜半忽睹祥光，明晨瞻视，俨然四颗，信精诚之专注，故圣应以昭然。于是发心建塔，历年未遇檀那。迨至民国庚午，被选住持本山，爰有浙江吴兴信徒，顾邢明心，夙植灵根，久培德本，悲心远大，志愿恢宏，欲益无尽众生，以成不朽功德。遂将建塔之事，劝请独力捐资，为作广大福田，并可庄严佛刹，闻之欣诺！由是运石鸠工，经始于甲戌仲冬，落成于乙亥季夏，用记因缘于此，俾赡礼斯塔者，知所由来也。</p>
<p><a name="a02"></a><span style="color:#333399">药师琉璃会碑记（代智法师）<span lang="EN-US"></span></span></p>
<p>夫自性智灯，辉天鉴地；大光明藏，耀古腾今。悟此者法灯常遍照，是谓燃无尽灯，供无尽佛也。其或未明谛理，当策事修，药王为法焚躯，施度圆满；比丘燃指供佛，宿债毕酬。既身见不存，而我执自破。但身为内财，舍者固难其人，财为外物，施之自易其事。智圆欲修十愿五供之第三，用报四恩九有于万一。虽不能强人舍身求菩提，自应劝人燃灯修法供。由是合集信心，组成一会，名曰药师琉璃会。递年九月满日，药师如来，圣诞良辰，启建道场，一昼夜功德，燃灯悬旛，礼忏施食。藉胜会之良缘，布福田之善种，消灾灭罪，益算延龄。伏愿</p>
<p>佛光照烛，共出长夜之昏衢；智眼圆明，普瞩大千之沙界。兹将在会芳名刊之贞石，碑垂不朽，昭示将来。</p>
<p><a name="a03"></a><span style="color:#333399">观世音菩萨应现记<span lang="EN-US"></span></span></p>
<p>夫法身离相，本绝去来，妙应随机，普门示现。菩萨从闻思修，入三摩地，上合诸佛慈力，下同众生悲仰，得二殊胜，发三妙用，三十二应，十四无畏，四不思议，一身不分而普现，万机咸应以无违，自在成就，福备众生，无作妙力，讵小智所能测度哉？余十九岁发心出家，至福州鼓山涌泉禅寺，见法堂内供一白磁观音菩萨像，妙相庄严，回非人力所制。惜衣间有一裂缝，不禁抚膺太息！欲识原因，问一耆德，答曰：此像是菩萨自力所成，昔江西有一陶家，制磁为业，一日装白磁碗满窑烧之，迨开窑不见磁碗，惟见菩萨像，卓立窑中，色相圆满，光明晃耀，举家欢喜，叹未曾有，远近闻风，咸来瞻礼供养。一夕菩萨托梦于陶师，嘱将其像送供福州鼓山。有司具奏其事，朝廷遣使欲请入宫供奉；是夕菩萨复托梦于寺主，曰：明日朝廷有使来山，欲将我像移供宫中，我愿在山，汝可用小槌在我身衣一敲，以慰我愿。黎明寺主依言持槌击之，衣上裂一长缝，使至见有裂纹，用以奏闻，遂不移供焉。以后凡祈晴祷雨，迭彰灵应。至民国十六年，忽然不见，未知何往。今普陀顶山自文质老和尚重兴以来，大开法席，而与前后寺成鼎足之势，道风日振。一日大寮内，取水之大铜勺，铜柄上忽现全身，圆满端严，初疑人画。用水洗之，愈洗愈明，以布拭之，愈拭愈显，令人生敬。文老和尚以菩萨垂慈，现希有事，我等自应生希有心，珍藏供奉，永镇山门，嘱余为记。于是欢喜赞叹，敬叙菩萨大悲方便愿力云尔。</p>
<p><a name="a04"></a><span style="color:#333399">南洋吉隆坡观音阁碑记<span lang="EN-US"></span></span></p>
<p>窃以世尊三祇炼行，百劫修因，福慧双圆，智悲并运。时至机熟，则兜率降神，感应道交，于毗耶诞迹，无非为一大事因缘故，出现于世。迨白马逾城，青山断发，六年修苦行，餐麦饭以充饥，半夜睹明星，坐菩提而成道。由是悲心莫置，华严演一乘之音；大教难投，方便历三时之渐。应机说法，为实施权。直至法华开演，等赐醍醐，大事因缘，于兹始毕。我鼓山<span>&nbsp; </span>善庆老和尚，慧根夙植，宏誓在怀，乘大愿轮，披精进铠，不负灵山之嘱，示生末法之秋。籍闽建宁官姓名家，父讳先瑞，母叶氏，甚爱之。迨至长成，卓尔抱不凡之志，飘然有出世之思，视富贵若浮云，念人生如闪电。欲皈心法苑，挥手尘嚣，割爱辞亲，禀师祝发。迳至鼓山涌泉禅寺，鹤峰老人，一见器之，乃为拔剃，字曰善庆，派名常月。禀尸罗于妙莲律师，得心印于古月宗师，法派复月，得法后，至槟城辅妙老人兴建鹤山极乐禅寺，历十数寒暑，不惮艰辛。癸卯年，请回鼓山宏传大戒，座下徒众千有余指。甲辰春，有护法信女，叶门李氏，请住本阁。善公天性慈良，孝心纯笃，虽舍俗出家，而于父母养育之恩，萦萦在念。屡思将俗资构一小院，奉祀师亲香火，用报深恩。遇此因缘，适投本愿，遂承接住持。后欲扩充规模，乃自倾囊钵，添建厢房，创兴后殿，经营四载，厥功告成。远近闻风，口碑载道。建法幢于遐城，航宝筏于迷津。究亦乘愿利生，为一大事因缘，出现于世也。丁未秋，瑛自明州天童寺远涉重溟，敦请舍利玉佛，回国供奉。道过槟城，栖锡极乐禅寺，公与说颠末，嘱为小序，欲泐诸石。自思天资谫陋，赋性庸愚，徒有虚名，毫无实学，而公平生之事业巍巍，岂片言所能道哉？但既承嘉命，免竭枯禅，聊摭俚词，略述事功于万一云尔。</p>
<p><a name="a05"></a><span style="color:#333399">改建三藏塔记<span lang="EN-US"></span></span></p>
<p>圣人垂迹，隐显无方，岂仅生前弘化利生，普度一切，乃至灭后，以身余分，饶益当来。如我佛释迦牟尼如来，在世以音声而作佛事，度三权而归一实；涅槃之后，碎金刚身而为舍利，分布南阎浮提，以为殊胜因缘。阿育王造八万四千宝塔，增长福力。刘萨诃闻会稽鄮岭钟声，礼拜灭罪，此其证也。唐三藏玄奘法师者，再来人也。内秘菩萨行，外现比丘身。托质中华俗姓陈，本名袆，慧性天生，高才俊又，为世家之后。其兄长捷法师，先师出家，日与讲授佛法精理，旁兼巧论。年十一，诵净名法华二经，卓然有远大志，游历讲肆，达耳入心。智慧多闻，罕与为匹。年二十一，誓往月邦，穷探圣教。至年二十九，于贞观三年三月，发足西游，抚孤松而立谶（我西去，汝西向。我东归，汝东向。），挺只影以遄征。冒风雪，劳瘁不辞；望平沙，勇猛迈进。备经危难，始达高昌。高昌王给以货资，辗转将送。初至西域，先依那兰陀大道场，戒贤法师，习唯识宗。后乃遍游一百五十余国，经历一十六年，博探三藏，遂乱五天。于贞观十九年松乃东向，师果遄归。正月二十四日，帝敕道俗争迎，西郊充塞，面奉天颜，谈叙佛法。奏陈翻译，敕住弘福。所译经论，七十三部，综计卷帙一千有奇。创立慈恩宗派，誓生兜率陀天。享寿六十有五，不违世相，示现无常。帝敕用金棺银椁，殡于白花原。复敕改葬樊山，后竟遭寇乱，毁塔取棺，金陵沙门，取顶骨南归，建塔于南郊大报恩寺东岗之上，前奉师像以祀之，以为末法敬田。前岁塔毁，复迎顶骨，改建于龙舟山。法师遗德在人，慈光未泯，实与释迦如来舍利后先相映者也。乃为颂曰：</p>
<p>慈恩宗主，圣泽汪洋，遄征西域，志益此方。翻经译论，法水流长，</p>
<p>机薪既尽，应火云亡。犹余顶骨，放大光芒，争迎建塔，遗德弥彰。</p>
<p><a name="a06"></a><span style="color:#333399">厦门南普陀寺记<span lang="EN-US"></span></span></p>
<p>南普陀寺者，鹭岛精蓝，禾山古迹。五老开芙蓉于后，太武插云霄于前。骊龙探珠，吞吐日月，飞凤扬舌，翕嗽烟霞。左右钟鼓并陈，风雨晦暝若击。岩泉清冷，即此可以濯缨，石洞玲珑，惟斯差堪驻锡。一真实际，本来法界三千，无尽岩前，天然罗汉五百。水光山色，梵呗潮音，足以极视听之娱，信可乐也！凡游鹭门者，无不探奇览胜于兹焉。开山于唐慧日禅师，忠懿王为建普照寺。宋文翠老人，继振宗风。元明间废兴不一。明崇祯十三年，了蕴长老鼎而新之。及清康熙间，施侯始更今名。后葛山蔡新公于南山，亲迎景峰禅师还山，重枻玄津，继有圆成、有忠、佛日诸老，灯灯续焰。迨光绪二十一年，孝廉陈公宗超，率众恭请喜升上人来主法席，百废俱举，延公观察，请宏戒法。刘公庆汾观察，请凿放生池。民国九年，转尘瑞等二监院，请转逢上人还山住持，领众行道，而监院力任募建大殿。十年春开工，推广旧址，规模宏壮，二年告成。宝殿庄严，稽首焕五云之色；金容晃耀，凝眸舒千日之光。地灵人杰，法幢高建，法门之兴隆定可卜也！因敬为之记。</p>
<p><a name="a07"></a><span style="color:#333399">漳州南山寺请藏经记<span lang="EN-US"></span></span></p>
<p>盖闻黄金布地，须达多大启祇园；白马驮经，汉明帝广营梵刹。兴隆三宝，利益群生。为佛国之金汤，作法门之屏翰，讵非乘愿再来者哉？漳绅刘翁金榜居士，天性仁慈：夙怀慷慨，信佛尚道，乐善好施。内秘大心之行，深本难思，外现长者之身，高风可仰。闻闽僧妙莲大和尚，开创南洋槟榔屿极乐寺，规模弘壮，梵刹庄严，为南洋各寺庙冠。道风远播，声名洋溢乎马来，法雨宏施，教化流通于星岛。</p>
<p>翁躬亲其范，深嘉其德，延请重兴南山寺，不数年，百废俱举。暮鼓晨钟，普醒大千世界；玄机密印，宏开不二法门。 翁于南山寺厥功伟哉！然生平功德，指不胜屈，独建星洲双林寺，普陀寺，而鼓山雪峰，极乐天童，永宁白塔：诸大刹，皆乐捐巨资，广作佛事，此即<span>&nbsp; </span>翁信佛尚道之明证也。至若赈救灾区，周急贫里，矜孤恤寡，济弱扶危，靡不慨解囊金，奉行阴骘，此即&nbsp; 翁乐善好施之事实也。今南山寺佛僧虽备，法宝未全，敬请藏经，圆成三宝，为众生良祐福田，作末法人天眼目，其殊勋伟业，当与兹山并峙千古矣。是为记。</p>
<p><a name="a08"></a><span style="color:#333399">方城山羊角洞记<span lang="EN-US"></span></span></p>
<p>尝闻老氏有言：‘道可道，非常道。名可名，非常名。’猗欤！道之为道，玄之又玄，其为众妙之门也宜乎！吾国立教，自古有三，精研三教圣人，施化之意，无非欲人先破我执，故曰三教同源。故德云：‘一道一释一儒流，三人共话几春秋。不知说个何年事，直至于今笑未休。’奈教门各立，以致浅识之情见分歧。或曰：三教，有经世、忘世、出世之别，何以克同？此正浅识者流，不知经世忘世出世，俱属无我之大用，用从体起。孔子设若有我，但为一己之私，何以经世？佛老果然绝世，但为自度之计，何以利生？是知由无我方能经世，由利生方见无我，三教圣人体用该摄，其揆一也。祗缘世人我执根深，无论智愚贤不肖，日驰逐于财色名食睡之场，用尽机智，莫非为一我身，故圣人因机设教，对症施方。佛曰：‘诸法本无我，亦复无我所，我既叵得，夫复何求？’老氏曰：‘吾有大患，为吾有身。及吾无身，吾有何患，身见不立，我见胥亡。’孔子曰：‘克己复礼，天下归仁’。一己之私欲既去，无为之治化斯臻。三教之旨，同条共贯，故得鼎立世间，并行不悖也。浙江地处海滨，山多名胜，天台雁荡，为佛教道场，会稽兰亭，固名人遗迹，而台州方岩，亦浙东名胜之一。云雾西境，巍然挺峙。独出群峰之表，其顶方平，周围五十里，高三百丈，岩窦清幽，俱为三教高人修养心性之所。有寺构于岩北，缘梯而上，法界天开，为缁衣安禅兰若。又有小斗，列于岩西立壁之中，红尘隔绝，名为儒晦迹之区。（即明嘉靖祭酒谢铎读书处）羊角洞，在于岩之南，向传有神明在焉。或大风疾往疾来，采云时出时入，月必数次。春夏之交，浓烟香雾，经旬不散。中闻人语，只听其声，莫睹其形，殆非奇异者欤！即洞之景言之，峰峦具乌兔狮蟾之状，岩石有蛙鱼鸾鹤之形，五马列阵于前岗，龟蛇守卫于水口，吸处悬葫芦于峭壁，灵源接甘灵于瑶天。如洒琼浆，如喷玉液。澄莹不滓，饮之则心目清明：云树青苍，远接蓬莱之色。岩花熏馥，直追阆苑之香。造物生此天然奇境，或将有待者焉。迨至前清同治初间，有道者陈少谷，心怀利济，志尚虚无，见圣迹之天生，知灵秀所钟毓。于是飘然离俗，以遂其栖偃白云之志愿，洞旁隙地，堪以容膝。即结丹灶而炼汞金，鼓天池而咽玉液。孤身只影，乐道于兹。初无人识，后有樵者，见而异之，询其姓氏，归告乡闾，往观之者众，观其神光焕发，知为道行崇高，咸生敬信之心。集资为营院观，构楼屋数楹，庄严像设，香火因缘，于斯以启。陈少谷道者以信徒既众，道念弥坚，及其道果圆成，感白牛而代步，日骑出入，见者愈深羡慕之私，道风远播，问道者不惮千里而来。机教相投，得益者，何可屈指而计！迄今殿阁扩充，规模丕振，此固地灵人杰，亦人杰而地愈灵之明验矣。余少安儒业，冠预僧伦，而于老氏之学，亦尝游心。夫陈少谷道者，其道林之雄乎！辟灵观于人间，作迷津之宝筏，化机既毕，人牛俱寂于尘寰，抑将驾返方壶，神栖员峤矣。其徒周明义等，亲承祖道，继阐玄风，与余神交有素。今春刘君文治旋里，托带朵云，嘱为是记。自惭见闻谫陋，只得勉竭枯禅，用结文字因缘，以博一笑云尔！</p>
<p><a name="a09"></a><span style="color:#333399">涛音院永年兰盆会记<span lang="EN-US"></span></span></p>
<p>夫如来深慈普被，统七趣而不遗；法食无遮，施三檀之胜益，加持花米，建立道场。藉以圆观之功，出生无尽；示以真言之法，微妙难思。会启兰盆，风遗竺典。度亲灵于彼岸，济鬼趣之沉沦。大孝堪追，洵一时之盛事，真诚可感，为千古之良箴。戒幸薄植善根，得闻佛法，欲建永年兰盆胜会，为作法施之益，以成普济之功。邀集慈善仁人，捐资置产，每岁中元令节，启建兰盆胜会，礼忏施食，炼疏化财。承斯功德，济彼幽冥。均沾法味，化热恼而作清凉，顿悟真归，出昏衢同登解脱。是为记。</p>
<p><a name="a10"></a><span style="color:#333399">方广寺冬至义山焰口会田碑记<span lang="EN-US"></span></span></p>
<p>夫仁者，慈德及物之谓也。天道好生，人心恻隐，未尝非仁之流露也。然施于生存犹浅，泽及死后弥深。故（协同）仁二局，捐资行善，置买义山。念尸骸之暴露，营窀穸以掩藏。入土为安，以免飘零之苦；频年无祀，难禁饥馁之嗟。长夜漫漫，幽魂寂寂，非仗<span>&nbsp; </span>仁人之荐拔，曷令苦趣以超升？今有乡董某某恒怀乐善之心，特启利孤之会，邀集同志，捐助资财，购买民田十亩，永存敝寺。每逢冬至佳节，判施摩伽斛食，得甘露以均沾，俾仁风而永扇，爰纪数词，用泐诸石，是为记。</p>
<p><a name="a11"></a><span style="color:#333399">鼓山廨院开浦碑记<span lang="EN-US"></span></span></p>
<p>尝闻帝尧之世，洪水横流，禹疏九河，天下平治，拯四民于泛滥，俾五谷以丰登，伟债奇功，永垂后世。自是以降，开决江河，疏通沟涧，洵称美举！仁人善士，靡不赞成。而我鼓山，国初之时，聚僧数千指，常住淡泊，斋粮不敷，大众各出钵资，置买民田二百余亩，坐址廨院门前，洋里地方，虽近大江，只有小浦，年久壅塞，水路不通。久雨则山水充溢，禾苗多浸溺之虞；大旱则江潮莫入，稻粱无成熟之望。以致该田，每每失收。前住老和尚，常欲议开新浦，以保僧粮。奈钜款难筹，旋议旋息。至<span>&nbsp; </span>莲公大和尚主席，发宏誓愿，无利不兴，十方衲子，闻风而集，则僧众愈多，斋粮愈形不足，遂公议将南北园祖手所种荔树四十八株，年久无有果实，拟将砍卖，以为开浦之费。乃蒙&nbsp; 林大护法景熙筹助洋蚨六百元，添买陈黄吴三姓之田，方能开浚，自后水旱无虞，非特常住无失收之患，即附近民田，亦均沾利益。此诚&nbsp; 莲公开浚之功，与&nbsp; 林君赞襄之德。 莲公复思先人创业维艰，乃于南北院重种荔树二百余株，继培祖业。迄今果实丰盛，常住获益殊多。可见世间诸事，自应通权，未可固执。倘后荔树枯而无果，亦可砍卖重栽，以将此款，为常住公益之用。盖当砍伐荔树，曾经禀官给示，今将示谕，另泐诸石，以免后人诤论。瑛系本山具足弟子，出外参方十载。今日旋归常住，嘱记其事，聊摭数语，俾来哲知所由焉。</p>
<p><a name="a12"></a><span style="color:#333399">上海普济寺化私为公记<span lang="EN-US"></span></span></p>
<p>夫如来之教，修因克果，菩萨之行，舍己利他。一切众生，如能依如来教，力行菩萨行，勤修六度，疾趣一乘，修因克果，自是意中事耳。上海普济寺德松老和尚，其徒寿冶和尚，内秘菩萨行，外现比丘身，为法为人，运悲运智，岂凡情所能测哉！按德松老和尚，法讳永通，应迹浙江宁波，俗姓张，年廿二岁，礼江苏如皋县圆通庵瑶峰老和尚，受度出家。光绪廿二年，于杭州昭庆寺受具足戒，参学镇江金山寺六年。后朝五台<span>&nbsp; </span>文殊大士；到山挂单，心生感慨，惜无十方丛林，为南北僧俗，朝台方便，食宿处所。遂于北台顶&nbsp; 无垢文殊大士前，至诚发愿，愿在南方，得开道场，无论大小，自愿拥护五台常住。又愿 大士慈悲，先令五台有人发心，开创十方丛林，接待朝台僧俗，则弟子方可满愿。 圣意冥加，不久于宣统元年，有乘参恒修二师朝礼五台，觉台山寒苦。由是发心，于北台顶创建广济茅蓬，接待十方朝台僧俗。继有果定老和尚，由广济而兴碧山十方普济禅寺，继任广慧老和尚得南北各方护法赞助，将碧山普济寺完成十方道场。德松老和尚，亦承&nbsp; 大士加被之力，于民国四年，接往上海普济庵，逐渐扩充，改建普济寺，逐年余资，分供五台，不忘本愿也。民国廿三年，复将所积钵资参千元，亲交广慧老和尚，与碧山置庄田一处，地名羊圈，年收小米廿四担，以充十方僧众道粮。其徒寿冶和尚，江苏无锡县袁氏子，年廿一岁，于本寺依德松老和尚出家，得戒于宝华山德宽大和尚，受法于五台碧山普济寺广慧老和尚。廿八年七月，承绍普济法席，此即德松老和尚德荫所致。而寿冶和尚，自廿二年住持上海普济寺以来，能继承师志，每岁盈余之款，均助碧山，可谓师徒志同道合者矣！此次邀请十方诸山道友，护法居士，为作证明，将上海普济寺全部产业，永远献与五台山，碧山十方普济禅寺为下院，立据勒石，以垂永久。诚所谓难师难徒，善行菩萨之道，利人利己，庄严佛土之因也！</p>
<p><a name="a13"></a><span style="color:#333399">七塔寺病僧院记<span lang="EN-US"></span></span></p>
<p>原夫菩萨三祇炼行，百劫修因，欲期四智圆成，必假二严俱备。二严者，福之与慧也。究之不出正助二行，正行以修慧，助行以求福。是知求福之端，不一而足。然虽方便无量，古云：百福田中，以看病为第一。至若成就病人，则更有不可思议者焉。倘能成就乎超尘绝俗，立志修道者，其功德判若天渊。昔薄拘罗尊者，以阿梨勒果，施一病僧，遂感五不死之报。初生现异，母以为怪，置之熬盘，火不能烧；复置釜中，汤不能煮；复抛江中，水不能淹；巨鱼吞之，鱼不能噬；鱼为人获，剖肠得之，刀不能伤；投佛出家，证阿罗汉果，即此可为布施病僧，获福之明证也。盖三界无安，众苦逼迫，生老病死，举世皆然。惟舍俗出家，参方访道之士，山川跋涉，冒寒暑以云游，病恙萦缠，罹痛苦而莫告，形影相吊，举目无亲，匪怙匪依，最可怜悯。衲窃念乎此，不禁恻然！每欲创建病僧院，安处往来病僧，以便医养幻躯，滋培道器，无奈经费维艰，有愿莫偿。迨今秋有本寺护法<span>&nbsp; </span>陈大居士，内秘外现，性善心慈，来寺修建道场，与谈及此，遂感夙因顿发，独力赞成。即日庀材，起造房舍，复捐赀置产，以为常年医药之需，由是十方病僧，受其惠泽，岂浅渺耶！凡养病诸师，当知感谢，应生惭愧。须念四大无常，身为苦本，浮生若梦，幻质匪坚，色力刚强固宜勤修道业：疾苦困厄，尤当力故病魔，趁此一息尚存，四事具足，击破末后牢关，跳出生死苦海，庶不负出家之志并护法成就之功也！聊摭数语，用泐诸石。</p>
<p><a name="a14"></a><span style="color:#333399">七塔寺普同塔记<span lang="EN-US"></span></span></p>
<p>夫出家之法，割爱辞亲，离尘舍俗，参方访道，拨草赡风，仆仆风尘，专为己躬大事，迢遥云水，惟凭只影前踪，从上诸祖，建设丛林，虽为十方衲子参学起见，亦为老病死苦，庶养生就医，各得其所，安身立命，自有其处。而我七塔报恩禅寺，自前清光绪间，由地方绅耆公请先师慈运老和尚住持，遂矢志中兴，十方道场，不十年百废俱举，规模完成，虽有如意寮以为诊病之区，而养老堂、普同塔尚付阙如。圆瑛民国十八年，接主报恩法席，遂与监院德轩，议及此事。适有东乡，同□庾山庵，庄严大师，与余为道义交。闻悉此事，欲以该庵献与常住，起建普同塔，集议两序，均表同情。由是监院德轩，努力进行，阅二寒暑，而塔告成。民国十九年，圆瑛移主天童，报恩一席，以本舟和尚为当选，迄今数载，塔院亦成。今者拟办养老堂于院内，廛氛寂静，竹木幽深，晚年乐道，实得其所。因记缘起于此，用勒诸石。</p>
<p><a name="a15"></a><span style="color:#333399">古华老和尚纪念碑记<span lang="EN-US"></span></span></p>
<p>夫三祇炼行，如来所以福慧双严，六度冥怀，菩萨故能智悲并运。作不请友，度有缘人。开种种之法门，行时时之方便，以身作则，道化被乎远方，舍己利他，功行垂于后世。如我<span>&nbsp; </span>古华老和尚者，即其人欤！ 老和尚原籍慈溪，年二十四脱俗于普陀山，就普济寺受具戒，遍参海内尊宿，机缘既至，飞锡本寺，印公老人一见器之，遂传心印，令摄寺务。于是乘大愿轮，披精进铠，知搬柴运水，尽是禅机，悟执爨负舂，皆为佛事。从此不舍苦行，以励真修，中兴福严常住，垂二十余载；重建天中山西方殿，丁未重建大雄宝殿，宣统己酉，重建地藏殿，及祖堂。而观音殿、天王殿，由指南上人架造，尚未落成，更为继续，以竟厥功。民国丙辰，复建方丈，并西楼三间，及大寮、工务寮。乙未重修六和堂五间，癸亥重建五百罗汉堂，及装金身，复购西房私产，为建报本堂、宏法堂，东库房等处，通埭十三间。甲子重新兰若，精进培养农田，种植桑麻，殿堂焕然一新，百废俱举，由是立规宏法，集众开堂，二时功课，三时念佛，寒暑不辍，远近绅耆，同声赞仰。迨丁卯岁，爰有宁波七塔寺明校上人来寺，机教相投， 老和尚遂将正法眼藏付嘱护持焉。功圆果满，退闲自修。兹者本寺檀越及剃法两派，集议特为建立碑亭一座，将&nbsp; 老和尚毕生伟业勒之贞石，永志不忘，以留纪念。余与 老和尚，交游有素，深知颠末，故乐为记载其事实焉。</p>
