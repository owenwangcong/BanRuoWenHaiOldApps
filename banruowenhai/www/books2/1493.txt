<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第二十二卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">丁二<span lang="EN-US">&nbsp;&nbsp;辨五魔令识以护堕落&nbsp;&nbsp;分二&nbsp;&nbsp;&nbsp;&nbsp;戊初&nbsp;&nbsp;无问自说五阴魔境&nbsp;&nbsp;&nbsp;&nbsp;二&nbsp;&nbsp;因请重明五阴生灭&nbsp;&nbsp;戊初分三&nbsp;&nbsp;&nbsp;&nbsp;己初&nbsp;&nbsp;普告魔境当识&nbsp;&nbsp;&nbsp;&nbsp;二&nbsp;&nbsp;会众顶礼钦承&nbsp;&nbsp;&nbsp;&nbsp;三&nbsp;&nbsp;正以详陈魔事&nbsp;&nbsp;己初分三&nbsp;&nbsp;&nbsp;&nbsp;庚初&nbsp;&nbsp;最后真慈不尽&nbsp;&nbsp;&nbsp;&nbsp;二&nbsp;&nbsp;详标微细魔事&nbsp;&nbsp;&nbsp;&nbsp;三&nbsp;&nbsp;敕令谛听许说&nbsp;&nbsp;&nbsp;&nbsp;今初</span></span></p>
<p><b><span style="color:teal">即时如来，将罢法座，于师子床，揽七宝几，回紫金山，再来凭倚。普告大众及阿难言：汝等有学，缘觉、声闻，今日回心，趣大菩提，无上妙觉，我今已说，真修行法。<span lang="EN-US"></span></span></b></p>
<p>此无问自说之文，以阿难但知请定，而定中所发微细魔事，非己智力，所能发问。佛知欲修楞严大定，魔军必来阻挠，若不辨明，五阴魔境令识，以保护正修，免致堕落。故将罢法座，于师子床，揽七宝几，床以师子名者，表其无畏也，几以七宝称者，视其贵重也。回紫金山者：如来丈六金躯，圆光遍照，犹如金山。再来凭倚者：即最后真慈不尽，不待请而自说也。于是普告大众及阿难言：此乃经家叙述也。<span>&nbsp; </span>汝等有学，缘觉声闻者：乃曲为有学，是以特举耳。今日回心，趣大菩提，无上妙觉者：此叙过去，虽发回小向大之心，舍小乘法，趣大菩提，无上觉道，可谓出于幽谷，迁于乔木者矣。我今已说，真修行法者：吾现今已为汝演说，真实修行之法，即反闻工夫，闻性具足圆、通、常三真实故。依此而修，决定不谬，但其中未说魔事，不得不详为辨明令识也。</p>
<p><span style="color:#333399">庚二<span lang="EN-US">&nbsp;&nbsp;详标微细魔事</span></span></p>
<p><b><span style="color:teal">汝犹未识，修奢摩他，毗婆舍那，微细魔事，魔境现前，汝不能识，洗心非正，落于邪见。<span lang="EN-US"></span></span></b></p>
<p>问尚不知，何况能识？但恐汝等，犹未能识。修习楞严大定，乃双举性修二定合称；奢摩他，即自性本定；毗婆舍那，即微密观照而修；而此性修定中，有种种微细魔事，若不预知，其何能避？设或魔境，倏尔现前，汝不能识，难免以邪为正，将妄作真也。洗心非正，落于邪见者：谓修定原为以定水，洗除心垢，若魔境不识，纵欲洗心，亦不得其正矣；不得其正，则必落于邪见，如下之五阴魔境，总由认邪为正，皆邪见也。</p>
<p><b><span style="color:teal">或汝阴魔，或复天魔，或著鬼神，或遭魑魅，心中不明。认贼为子。<span lang="EN-US"></span></span></b></p>
<p>前则总标，此则详标一切魔境。或汝阴魔者：有通有别，通则五十种境界，皆名阴魔，并依五阴起故；别则色阴十种，但是初心自现，当无外魔。故云或汝阴魔也。受阴十种，已召外魔入心，而魔未现身也。想阴十种，方有天魔，及鬼神魑魅。此上二阴，皆由稍失正念，引起外魔；故云或复天魔，或著鬼神，或遭魑魅也。设使诸魔现起时，而心中若不明了辨识，或自认为圣，未得谓得；或认魔为圣，身命供养；皆是认贼为子，则丧法财，伤慧命，可不危哉！</p>
<p><b><span style="color:teal">又复于中，得少为足，如第四禅，无闻比丘，妄言证圣，天报已毕，衰相现前，谤阿罗汉，身遭后有，堕阿鼻狱。<span lang="EN-US"></span></span></b></p>
<p>又复明行识二阴。行阴所发，十种心魔；识阴所发，十种见魔；皆无外境，但是于自心中，妄生邪见，得少为足；且更自言，满足菩提，不免轮坠。如第四禅，无闻比丘等：举一为例，以发明之。如无闻比丘，但修无想，不务多闻；报得四禅，便自妄言，已证小圣，阿罗汉果。天报已毕，想心复起，衰相现前；不知自己本未证果，反起谤辞，言我今已证阿罗汉果，身遭后有，谓佛妄说罗汉不受后有。因此谤佛，堕阿鼻狱。其害若此，可不畏哉！</p>
<p>《智度论》云：有一比丘，师心自修，无广闻慧，不识诸禅，三界地位，修得初禅，统谓初果；乃至四禅，便谓四果。命欲尽时，见中阴相，便生邪见，谤无涅槃，罗汉有生。以是因缘，即堕泥犁狱中。盖经论一事，而详略异耳。二详标微细魔事竟。</p>
<p><span style="color:#333399">庚三<span lang="EN-US">&nbsp;&nbsp;敕令谛听许说</span></span></p>
<p><b><span style="color:teal">汝应谛听，吾今为汝，仔细分别。<span lang="EN-US"></span></span></b></p>
<p>《正脉》云：不但分别，而更许仔细者：一以魔相，幽微难见；一以魔害，酷烈难堪；故劳真慈如此也。初普告魔境当识竟。</p>
<p><span style="color:#333399">己二<span lang="EN-US">&nbsp;&nbsp;会众顶礼钦承</span></span></p>
<p><b><span style="color:teal">阿难起立，并其会中，同有学者，欢喜顶礼，伏听慈诲。<span lang="EN-US"></span></span></b></p>
<p>定中魔事，非如来智力，安能分别？今蒙真慈，许以仔细分别，故阿难悚然起立，并其合会同有学者，咸生欢喜之心，至诚顶礼，谢前许说，俯伏谛听慈诲，亦足见敬佛尊法之至意也。</p>
<p><span style="color:#333399">己三<span lang="EN-US">&nbsp;&nbsp;正以详陈魔事&nbsp;&nbsp;分三&nbsp;&nbsp;&nbsp;&nbsp;庚初&nbsp;&nbsp;标告劝成之由&nbsp;&nbsp;&nbsp;&nbsp;二&nbsp;&nbsp;详分五阴魔相&nbsp;&nbsp;&nbsp;&nbsp;三&nbsp;&nbsp;结示超证护持&nbsp;&nbsp;庚初分二&nbsp;&nbsp;&nbsp;&nbsp;辛初&nbsp;&nbsp;惊动诸魔由定&nbsp;&nbsp;&nbsp;&nbsp;二&nbsp;&nbsp;成就破乱由迷&nbsp;&nbsp;辛初分二&nbsp;&nbsp;&nbsp;&nbsp;壬初&nbsp;&nbsp;推真妄生灭相关&nbsp;&nbsp;&nbsp;&nbsp;二&nbsp;&nbsp;示大定致魔之相&nbsp;&nbsp;&nbsp;&nbsp;壬初分四&nbsp;&nbsp;&nbsp;&nbsp;癸初&nbsp;&nbsp;先明本觉同佛&nbsp;&nbsp;&nbsp;&nbsp;二&nbsp;&nbsp;次示妄生空界&nbsp;&nbsp;&nbsp;&nbsp;三&nbsp;&nbsp;比况空界微茫&nbsp;&nbsp;&nbsp;&nbsp;四&nbsp;&nbsp;归元必坏空界&nbsp;&nbsp;&nbsp;&nbsp;今初</span></span></p>
<p><b><span style="color:teal">佛告阿难，及诸大众：汝等当知，有漏世界，十二类生，本觉妙明，觉圆心体，与十方佛，无二无别，<span lang="EN-US"></span></span></b></p>
<p>佛见阿难，及诸大众，敬佛尊法之至意。遂告之曰：汝等当起慧照观察，了知有漏世界，依报也；十二类生，正报也；远由惑现，近由业招，故曰有漏，拣非无漏无为也。盖吾人自具如来藏性，乃本来自觉，即妙而明，即明而妙，不变随缘，随缘不变，觉性圆满，遍在诸佛心中，为生佛共依心体；故与十方，一切诸佛，无二无别也。</p>
<p><span style="color:#333399">癸二<span lang="EN-US">&nbsp;&nbsp;次示妄生空界</span></span></p>
<p><b><span style="color:teal">由汝妄想，迷理为咎，痴爱发生，生发遍迷，故有空性，化迷不息，有世界生，则此十方，微尘国土，非无漏者，皆是迷顽，妄想安立。<span lang="EN-US"></span></span></b></p>
<p>由汝无始妄想，迷本有之真理，以为过咎，此即无始无明。而无明妄想，各有本末；根本无明之性属痴，根本妄想之性属动，二者同时，故同称无始。下乃详释。《指掌疏》云：痴即无明，以不如实知，真如法一故，即名为痴。不觉心起<span style="font-size:10.0pt;">动也</span>，而有其念，即名为爱；如前性觉必明，妄为明觉，盖即指欲明觉体之念，为爱也。由爱故真妄和合，变起赖耶本识，名曰发生；所谓以依不觉故心动，说名为业。如前云：觉非所明，因明立所，是乃以立所为发生也。生发者：谓依前所生业识，发起能见见分，所谓依动故能见；如前云所既妄立，生汝妄能，是乃以妄能为生发也。遍迷者：谓由能见，故于前本觉真心，全成晦昧，不见真觉，唯见顽虚，是曰故有空性；如前偈云，迷妄有虚空是也。<span>&nbsp; </span>化迷不息者：以见对空，转觉迷闷，复起化迷之心，遂于空中，见有色相，是曰有世界生；如前云，依空立世界是也。此空此界，且约细相中国土言之；不言众生，以动魔之由，唯在国土振裂，无关众生故。亦不言粗相者，以粗相业招，属别业境，迷事妄想所致。细相惑现，属同分境，迷理无明所致。&nbsp; 则此十方，微尘国土，非无漏者；十方，指同分境；微尘，喻数目之多，拣非无漏，乃明有漏；如前同分妄见文云：娑婆世界，并及十方，诸有漏国，同是觉明，无漏妙心，虚妄病缘。故云：皆是迷顽，妄想安立。迷是迷真，顽是起妄，谓由遍迷，遂有顽空；如上云，生发遍迷，故有空性，谓由化迷，遂有世界，如云：化迷不息，有世界生。则此世界，无非妄想安立也，明矣。</p>
<p><span style="color:#333399">癸三<span lang="EN-US">&nbsp;&nbsp;比况空界微茫</span></span></p>
<p><b><span style="color:teal">当知虚空，生汝心内，犹如片云，点太清里；况诸世界，在虚空耶？<span lang="EN-US"></span></span></b></p>
<p>世间之大，莫大于虚空，然而虚空，犹未足为大，当知无边不动虚空，生汝本觉真心之内，犹如片云，点太清里。太清，即指天际，据儒典以气之轻清上浮者为天，故以太清称之。片云，指一片浮云，至虚至微，点在太清里，岂能久存耶？此以太清喻真心，以片云喻虚空，其渺小易坏；况诸世界，又在虚空之中，其虚幻之义，不益可见乎？</p>
<p><span style="color:#333399">癸四<span lang="EN-US">&nbsp;&nbsp;归元必坏空界</span></span></p>
<p><b><span style="color:teal">汝等一人，发真归元，此十方空，皆悉销殒，云何空中，所有国土，而不振裂？<span lang="EN-US"></span></span></b></p>
<p>设使汝等，能有一人，心光内照，发明本有真心，返本归元，归元则无迷，无迷则此十方晦昧，所成之顽空，皆悉销灭，而殒亡矣！以虚空原因迷妄而有，如前云生发遍迷，故有空性，无迷故无妄空，此真显妄破，应念化成无上知觉也。云何顽空之中，所有结暗为色之国土，而能保全，不形振裂耶？</p>
<p>问：一人发真归元，此十方空，皆悉销殒，现在十方诸佛，成道已久，何以仍见虚空？答：此虚空，是未归元之众生所见，非关诸佛之事。譬如眼中有翳，夜见灯光，别有五色圆影，诸佛翳病已除，全空全真，唯见一真法界也。初推真妄生灭相关竟。</p>
<p><span style="color:#333399">壬二<span lang="EN-US">&nbsp;&nbsp;示大定致魔之相&nbsp;&nbsp;分二&nbsp;&nbsp;&nbsp;&nbsp;癸初&nbsp;&nbsp;诸圣心精通吻&nbsp;&nbsp;&nbsp;&nbsp;二&nbsp;&nbsp;诸魔佥来恼乱&nbsp;&nbsp;&nbsp;&nbsp;今初</span></span></p>
<p><b><span style="color:teal">汝辈修禅，饰三摩地，十方菩萨，及诸无漏，大阿罗汉，心精通吻，当处湛然。<span lang="EN-US"></span></span></b></p>
<p>汝等修习禅定，要严饰三摩地者：即反闻工夫，时时无间，行、住、坐、卧，亡尘照理，住此理中，不昏不散；能与十方菩萨，及诸无漏，大阿罗汉，心精通同吻合。《正脉》云：圣凡元一法界，特凡迷驰扰，别成邪聚，不隔而隔。今一旦悟后归元，故不离当处，一念不生，与诸圣心泯同一际，湛然虚明，无别无二。</p>
<p><span style="color:#333399">癸二<span lang="EN-US">&nbsp;&nbsp;诸魔佥来恼乱</span></span></p>
<p><b><span style="color:teal">一切魔王，及与鬼神，诸凡夫天，见其宫殿，无故崩裂，大地振坼，水陆飞腾，无不惊慑，凡夫昏暗，不觉迁讹。<span lang="EN-US"></span></span></b></p>
<p>一切欲界顶天魔王，以及魔民、魔女，及与大力鬼神，亦兼夜叉罗刹。诸凡夫天：即六欲四禅，洎及外道，无想天等，见其宫殿，一旦无故，忽然崩坏破裂，乃并诸大地，亦皆振摇开坼。水陆飞腾：即是三居众生，见其大地振坼，无不惊怖慑惧不安也。凡夫昏暗者：独指人道，昏迷暗钝，谓未具五通。不觉，是行人入定，将证之故，无端被境所迁，甚至讹言，阴阳失度等，故曰不觉迁讹。</p>
<p><b><span style="color:teal">彼等咸得，五种神通，惟除漏尽，恋此尘劳，如何令汝，摧裂其处？是故鬼神，及诸天魔，魍魉妖精，于三昧时，佥来恼汝。<span lang="EN-US"></span></span></b></p>
<p>此魔等来恼。彼等，即指天魔、鬼神等；咸得五种神通者：此为报通，非是修通。于六通中，惟除漏尽通，是无漏禅定，断惑所发。既咸得五通，必知宫殿崩裂，是定力所为，留恋尘劳，自然不求出世，如何令汝，任运成道，而摧裂其处耶？如释迦如来，于菩提场，安坐之时，发一咒愿，而我不成佛道，不起此座，即时六变震动。尔时魔王，见其宫殿震动，以天眼遥观，知是悉达太子，于菩提树下，誓成佛道。即时下令，谁能领旨，破坏禅定？当时三位魔女，领旨前往，此即定能招魔之明证也。幸佛定力既深，愿力坚固，不为所动。后魔王亲自率领魔兵魔将，前往破坏，亦复无可如何。<span>&nbsp; </span>是故鬼神，及诸天魔，魍魉妖精，彼等所依，无非愚痴邪暗之境。行人修定，心光一发，与菩萨诸圣，通同吻合，能破愚痴邪暗。由是于汝静修三昧时，佥来恼乱于汝，佥即皆也。皆欲破坏禅定，彼等始安也。初惊动诸魔由定竟。</p>
<p><span style="color:#333399">辛二<span lang="EN-US">&nbsp;&nbsp;成就破乱由迷&nbsp;&nbsp;分六&nbsp;&nbsp;&nbsp;&nbsp;壬初&nbsp;&nbsp;示喻客不成害&nbsp;&nbsp;&nbsp;&nbsp;二&nbsp;&nbsp;正推迷乱由主&nbsp;&nbsp;&nbsp;&nbsp;三&nbsp;&nbsp;觉悟必能超胜&nbsp;&nbsp;&nbsp;&nbsp;四&nbsp;&nbsp;迷惑必致堕落&nbsp;&nbsp;&nbsp;&nbsp;五&nbsp;&nbsp;前堕淫室害浅&nbsp;&nbsp;&nbsp;&nbsp;六&nbsp;&nbsp;若堕魔类害深&nbsp;&nbsp;&nbsp;&nbsp;今初</span></span></p>
<p><b><span style="color:teal">然彼诸魔，虽有大怒，彼尘劳内，汝妙觉中，如风吹光，如刀断水，了不相触。汝如沸汤，彼如坚冰，暖气渐邻，不日消殒，徒恃神力，但为其客。<span lang="EN-US"></span></span></b></p>
<p>此示悟迷之得失也。然彼等诸魔，见其宫殿，无故崩裂，虽有大怒，而言虽有者，究竟与我无伤也。彼尘劳内者：谓彼犹在尘劳，生灭法中，所起邪行。汝妙觉中者：谓汝所修，妙觉真常心中，本具正定，邪不敌正，以生灭而欲坏真常，以怒气而欲恼定心，譬如以风吹日月之光，以刀断长流之水。了不相触者：日月之光如故，长流之水无痕，了不触伤也。</p>
<p>又汝修定者，观智增明，犹如沸汤；彼扰恼者，邪执正固，犹如坚冰；非但无损，且能破魔。沸汤之暖气，渐渐邻近于坚冰，而坚冰之冻结，不日消亡殒灭矣！彼虽徒恃五通神力，纵有大怒，亦不过但为其客，终不久住，不能成害矣！</p>
<p><span style="color:#333399">壬二<span lang="EN-US">&nbsp;&nbsp;正推迷乱由主</span></span></p>
<p><b><span style="color:teal">成就破乱，由汝心中，五阴主人，主人若迷，客得其便。<span lang="EN-US"></span></span></b></p>
<p>成就破汝戒律，乱汝定心，其过在谁？实由汝之心中，五阴主人。五阴，即下所说，五重阴境；主人，即下所说，观照之智。如若阴境现前，观智得力，无论强软二魔，不生畏惧，彼之伎俩有尽，我之不睬无穷；若观智稍亏，迷失正念，则魔王乘间而入；故喻主人若迷，客得其便。《正脉》云：魔扰行人，如客贼劫主，主若深居不动，贼乃莫测，愈近愈恐。俗云：强贼怕弱主是也。主若自守不定，惊慌出走，为贼所执，方得其便；以法对喻，足知悉在主也。</p>
<p><span style="color:#333399">壬三<span lang="EN-US">&nbsp;&nbsp;觉悟必能超胜</span></span></p>
<p><b><span style="color:teal">当处禅那，觉悟无惑，则彼魔事，无奈汝何。阴消入明，则彼群邪，咸受幽气，明能破暗，近自消殒，如何敢留，扰乱禅定？<span lang="EN-US"></span></span></b></p>
<p>行人当此禅那正定之中，慧照观察，一念不生。觉悟无惑者：觉其是魔，悟非善境，不受其惑，则彼魔力，虽然强横，亦无所施其伎，故曰无奈汝何。<span>&nbsp; </span>阴消入明下，释无奈汝何之故，阴境消除，而入大光明藏。如前云：闻熏精明，明遍法界是也。则彼群邪，咸受幽气者：彼之群魔邪怪，咸禀受幽暗之气以成形，如罗刹向日不见，可以为证。以汝之智慧光明，能破彼之愚痴黑暗，故曰明能破暗，近自消殒。如前云：则诸幽暗，性不能全是也。如何敢留，扰乱禅定者：留尚不敢留，何能扰乱汝之禅定耶？</p>
<p><span style="color:#333399">壬四<span lang="EN-US">&nbsp;&nbsp;迷惑必致堕落</span></span></p>
<p><b><span style="color:teal">若不明悟，被阴所迷，则汝阿难，必为魔子，成就魔人。<span lang="EN-US"></span></span></b></p>
<p>若是五阴主人，不能明其是魔，悟非善境，必至误为圣证，被阴所迷矣！则汝阿难，既失正受，必为魔子，凡所修为，皆是魔业，而成就魔人之类矣！</p>
<p><span style="color:#333399">壬五<span lang="EN-US">&nbsp;&nbsp;前堕淫室害浅</span></span></p>
<p><b><span style="color:teal">如摩登伽，殊为眇劣，彼惟咒汝，破佛律仪，八万行中，祗毁一戒，心清净故，尚未沦溺。<span lang="EN-US"></span></span></b></p>
<p>且如摩登伽女，殊为眇小，而复下劣，彼之初心，唯以先梵天咒，咒汝破佛所制律仪，八万细行之中，祗能毁汝，与女人身相触，一戒而已。淫躬抚摩，将毁戒体，将毁者，而尚未毁也。此并非汝之故起淫爱，由汝心清净故，且有初果，道共戒力，自然无毁戒体，尚未至于沦溺也。孤山曰：以淫女比天魔，人眇劣也。以一戒比全身，事眇劣也。</p>
<p><span style="color:#333399">壬六<span lang="EN-US">&nbsp;&nbsp;若堕魔类害深</span></span></p>
<p><b><span style="color:teal">此乃隳汝，宝觉全身，如宰臣家，忽逢籍没，宛转零落，无可哀救。<span lang="EN-US"></span></span></b></p>
<p>此指阴魔，隳坏也；此阴境现前，乃是要坏汝法身，丧汝慧命，故曰隳汝宝觉全身。法身慧命俱隳，故以全身称之。如宰臣家下，设喻警觉，宰臣贵邻天子，一人之下，万民之上，一旦有事，触犯天威，忽逢籍没，削除籍贯，没收财产，则不但丧尽官位，且难免刑律，是宜警惕，而觉察矣！设汝果隳宝觉全身，岂止道果不成，必致出没三途，所谓宛转飘零，堕落恶趣，无可依怙。当此之际，虽有诸佛，大哀旷济，怎奈邪见深入，亦难救矣！初标告动成之由竟。</p>
<p><span style="color:#333399">庚二<span lang="EN-US">&nbsp;&nbsp;详分五阴魔相&nbsp;&nbsp;分五&nbsp;&nbsp;&nbsp;&nbsp;辛初&nbsp;&nbsp;色阴魔相&nbsp;&nbsp;至五&nbsp;&nbsp;识阴魔相&nbsp;&nbsp;辛初分三&nbsp;&nbsp;&nbsp;&nbsp;壬初&nbsp;&nbsp;具示始终&nbsp;&nbsp;&nbsp;&nbsp;二&nbsp;&nbsp;中间十境&nbsp;&nbsp;&nbsp;&nbsp;三&nbsp;&nbsp;结害嘱护&nbsp;&nbsp;壬初分二&nbsp;&nbsp;&nbsp;&nbsp;癸初&nbsp;&nbsp;始修未破区宇&nbsp;&nbsp;&nbsp;&nbsp;二&nbsp;&nbsp;终破显露妄源&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难当知：汝坐道场，销落诸念，其念若尽，则诸离念，一切精明，动静不移，忆忘如一。<span lang="EN-US"></span></span></b></p>
<p>此通明色阴，始终之境也。上来所明，诸魔来扰，均由于定，而成就破乱，由汝五阴主人，主人若迷，客得其便，故嘱阿难，汝当以智知。汝坐道场者：修道之场，有事有理：一、理事双修之道场。即七卷中，严结坛场，三七日后，克期取证，即于此处，修三摩地，乃至端坐安居，经一百日，不起于坐，名为坐道场。二、惟理道场。不结坛仪，不拘身坐，但取前详释，闻中境界，以一切时中，行、住、坐、卧四威仪之内，专注反闻，为坐道场。</p>
<p>销落诸念者：即专注反闻照性，疑情不散，亡其所缘尘象，而诸念自然销落，不必更用别种工夫，此正耳根圆通云：初于闻中，入流亡所也。<span>&nbsp; </span>其念若尽，则诸离念，一切精明者：若工夫深造，其妄念自然销尽；即前所入既寂也。其念既尽，则诸离念，本具根性，即时显现，一切时，一切处，精而不杂，明而不昧。《正脉》云：正是念头入手之意，非发光之谓也。又销念即寂寂，精明即惺惺，注闻本不注境，故境之动静；安能移之？闻性无干意识，故识之忆忘，安能变之，且识忽起，而为忆也，如影现镜中，曾不障于镜；识忽灭，而为忘也，如影灭镜内，而镜体如故，此正禅家打成一片时节矣！即前动静二相，了然不生也。&nbsp; 《指掌疏》云：动静不移，指耳根闻性；忆忘如一，指意根知性。六根举二，余可例知也。</p>
<p><b><span style="color:teal">当住此处，入三摩地，如明目人，处大幽暗，精性妙净，心未发光，此则名为，色阴区宇。<span lang="EN-US"></span></span></b></p>
<p>行人惺寂双流，当住心于根性之处，由上工夫入手，故此三昧现前，名为入三摩地，即耳门圆照三昧，是也。如明目人下，状其在定境界，然则定力未深，理境乍入，犹为色阴所覆，故如明目人，处大幽暗之室。虽然六精之性，妙净明心，本来周遍法界；无奈色阴未开，心光未发，故凡见处，惟是无边幽暗，绝无光明。此则名为色阴区宇：谓此根性，尚被色阴所拘局曰区，尚被色阴之所盖覆曰宇，区小屋也，宇屋之四垂也。此乃色阴未破之相。初始修未破区宇竟。</p>
<p><span style="color:#333399">癸二<span lang="EN-US">&nbsp;&nbsp;终破显露妄源</span></span></p>
<p><b><span style="color:teal">若目明朗，十方洞开，无复幽黯，名色阴尽，是人则能，超越劫浊，观其所由，坚固妄想，以为其本。<span lang="EN-US"></span></span></b></p>
<p>若使定力功深，发本明耀，前之黑暗，悉化光明，若目之明白朗照，内彻五脏百骸，外彻山河大地，虽未能圆鉴大千，而眼前十方，所有之处，莫不洞达开通，悉皆无碍复再有幽隐黑暗，妙净之相，自此则精性心光遍圆，故名为色阴尽也。如人身穿五重衣服，今初脱最上一重也。五阴生从识起，灭从色除，如人穿衣一般，先穿里衣，识阴乃至色阴，从细向粗；今破除则从粗向细，先色阴，乃至识阴，如脱衣相似也。<span>&nbsp; </span>《正脉》问：诸色尚见，何以言尽？答：圆融中道，岂尽色成空耶？但尽色阴，不盖覆而已。良由真心，元能随缘现色，而色不异心，本自明彻，如珠有光，还照珠体，但缘无始，迷己为物，遍成障隔，又认物为己，而聚见于眼，是以永沉黑暗，尽失其遍界之明，岂惟不知本明，兼亦不觉现暗，今缘奢摩他中，开示四科七大，元一藏心，各各自知，心遍十方，彼时有学，尚属比量而知，方以觉得现暗，未能现量而见，岂即亲证本明，到此蹑解成行，入三摩地，于幽暗中，忍住一番，功夫到日，忍尔色阴云开，亲证本明，一切坚顽，暗昧根尘，皆如琉璃，内外莹彻，且不聚见于眼，而心体周遍，无复远近，皆如目前，是谓色阴尽，岂坏色成空，可比其万一哉！</p>
<p>然色阴既尽，是人即能超越劫浊。《指掌疏》云：此经劫浊，以空见相织为体。如前劫浊文云：汝见虚空，空见不分，相织妄成，名为劫浊。是知上之如明目人，处大幽暗，不知是何境界，正是劫浊之相。今以定力转深，并空亦亡，见无所织，故能超越。超越之后，同观色阴之所由生，即是空见不分之际，坚执欲见，遂致结暗，以成色相。故云：坚固妄想，以为其本。前云：化迷不息，有世界生；化迷不息，正坚固妄想也。初具示始终竟。</p>
<p><span style="color:#333399">壬二<span lang="EN-US">&nbsp;&nbsp;中间十境&nbsp;&nbsp;分十&nbsp;&nbsp;&nbsp;&nbsp;癸初&nbsp;&nbsp;身能出碍&nbsp;&nbsp;至&nbsp;&nbsp;十&nbsp;&nbsp;妄见妄说&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！当在此中，精研妙明，四大不织，少选之间，身能出碍，此名精明，流溢前境，斯但功用，暂得如是，非为圣证，不作圣心，名善境界；若作圣解，即受群邪。<span lang="EN-US"></span></span></b></p>
<p>此下别示，色阴十种魔境，此第一身能出碍。行人修定，当在此色阴未破将破之中，寂照并行时节。亦即前云：如明目人，处大幽暗，如散心时，对目前现境，惟觉一区光明，曾不觉知余处皆暗。今在定心，譬如黑夜，对一室灯光，而室外无边昏暗，皆所不知。一旦弃而不顾，目前现境，专注反闻，但觉无边法界，而现境都失，觉得十方，悉皆黑暗。譬如吹灭室灯，室也没了，通天彻地，浑成黑暗；如明目人，处大幽暗之中。龙潭吹灯，发明德山，即此境界也 。后凡言此中者，皆即此中。精研妙明者：即精细研究，妙明闻性，寂照并行也。此妙明闻性，本周法界，曾无隔碍。祗因众生，妄认四大为身，则内外尘相，交相组织，遂成质碍。今精研定力增胜，内外虚融，所有身境，如云如影，不复密织坚实也。</p>
<p>少选之间，身能出碍者：少选，即顷刻也，为时不久，此身如影，外境如云，豁然无碍；但暂时如是，非常能也。此名下判其名，令详其义。此名精明，流溢前境者：精明，即心精妙明；流溢，谓此心光，虚融发泄于现前根尘之境，故不相碍。斯但定中，精研妙明闻性，功用所现，暂得如是；功用稍亏，虚融便失。非为圣证，一证永证也。若行人遇此境界，不起住著，不生羡慕，一味平怀，依然照性，足证心妙非虚，可增信心，亦乃破色阴之先兆，诚是善祥境界，本无过咎也。若作圣解者：设若遇此境，无有闻慧，及缺涵养，辄作已证圣果之解，即落群邪圈缋，而受其惑，渐成大害，至不可救矣！</p>
<p><span style="color:#333399">癸二<span lang="EN-US">&nbsp;&nbsp;内彻拾虫</span></span></p>
<p><b><span style="color:teal">阿难！复以此心，精研妙明，其身内彻；是人忽然，于其身内，拾出蛲蛔，身相宛然，亦无伤毁，此名精明，流溢形体。斯但精行，暂得如是，非为圣证，不作圣心，名善境界；若作圣解，即受群邪。<span lang="EN-US"></span></span></b></p>
<p>此第二身内透彻。行人仍复以此禅定心中，精研妙明。精研，即能观智慧；妙明，即所观闻性。观久功深，不复外溢，自见其身，光明内彻。是人忽然，于其身内，拾出蛲蛔；娆，即腹中短虫；蛔，即腹中长虫。拾出身相宛然，无有损伤毁坏；此名心精妙明，流溢形体，五脏虚融，四肢透彻。斯但定中，精研之行，逼拶之极，暂得如是，内身融彻，拾出蛲蛔，不久便失，非是圣人实证，一证永证也。不作圣证之心，诚是善祥境界，堪为破阴之前兆。设若稍无知识，若作证圣之解者，即落群邪坑堑，而受其惑乱之害矣！</p>
<p><span style="color:#333399">癸三<span lang="EN-US">&nbsp;&nbsp;精魄离合</span></span></p>
<p><b><span style="color:teal">又以此心，内外精研，其时魂魄，意志精神，除执受身，余皆涉入，互为宾主。忽于空中，闻说法声，或闻十方，同敷密义，此名精魄，递相离合，成就善种，暂得如是，非为圣证。不作圣心，名善境界；若作圣解，即受群邪。<span lang="EN-US"></span></span></b></p>
<p>此第三精魄离合。行人又以此禅定心中，精细研究，内身外境，悉皆虚融，较之第一只能外通，第二但能内彻，此次身境虚融，足见定力增胜耳。其时魂魄意志精神，医经谓：魂藏于肝，魄藏于肺，意藏于脾，志藏于胆，或曰左肾，再俟考证，精藏于肾，神藏于心，除彼能执受之身根，为一身之总，安然无改，此之魂魄意志精神，为所执受，故皆涉入。</p>
<p>《指掌疏》，以六气释之。良以人禀天地之气，天地之气有六，所谓阴、阳、晦、明、风、雨，人亦应有，所谓魂、魄、意、志、精、神。言气之上升者为魂，下沉者为魄，宛似阴阳二气；气之敛静者为志，气之散动者为意，宛似天地晦明之气；气之充和者为神，气之浸润者为精，宛似天地风雨二气。但唯一身言之。<span>&nbsp; </span>余皆涉入，互为宾主者。魂本上升，而竟下沉，则魂为宾，而魄为主；魄本下沉，而竟上升，则魄为宾，而魂为主；余四涉入，例此可知。若更约魂涉于五，则五皆为主，而魂为宾；魄等涉五亦然；故曰互为宾主。&nbsp; 忽于空中，闻说法音者，此一处说也。或闻十方，同敷秘密了义者：此各处说也。夫根身内境，魂魄互相涉入，空与十方外境，说法竟能得闻，此正由精研妙明，定力增胜，故得内外虚融也。此名精魄，递相离合者：或精离本位，而合于魂，或魂离本位，而合于精等；离则出本位，合则入他位；此名精魄等递互离合之意。成就善种者：所谓夙昔闻熏，善因种习，自能发挥，有所闻也。暂得如是非为圣人之实证，一证永证也。余准上可知。</p>
<p><span style="color:#333399">癸四<span lang="EN-US">&nbsp;&nbsp;境变佛现</span></span></p>
<p><b><span style="color:teal">又以此心，澄露皎彻，内光发明，十方遍作，阎浮檀色，一切种类，化为如来，于时忽见，毗卢遮那，踞天光台，千佛围绕，百亿国土，及与莲华，俱时出现；此名心魂，灵悟所染，心光研明，照诸世界，暂得如是，非为圣证。不作圣心，名善境界；若作圣解，即受群邪。<span lang="EN-US"></span></span></b></p>
<p>此第四境变佛现。行人又以此禅定心中，精研功胜，妙心益明，澄露皎彻，似始觉之智，定光融透也。内光发明，似本觉之理，心光显现也。十方无情世界，遍作阎浮檀紫金之色。一切有情种类，尽化诸佛如来，此则山河大地，应念化成无上知觉之先兆也。虽现此境，观照不息，功用增上，法、报、化三身圆显耳。于时忽见，毗卢遮那，此云遍一切处，即法身佛也。踞天光台，《梵网经》云：尔时莲华台藏世界，赫赫天光，师子座上，卢舍那佛。此云光明遍照，即报身佛也。天光即赫赫天光师子座，台即莲华台藏世界，座依于台，故云天光台也。千佛围绕者：偈云：周匝千华上，复现千释迦，一华百亿国，一国一释迦，即化身佛也。及与莲华，俱时出现者：莲华，即佛所坐之莲华，虽不言释迦，可以意会释迦与莲华，俱时出现，依正庄严，莫不具足，此上即圆显三身之先兆也。此名心魂灵悟所染者：此乃是心魂，夙昔曾闻《华严》、《梵网》、《维摩》等经，闻熏灵悟所染，今于反闻妙定之中，心光研究发明，照诸世界，暂得如是，不久便失，非为圣证，一证永证，亘古常然也。余准上可知。</p>
<p><span style="color:#333399">癸五<span lang="EN-US">&nbsp;&nbsp;空成宝色</span></span></p>
<p><b><span style="color:teal">又以此心，精研妙明，观察不停，抑按降伏，制止超越，于时忽然十方虚空，成七宝色，或百宝色，同时遍满，不相留碍；青黄赤白，各各纯现，此名抑按，功力逾分，暂得如是，非为圣证。不作圣心，名善境界；若作圣解，即受群邪。<span lang="EN-US"></span></span></b></p>
<p>此第五空成宝色。行人又以此禅定心中，精细研究，妙明闻性，观察不停者：反闻照性，绵密无间，皆观察义，此属于慧。抑按降伏者：抑止自心，按令不动，即所谓降伏其心，皆抑按义，此属于定。制止超越者：制止，即为抑按；超越，恐定力超于慧力，故制止之，使得定慧均等，中中流入。如车之两轮，务必平均，不致倾覆也。<span>&nbsp; </span>于时忽然之间，十方虚空，成七宝色，或百宝色，虽然同时，各各遍满，而且诸色，不相留滞隔碍也。或青黄赤白，各各纯一而现，曾无混杂也。此名抑按，功力逾分，抑按即制止，功力逾于常分，即是超越，此为定力胜于慧力，逼拶之极，焕然而现，暂得如是，不久便息，非为圣证，一现永现也。《宝镜疏》云：前见金界，及如来者，乃为色变；此见空成宝色者，乃为空变。然此色空，俱属色法，皆眼对之境，今既云变，则知色阴，逮亦不久，而将破矣。余准上可知。</p>
<p><span style="color:#333399">癸六<span lang="EN-US">&nbsp;&nbsp;暗中见物</span></span></p>
<p><b><span style="color:teal">又以此心，研究澄彻，精光不乱，忽于夜半，在暗室内，见种种物，不殊白昼，而暗室物，亦不除灭，此名心细，密澄其见，所视洞幽，暂得如是，非为圣证。不作圣心，名善境界；若作圣解，即受群邪。<span lang="EN-US"></span></span></b></p>
<p>此第六暗中见物。行人又以此禅定心中，研究妙明，所谓心若沉没，以观起之，令定慧均等。澄彻者：澄静其心，照彻前境，所谓静极光露也。精光不乱者：心光凝定，不为明暗之所动乱。忽于夜半，在暗室内，见种种物，非室内之物，乃暗中出现之物，不殊白昼，分明显现，而暗室物，依然如故，亦不除灭。此名心光密澄其见，幽隐发露之时故得所视，洞彻幽暗，暂得如是，非为圣证。《正脉》云：曾闻有人，在静室中，忽见一人，自地而出，一人从壁中来，对语良久，各没原处。又有三五裸形人，高二尺许，窃室中米，傍若无人也。余准上可知。</p>
<p><span style="color:#333399">癸七<span lang="EN-US">&nbsp;&nbsp;身同草木</span></span></p>
<p><b><span style="color:teal">又以此心，圆入虚融，四肢忽然，同于草木，火烧刀斫，曾无所觉。又则火光，不能烧爇，纵割其肉，犹如削木，此名尘并，排四大性，一向入纯，暂得如是，非为圣证。不作圣心，名善境界；若作圣解。即受群邪。<span lang="EN-US"></span></span></b></p>
<p>此第七身同草木。行人又以此禅定心中，反闻功胜，内身外境，无不虚融，是谓圆入，忘身如遗。四肢有情之体，草木无情之物，以有情者，同于无情故，虽经火之烧，刀之斫，曾无所觉知。又则火光，纵使焚烧，不能令爇，刀割其肉，犹如削木相似，此名诸尘并销，四大排遣。一向入纯者：即一向反闻专切，纯觉遗身，故曰入纯曾无伤触也。此不过暂得如是，非为圣证，一证永证也。余准上可知。</p>
<p><span style="color:#333399">癸八<span lang="EN-US">&nbsp;&nbsp;遍见无碍</span></span></p>
<p><b><span style="color:teal">又以此心，成就清净，净心功极，忽见大地，十方山河，皆成佛国，具足七宝。光明遍满；又见恒沙，诸佛如来，遍满空界，楼殿华丽；下见地狱，上观天宫，得无障碍。此名欣厌。凝想日深，想久化成，非为圣证。不作圣心，名善境界；若作圣解，即受群邪。<span lang="EN-US"></span></span></b></p>
<p>此第八遍见无碍。行人又以此禅定心中，精研妙明，成就清净之心，纯一无杂，而净心观照功极，则净极光通，忽见同居净土也。大地十方山河，皆成佛国，具足七宝，光明遍满者：七宝交辉，自然朗彻。又见恒沙诸佛如来，遍满空界，楼殿华丽者：上国土为总报，既七宝交辉，此楼殿为别报，自应庄严华丽也。</p>
<p>下见地狱，上观天宫，得无障碍者：此忽见同居秽土，地狱天宫，一一亲见，无有障碍也。此名欣厌，凝想日深，非今定中，作是觉观，盖是平日，闻诸经教，或说净土、秽土，随起欣净厌秽之心，想久熏习成种。今于定中，反闻逼极，心光所灼，故悉发现。虽说化成，亦非虚境；虽是实境，亦同幻化耳，非为圣证，一得永得也。余准上可知。</p>
<p><span style="color:#333399">癸九<span lang="EN-US">&nbsp;&nbsp;遥见遥闻</span></span></p>
<p><b><span style="color:teal">又以此心，研究深远，忽于中夜，遥见远方，市井街巷，亲族眷属；或闻其语。此名迫心，逼极飞出，故多隔见，非为圣证。不作圣心，名善境界；若作圣解。即受群邪。<span lang="EN-US"></span></span></b></p>
<p>此第九妄见妄闻。行人又以此禅定心中，研究深远者：《指掌疏》云：妄究妙明，以求深远之境也。中夜正暗，不应有见。今云忽于中夜能见者，显暗不能蔽。且遥见远方者：显境不能隔。此正色阴将开，见性将圆之兆。<span>&nbsp; </span>市井街巷者：交易之区曰市，汲水之处曰井，通衢正路曰街，旁通曲街曰巷。亲族眷属者：内外六亲，族姓男女等。或闻其语者：见闻虽异，同一精明，今见性将圆，闻性亦尔。</p>
<p>《正脉》云：言中夜者：偏取心境俱静时也。但多在此时，未必局定也。此则显然，是为实境，余亦亲见。河南常僧在潞，偶然静坐，忽见乡间市井宛然，见其兄于路，被官责打，此是白昼，计其时日。不久乡人至潞，问之乃分毫不爽。此必宿世，禅定善根故，偶遇如此，惜其僧不知自重也。此名禅定迫心，迫到极处，遂令心光飞出，故多隔见，于黑暗遥远之处，皆能见闻。非为圣证，不过偶尔如是，非同天眼，心闻之可比也。余准上可知。</p>
<p><span style="color:#333399">癸十<span lang="EN-US">&nbsp;&nbsp;妄见妄说</span></span></p>
<p><b><span style="color:teal">又以此心，研究精极，见善知识，形体变移，少选无端，种种迁改，此名邪心，含受魑魅，或遭天魔，入其心腹，无端说法，通达妙义，非为圣证。不作圣心，魔事销歇；若作圣解，即受群邪。<span lang="EN-US"></span></span></b></p>
<p>此第十妄见妄说。以上九科，皆行人反闻照性，于定心中，逼极所发，各种境界，不作圣心，名善境界；若作圣解，即受群邪。今第十科，是行人重重透过前之九科，方能到此。又以此心，研究到至精至极之处，正是与诸圣，心精通吻之时，而色阴将破，魔界振裂，而魔心动怒，故来扰乱耳。由此而始，见善知识者：乃行人静中，自见其身，作善知识。且自观形体，迁变改移，或变佛身，或化菩萨，或现天龙鬼神，男女等像。少选无端者：时之最短，不假因由，现神现通，种种迁改。此四句先示其相，后二句乃明其故，此名邪心。含受魑魅者：行人防心不密，领受妄境，或邪种含藏于心，定中发现，究属虚影非实。<span>&nbsp; </span>或遭天魔，入其心腹者：此二句先明其故，魔王暗入行人心腹，持其心神。无端说法通达妙义者：此二句乃示其相，魔令行人，无端说法，发其狂慧，通达无边妙义，即行人自说，而魔力持之使然，非为真实心开，得其果证。不作证圣之心，魔事自然消散歇灭无有。如前文云：当处禅那，觉悟无惑，则彼魔事，无奈汝何，设或稍作证圣之解，即受群邪惑乱，而无可哀救矣！</p>
<p>《宝镜疏》云：然上十种，皆依境起：一、身能出碍者，由观照力，使心精流溢，故能出碍。二、内彻拾虫者：由心融内彻，故蛲蛔可舍。三、精魄离合者：承上外溢内彻之力，故神魂互涉，所以有闻。四、境变佛现者：由上精魄，互为宾主，染此灵悟，故见佛现。五、空成宝色者：观察过越，逼拶至极，是以虚空，忽现诸色。六、暗中见物者：由定心澄彻，精光不乱，故于暗中，能见诸物。七、身同草木者：由定力排并，故四大虚融，烧斫无觉。八、遍见无碍者：由欣厌日深，净心功极，故十方上下，见无障碍。九、遥见遥闻者：由观照力，迫心飞出，故多隔见。十、妄见妄说者：由邪心含魅遭魔，故有妄见妄说。则前九皆明定力，而此第十乃言魔事者，以定力欲成，色阴将破，此所以为动魔之端也。二中间十境竟。</p>
<p><span style="color:#333399">壬三<span lang="EN-US">&nbsp;&nbsp;结害嘱护&nbsp;&nbsp;分三&nbsp;&nbsp;&nbsp;&nbsp;癸初&nbsp;&nbsp;示因交互&nbsp;&nbsp;&nbsp;&nbsp;二&nbsp;&nbsp;迷则成害&nbsp;&nbsp;&nbsp;&nbsp;三&nbsp;&nbsp;嘱令保护&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如是十种，禅那现境，皆是色阴，用心交互，故现斯事。<span lang="EN-US"></span></span></b></p>
<p>初出由警惕。谓此禅那，所现十境，皆是行人，于色阴中，见理未彻，正定未纯，但以禅观与妄想，两相交战，互为胜负。若是禅观暂胜妄想，故得心光泄露，善境发现；若妄想复胜禅观，须臾即隐，境界如初，故现斯事。后皆仿此。</p>
<p><span style="color:#333399">壬二<span lang="EN-US">&nbsp;&nbsp;迷则成害</span></span></p>
<p><b><span style="color:teal">众生顽迷，不自忖量，逢此因缘，迷不自识，谓言登圣，大妄语成。堕无间狱。<span lang="EN-US"></span></span></b></p>
<p>众生秉性顽钝，遇事迷暗，不自己惟忖思量，而我博地凡夫，岂能忽获圣应？逢此十种因缘，暂现即隐，非同圣人实证。迷暗无知，不自觉识；但是禅那现境，谓言登圣，是未得谓得，未证言证，大妄语成，堕无间狱中，经无量劫，受害无已，以示警惕意耳。</p>
<p><span style="color:#333399">壬三<span lang="EN-US">&nbsp;&nbsp;嘱令保护</span></span></p>
<p><b><span style="color:teal">汝等当依，如来灭后，于末法中，宣示斯义，无令天魔，得其方便，保持覆护，成无上道。<span lang="EN-US"></span></span></b></p>
<p>汝等当依吾言，如来灭度之后，正像已过，于末法中，魔强法弱，道高一尺，魔高一丈，亟须宣示斯义，或结集流通，或现身说法，令末法修行，咸知预防，无令天魔得便，乘间而入，为害非细，故以无令嘱之。保持者，保持末法；覆护者，覆护正修，而得渐次证入，成无上菩提之道也。透过如上十境，色阴破，而根性显，进破受、想、行、识四阴。六结解而圆通证矣。</p>
<p>《宝镜疏》云：须知以上十境，乃至后文，四十种魔，皆是世尊，拈其大概，以示初心，非五阴定是此类，而不可变易也；亦非决有此定数，而不可增减也；但看行人之用心如何耳。初色阴魔相竟。</p>
<p><span style="color:#333399">辛二<span lang="EN-US">&nbsp;&nbsp;受阴魔相&nbsp;&nbsp;分三&nbsp;&nbsp;&nbsp;壬初&nbsp;&nbsp;具示始终&nbsp;&nbsp;&nbsp;&nbsp;二&nbsp;&nbsp;中间十境&nbsp;&nbsp;&nbsp;&nbsp;三&nbsp;&nbsp;结害嘱护&nbsp;&nbsp;壬初分二&nbsp;&nbsp;&nbsp;&nbsp;癸初&nbsp;&nbsp;始修未破区宇&nbsp;&nbsp;&nbsp;二&nbsp;&nbsp;终破显露妄源&nbsp;&nbsp;&nbsp;&nbsp;癸初分二&nbsp;&nbsp;&nbsp;&nbsp;子初&nbsp;&nbsp;蹑前色阴尽相&nbsp;&nbsp;&nbsp;二&nbsp;&nbsp;状示受阴区宇&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！彼善男子，修三摩提，奢摩他中，色阴尽者，见诸佛心，如明镜中，显现其像。<span lang="EN-US"></span></span></b></p>
<p>此通明受阴始终之境。彼善男子，蹑前透过色阴十境之人，或备经，或不备经，总以不为所惑，透过前境，色阴破而根性显，仍复精研，故曰修三摩提，望色阴为终修，望受阴为始修也。奢摩他中者：微密观照，即动静二相，了然不生也。前如明目人，处大幽暗，到此遍成光明，名色阴尽，后皆仿此说之。<span>&nbsp; </span>见诸佛心，如明镜中，显现其像：环师谓：诸佛心，即我妙觉明心是也。众生迷暗，向外驰求，终不能见；今色阴云开，于自心显现，岂不亲切明白，故喻如镜中现像；妙觉明心，不从人得也。此判位，当在相似位，前色阴十境，是观行位，有判名字位者，非也。</p>
<p><span style="color:#333399">子二<span lang="EN-US">&nbsp;&nbsp;状示受阴区宇</span></span></p>
<p><b><span style="color:teal">若有所得，而未能用，犹如魇人，手足宛然，见闻不惑，心触客邪，而不能动，此则名为，受阴区宇。<span lang="EN-US"></span></span></b></p>
<p>若有所得者：即相似证也。意谓虽见本有，妙觉明心，若有所得其体，而未能发自在用也。若有所得：合上喻，虽见佛心，如镜中像。而未能用：合上喻镜像虽现，而不能动作自由也。恐犹未明，故复以魇人喻之。喻行人为受阴所覆也。手足宛然，见闻不惑者：合若有所得也，虽为受阴所覆，而自心本具佛心，所有德相宛然，智慧不惑也。心触客邪，而不能动者：合未能用也。客邪，指魇魅鬼所著，心虽明了，力不自由。此则名为，受阴区宇：如才出一屋，又入一屋，故名受阴区宇也。初始修未破区宇竟。</p>
<p><span style="color:#333399">癸二<span lang="EN-US">&nbsp;&nbsp;终破显露妄源</span></span></p>
<p><b><span style="color:teal">若魇咎歇，其心离身，反观其面，去住自由，无复留碍，名受阴尽；是人则能，超越见浊，观其所由，虚明妄想，以为其本。<span lang="EN-US"></span></span></b></p>
<p>前受阴所覆，如人被魇，今受阴既尽，若魇咎顿歇也。其心离身四句，即能发自在用也。良由众生，自从无始以来，一迷为心，决定惑为色身之内，心本不局身中，由迷执故，非局而局，生局现阴，死局中阴，无时不局于身，安有离身之自由分哉？今受阴才尽，其心便得离身，且能反观其面，而得意生身，去住自由，无复滞留隔碍也。《正脉》云：当知此不同坐脱，而不能复来者；彼但于前幽暗位中，凭定力以坐脱耳。所以九峰不许泰首座也。</p>
<p>名受阴尽者：此当圆通，闻所闻尽也。问：色阴先尽，云何复有身面？答：所言尽者，但尽其阴，非尽其色，若必令尽色，则色阴尽者，岂全同无色界耶？是人则能，超越见浊者：此经前见浊文云：汝身现抟四大为体，四性壅令留碍，四大旋令觉知，相织妄成，名为见浊；今受阴既尽，性大不织，身见亦亡，故能超越。观受阴之所由生，领纳前境，虚以发明，颠倒妄想，以为其本；纵具苦乐等名，曾无实体也。初具示始终竟。</p>
<p><span style="color:#333399">壬二<span lang="EN-US">&nbsp;&nbsp;中间十境&nbsp;&nbsp;分十&nbsp;&nbsp;&nbsp;&nbsp;癸初&nbsp;&nbsp;抑己悲生&nbsp;&nbsp;至十著有恣淫&nbsp;&nbsp;癸初分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">阿难！彼善男子，当在此中，得大光耀，其心发明，内抑过分，忽于其处，发无穷悲，如是乃至，观见蚊虻，犹如赤子，心生怜愍，不觉流泪。<span lang="EN-US"></span></span></b></p>
<p>此下别示，受阴十种魔境。此第一抑己悲生，抑责自己，悲愍众生，行人修定，当在色阴已尽，受阴未破之中。得大光耀者：即指前十方洞开，无复幽暗，虚明体露，故以大光耀称之。其心发明者：即指见诸佛心，如镜现像，不知尚为受阴所覆，未能发自在用；谓心既同佛，悟得一切众生，本具光明妙心，枉受沦溺，却乃自责，不早发度生之心，故曰内抑；若一向如此，是为过分。忽于其处，发无穷悲者：谓忽于有众生之处，发同体大悲之心，悲哀不能自己；如是乃至，观见蚊虻，皆如赤子，小儿始生，赤色未退，咸生怜愍之心，不觉流泪，即堕爱见矣！如是展转过甚，未免招致魔附也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名功用，抑摧过越，悟则无咎，非为圣证；觉了不迷，久自消歇。<span lang="EN-US"></span></span></b></p>
<p>此名有功用心，抑责摧伤，过於越分，以致成悲。若能速悟，则无过咎，非是圣人，实证同体大悲境界；从此觉了不迷，渐悟渐止，还复正念，久自消歇矣。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有悲魔，入其心腑，见人则悲，啼泣无限，失于正受，当从沦坠。<span lang="EN-US"></span></span></b></p>
<p>若作圣证之解，自谓同佛大悲，自以为是，悲愍不止，则有悲魔，入其心腑，见人则悲，啼泣无限，遂失正受，而成邪受，种种颠倒，非惟不能增进，定当从此沦坠矣。初抑己悲生竟。</p>
<p><span style="color:#333399">癸二<span lang="EN-US">&nbsp;&nbsp;扬己齐佛&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">阿难！又彼定中，诸善男子，见色阴消，受阴明白，胜相现前，感激过分，忽于其中，生无限勇，其心猛利，志齐诸佛，谓三僧祗，一念能越。<span lang="EN-US"></span></span></b></p>
<p>此第二扬己齐佛。誉扬自己，顿齐诸佛，又彼进修，禅定之中，诸善男子，见色阴已消，如脱去第五重衣服。受阴明白者：露出一种虚明境界，如现出第四重衣服也。胜相现前者；如见佛心，镜中现像。感激过分者：谓一向虽闻，心即是佛，尚未亲见，今色阴既尽，亲证实见，故生感激之心，虽属好念，然而过分，忽于其中，生无限勇气，其心猛而且利，其志顿齐诸佛，谓诸佛修成佛位，必经三大阿僧祗劫，我今一念，即能超越，一念不生，即如如佛也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名功用，陵率过越，悟则无咎，非为圣证，觉了不迷，久自消歇。<span lang="EN-US"></span></span></b></p>
<p>此名功用太锐，志欲陵跨佛乘，轻率自任，未免过分越理。若悟尚为受阴所覆，依旧逆流照性，则无过咎。非为圣人，实证境界，觉了不迷，渐悟渐止，还复正念，久自消歇矣。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有狂魔，入其心腑，见人则夸，我慢无比，其心乃至，上不见佛，下不见人，失于正受，当从沦坠。<span lang="EN-US"></span></span></b></p>
<p>若使作为圣证之解，则有狂魔，得其方便，乘间而入其心腑，摄其神识。见人则矜夸己德，我慢无比，因我起慢，无有比伦，其心乃至，超略三乘贤圣。上不见佛者：纵使成佛，尚要经历三祗，何如我之一念顿超乎？下不见人者：下至一切众生，不悟本来是佛，岂能知我所证乎？由此失于正受，起诸邪见，当从沦坠矣。二扬己齐佛竟。</p>
<p><span style="color:#333399">癸三<span lang="EN-US">&nbsp;&nbsp;定偏多忆&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，前无新证，归失故居，智力衰微，入中隳地，迥无所见，心中忽然，生大枯渴，于一切时，沉忆不散，将此以为，勤精进相。<span lang="EN-US"></span></span></b></p>
<p>此第三定偏多忆。又彼进修禅定之中，诸善男子，见色阴已消，受阴明白，前无新证，归失故居者：向前，则受阴未破，无有新证之境；退归，则色阴已尽，而失故居之所。当此之时，但应定慧等持，方能无失。今则定强慧弱，故曰智力衰微。入中隳地者：在此色受两楹之中，进退两难之际，二念俱隳，进既不能，退亦不得，自是迥然一无所见，由此定心之中，无智慧相资也。所以忽然，生大枯渴，如枯待雨，如渴待水，于一切时，沉静其心，忆念中隳之境，时刻不敢散乱；意谓沉忆之久，必有所得。遂即以此为勤勇无间，乃是精进之相，可破受阴也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名修心，无慧自失，悟则无咎，非为圣证。<span lang="EN-US"></span></span></b></p>
<p>此名修心，偏用定力，无有智慧相资，自失方便，悟知定强慧弱，故改沉忆枯渴，一旦顿舍沉忆，定慧等持，则无过咎。非为圣人，实证境界，前后坐断，中亦不立也。文缺觉了不迷，久自消歇两句，谅抄写者之漏落也。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则众忆魔，入其心腑，旦夕撮心，悬在一处，失于正受，当从沦坠。<span lang="EN-US"></span></span></b></p>
<p>若以沉忆，作为证圣之解，则有忆魔，乘间而入心腑，拘其神识；故令旦夕撮心，悬在一处者：谓日夜撮取其心，悬挂在一处，即中隳地，沉忆不散，失于正受，无慧自济，当从沦坠矣。三定偏多忆竟。</p>
<p><span style="color:#333399">癸四<span lang="EN-US">&nbsp;&nbsp;慧偏多狂&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，慧力过定，失于猛利，以诸胜性，怀于心中，自心已疑，是卢舍那，得少为足。<span lang="EN-US"></span></span></b></p>
<p>此第四慧偏多狂。又彼进修，禅定之中，诸善男子，见色阴消，受阴明白。慧力过定，失于猛利者：谓慧强定弱，失于过猛过利。以诸胜性，怀于心中者：以见心佛一如，自性本来是佛，故曰胜性。恒作是念，怀于心中，此是过于尊重己灵；即古德所谓：太尊贵生也。自心已疑，是卢舍那者：自己心中，恒常怀疑，己身即是卢舍那，不假修成也。得少为足者：于五阴中，才透过色阴十境，色消受现，便以佛自任。讵非得少为足耶？</p>
<p>《正脉》问：宗门皆言，本来是佛，不待修证，何不为过？答：祖师为人，惟执修成，孤负己灵，故抑扬之耳。然亦有时令人，大死一番，竿头进步，极尽今时，如是一类之语，不可胜纪，何尝偏重己灵，全拨修证哉。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名用心，忘失恒审，溺于知见，悟则无咎，非为圣证。<span lang="EN-US"></span></span></b></p>
<p>此名用心偏僻定力微弱，忘失恒常审察，自己分位。溺于知见者：一味过信身中，自有如来知见，执性碍修，故至于此。若能省悟，色阴才破，受阴方现，如镜现像，不能得用，依旧进修本定，则无过咎，非为圣证。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有下劣，易知足魔，入其心腑，见人自言，我得无上第一义谛，失于正受，当从沦坠。</span></b></p>
<p>设若作为圣证之解，以舍那自任，迷不知返，则有下劣易知足魔，乘间入其心腑，摄其神识。见人则言，我已得无上菩提，第一义谛之理。失于正受，心随魔变，当从沦坠矣。四慧偏多狂竟。</p>
<p><span style="color:#333399">癸五<span lang="EN-US">&nbsp;&nbsp;历险生忧&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，所证未获，故心已亡，历览二际，自生艰险，于心忽然，生无尽忧，如坐铁床，如饮毒药，心不欲活，常求于人，令害其命，早取解脱。<span lang="EN-US"></span></span></b></p>
<p>此第五历险生忧。又彼进修，禅定之中，诸善男子，见色消受现，新进未获，故心已亡者：受阴显现，而未能用，故曰新进未获。色阴破尽，至此无余，故曰故心已亡。历览二际，自生艰险者：谓经历遍览前后二边际相，无所用心，自生怖畏，进退维艰，如临危险之处。于心忽然，生无尽忧愁。如坐铁床，如饮毒药者：譬如坐卧铁床，饮食俱各不安。心不欲活，恨不速死，以至求人害命，早取解脱也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名修行，失于方便，悟则无咎，非为圣证。<span lang="EN-US"></span></span></b></p>
<p>此名有心修行，恐惧过甚，失于智慧观照之方便。悟知改过忘忧，则无过咎，自可复归本修，非为圣证境界。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有一分，常忧愁魔，入其心腑，手执刀剑，自割其肉，欣其舍寿；或常忧愁，走入山林，不耐见人。失于正受，当从沦坠。<span lang="EN-US"></span></span></b></p>
<p>设若作圣证之解，以舍命为解脱，魔得其便，则有一分，常忧愁魔，乘间入其心腑，增其忧愁，手执刀剑，自割其肉，欣其舍寿速死，早取解脱。或有轻微，常怀忧愁，走入山林，深厌世故，不耐见人。失于正受，妄起邪念，当从沦坠。五历险生忧竟。</p>
<p><span style="color:#333399">癸六<span lang="EN-US">&nbsp;&nbsp;觉安生喜&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，处清净中，心安隐后，忽然自有，无限喜生，心中欢悦，不能自止。<span lang="EN-US"></span></span></b></p>
<p>此第六觉安生喜。又彼进修，禅定之中，诸善男子，见色阴消，无有质碍，十方洞开，得大光耀，受阴已现，心地虚明，睹见佛心，如镜中像。处清净中者：一尘不染，恒常清净，处此境界，心安隐后，忽然自有，无限欢喜之心生。不能自止者：将谓得大自在，心中欢悦，不能自止。此宗门下之大忌也。祖云：设有悟证，快须吐却，即此之谓也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名轻安，无慧自禁，悟则无咎，非为圣证。<span lang="EN-US"></span></span></b></p>
<p>此名定心成就，暂发轻安，身心快乐，莫可言喻。无有智慧，不能自禁。若能觉悟返悔，则无过咎。非为圣人，实证境界也。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有一分，好喜乐魔，入其心腑，见人则笑，于衢路傍，自歌自舞，自谓已得，无碍解脱，失于正受，当从沦坠。<span lang="EN-US"></span></span></b></p>
<p>设若作为圣证之解，则有一分，好喜乐魔，乘间而入心腑，自谓圣心乐道，应当如是。见人则笑，恣情纵意，于衢路傍，歌舞自娱，将谓已得自在，无碍解脱。失于正受，妄起邪念，当从沦坠矣。六觉安生喜竟。</p>
<p><span style="color:#333399">癸七<span lang="EN-US">&nbsp;&nbsp;见胜成慢&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，自谓已足，忽有无端，大我慢起，如是乃至，慢与过慢，及慢过慢，或增上慢，或卑劣慢，一时俱发，心中尚轻十方如来，何况下位声闻缘觉。<span lang="EN-US"></span></span></b></p>
<p>此第七见胜成慢。又彼进修，禅定之中，诸善男子，见色消受现，以为诸妄已尽，一真已圆，故自谓已足，即自满自高之意，将必以我为胜，故致无端，忽有大我慢起。言我慢者，乃因我起慢，如言我即是佛，我得无上涅槃等，故称为大。若果有实证，是为有端，今未证言证，是为无端。依此我慢，恃己凌他，高举为性，以为七慢之总。</p>
<p>七慢者：《开蒙》云：单慢、过慢、慢过慢、增、邪、我、卑也。彼释云：于劣计己胜，于等计己等，为单慢。于胜计己等，于等计己胜，为过慢。于胜计己胜，为慢过慢。未得谓得，计劣己多，为增上慢。自全无德，谓己有德，为邪慢。对多胜者，自甘劣少，不敬不求，为卑劣慢也。<span>&nbsp; </span>七慢一时俱发，此比前慧偏多狂更甚；彼但谓本来同佛而已，此则更谓超越诸佛。心中尚轻十方一切如来，何况小乘声闻缘觉，此即邪慢。尚轻如来，不礼佛寺也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名见胜。无慧自救，悟则无咎，非为圣证。<span lang="EN-US"></span></span></b></p>
<p>此名唯见己灵尊胜，慢气所使，起诸慢心，且无智慧，自救其病。设若能用慧照观察，观诸法性平等，尚不见有众生可慢，安敢慢诸十方圣贤哉？悟则无咎，非为圣人，实证境界。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有一分，大我慢魔，入其心腑，不礼塔庙，摧毁经像，谓檀越言：此是金铜，或是土木，经是树叶，或是毡华，肉身真常，不自恭敬，却崇土木，实为颠倒其深信者，从其毁碎，埋弃地中，疑误众生，入无间狱，失于正受，当从沦坠。<span lang="EN-US"></span></span></b></p>
<p>若终执迷，作为圣证之解者，则有一分大我慢魔，乘间而入心腑，摄其神识，恣其所为，不礼塔庙，摧毁经像。或谓檀越言：佛像是金、铜、土、木，肉身为活佛真常，经典是树叶毡华，自说为向上真宗，不自恭敬，却崇土木，实为颠倒，大言不惭，疑误一切。其深信者，从其毁碎埋弃地中，造无量罪，魔教害人，入无间狱。失于正受而起邪受，当从沦坠。《正脉》问：祖师门下，呵佛骂祖，何以异此？答：祖师极欲人悟一性平等，心外无佛，剿绝佛见而已，岂真增长高慢，反失平等哉？<span>&nbsp; </span>合辙问：临济不礼祖塔，丹霞之烧木佛，德山说一大藏教，如拭涕帛。岩头说祖师言句，是破草鞋，非大我慢乎？答：此为执外求，而不达自心，执言教而不肯进修者，故作峻厉之语，而激之，实一片真慈，谁曰慢心？若使祖师，真有慢心，则亦不免泥犁，况其他乎？七见胜生慢竟。</p>
<p><span style="color:#333399">癸八<span lang="EN-US">&nbsp;&nbsp;慧安自足&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，于精明中，圆悟精理，得大随顺。其心忽生，无量轻安，己言成圣，得大自在。<span lang="EN-US"></span></span></b></p>
<p>此第八慧安自足。又彼进修，禅定之中，诸善男子，色消受现，于精明中，圆悟精理者：精明即是自心，识精元明之中，圆悟至精之理，即是佛心；谓于自心中，亲见佛心是也。得大随顺者：既见佛心，则得大无碍，莫不随心顺意者矣。其心忽生，无量轻安者：回观色阴既消，超然无累，离诸粗重染垢故，忽生无量轻安也。己言成圣，得大自在者：因见受阴显现，如镜现像，莹然朗彻，己言自己成圣，自心佛心，无二无别，勿劳再修，得大解脱自在也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名因慧，获诸轻清，悟则无咎，非为圣证。<span lang="EN-US"></span></span></b></p>
<p>此名因慧：谓因于精明之中，圆悟精理之慧，获诸轻安清净之境，离诸粗重之相。此但一时豁悟，何足自满？受阴尚未曾破，还依本修，庶无过咎，非为圣人，实证境界矣。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有一分，好轻清魔，入其心腑，自谓满足，更不求进，此等多作无闻比丘，疑误众生，堕阿鼻狱，失于正受，当从沦坠。<span lang="EN-US"></span></span></b></p>
<p>若作圣证之解者，则有一分好轻清魔，乘间入其心腑。好轻清魔者：如世有不依正觉，修三摩提，一向摄念静坐，稍获轻清，生自足想，死而不化，年老成魔，入其心腑，持其神识。自谓功行已满，福慧已足，更不再求增进矣。此等众生，不肯亲近知识，请求开示，多作无想天中，无闻比丘，未证言证，及至命终，受生相现，毁谤佛法嫌人，或令人闻而生疑，从谤生误，以谤法因，断菩提种，故曰堕无间狱。失于正受，而起诸邪受，当从沦坠矣。八慧安自足竟。</p>
<p><span style="color:#333399">癸九<span lang="EN-US">&nbsp;&nbsp;著空毁戒&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，于明悟中，得虚明性，其中忽然，归向永灭，拨无因果，一向入空，空心现前，乃至心生，长断灭解。<span lang="EN-US"></span></span></b></p>
<p>此第九著空毁戒。又彼进修禅定之中，诸善男子，见色消受现，于明悟中；即十方洞开，豁然无碍，观受阴虚明之性，廓尔显现，无法可得，于其心中，忽然生起，空净之念，永沉断灭，遂致拨无因果，从此不假修为，上无佛道可成，下无众生可度，一向入空，断空之心现前，乃至心生长远断灭之解，即归向永灭也。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">悟则无咎，非为圣证。<span lang="EN-US"></span></span></b></p>
<p>《指掌疏》云：按前后诸科，此处皆有此名等语，惟此科独缺，或是笔授脱漏，今准前后，撮略本科中意，而补足之，亦不敢自以为是，俟高明者更辨之。此名定心沉没，失于照应。此名定心，沉空滞寂，未免过于沉没，失于慧照观察。悟此断空非是，仍依本修，则无过咎。非是圣人实证真空境界。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有空魔，入其心腑，乃谤持戒，名为小乘；菩萨悟空，有何持犯？其人常于，信心檀越，饮酒啖肉，广行淫秽，因魔力故，摄其前人，不生疑谤，鬼心久入，或食屎尿，与酒肉等，一种俱空，破佛律仪，误入人罪，失于正受，当从沦坠。<span lang="EN-US"></span></span></b></p>
<p>若以断灭空，作为圣证之解，则有空魔，乘间入其心腑，持其神识，乃谤持戒，名为小乘道。且以大乘菩萨自居，谓大象不行于兔径，大雅不拘于小节；而菩萨但得悟空，何须持戒？虽饮酒食肉，无非解脱之场，诈伪贪淫，总是菩提之道，更有何持何犯之可得哉？其人常于信心檀越之前，饮酒啖肉，谓酒肉穿肠过，佛在心头坐；又复广行淫秽之事，谓淫怒痴，即戒定慧，因其魔附之力，摄其现前之人，谓是逆行，不生疑谤。鬼心久入者：魔鬼之心，入之既久，熏染已深，或食屎尿，与酒肉等一种净秽俱空，破佛所制戒律威仪，又以误言，入人于罪，失于正受，起诸邪受，当从沦坠。九著空毁戒竟。</p>
<p><span style="color:#333399">癸十<span lang="EN-US">&nbsp;&nbsp;著有恣淫&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;发端现相</span></span></p>
<p><b><span style="color:teal">又彼定中，诸善男子，见色阴消，受阴明白，味其虚明，深入心骨，其心忽有，无限爱生，爱极发狂，便为贪欲。<span lang="EN-US"></span></span></b></p>
<p>此第十著有恣淫。又彼进修，禅定之中，诸善男子，见色消受现，味其虚明者：由其虚明体性，深生味著，不能放舍，入于心骨，忽有无限爱心发生；以禅定中，自然妙乐，非世可比。爱极生润，情动发狂，欲境现前，不能自持，便成贪欲，不能自主。</p>
<p><span style="color:#333399">子二<span lang="EN-US">&nbsp;&nbsp;指名教悟</span></span></p>
<p><b><span style="color:teal">此名定境，安顺入心，无慧自持，误入诸欲，悟则无咎，非为圣证。<span lang="EN-US"></span></span></b></p>
<p>此名定境。安顺深入心骨，无有慧力，以自执持，致令爱极发狂，误入诸欲也。若以慧照观察，此是妙触受用，不生耽著，一悟则无过咎，非为圣人，实证境界。</p>
<p><span style="color:#333399">子三<span lang="EN-US">&nbsp;&nbsp;示迷必坠</span></span></p>
<p><b><span style="color:teal">若作圣解，则有欲魔，入其心腑。一向说欲，为菩提道；化诸白衣，平等行欲，其行淫者，名持法子，鬼神力故，于末世中，摄其凡愚，其数至百，如是乃至，一百二百，或五六百，多满千万，魔心生厌，离其身体，威德既无，陷于王难，疑误众生，入无间狱，失于正受，当从沦坠。<span lang="EN-US"></span></span></b></p>
<p>此魔附恣淫，文皆易解。今当辨明，上来所现十境，与色阴十境不同。色境从前向后，次第相生，透过一层，又现一层。《灌顶》云：色阴竖发是也。此之受阴，各别现起，所谓境同见异，随见起执成魔，《灌顶》云：受阴横开是也。以上十科，皆言失于正受，正受属定，邪受属魔，既失正受，必起邪受，故属魔业。一以内抑过分，发无穷悲。二以感激太过，生无限勇。三以智力衰微，而为沉忆。四以慧强定弱，反成卑劣。五历览二际，故生其忧。六觉得轻安，生无限喜。七以见胜，生大我慢。八以轻清，自生满足。九以著空，因而毁戒。十以著有，由是贪淫，故皆不出受阴之中，苦、乐、忧、喜、舍之五相也。二中间十境竟。</p>
<p><span style="color:#333399">壬三<span lang="EN-US">&nbsp;&nbsp;结害嘱护&nbsp;&nbsp;分三&nbsp;&nbsp;&nbsp;&nbsp;癸初&nbsp;&nbsp;示因交互&nbsp;&nbsp;&nbsp;&nbsp;二&nbsp;&nbsp;迷则成害&nbsp;&nbsp;&nbsp;&nbsp;三&nbsp;&nbsp;嘱令保护&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！如是十种，禅那现境，皆是受阴，用心交互，故现斯事。<span lang="EN-US"></span></span></b></p>
<p>乃呼当机，而告之曰：如是十种，禅那所现之境，皆是受阴未破，用心未善，理欲交战，互为胜负。如得大光耀，乃至得虚明性，皆观力胜妄想也。如发无穷悲，乃至无限爱生，皆妄想胜观力也。故现斯事。</p>
<p><span style="color:#333399">癸二<span lang="EN-US">&nbsp;&nbsp;迷则成害</span></span></p>
<p><b><span style="color:teal">众生顽迷，不自忖量，逢此因缘，迷不自识，谓言登圣，大妄语成，堕无间狱。<span lang="EN-US"></span></span></b></p>
<p>迷不自识者：如得大光耀，得虚明性等，不知何自而致。谓言登圣者：即未证言证，故曰大妄语成，堕无间狱。</p>
<p><span style="color:#333399">癸三<span lang="EN-US">&nbsp;&nbsp;嘱令保护</span></span></p>
<p><b><span style="color:teal">汝等亦当，将如来语，于我灭后，传示末法，遍令众生，开悟斯义，无令天魔，得其方便，保持覆护，成无上道。<span lang="EN-US"></span></span></b></p>
<p>汝等须将如来之语，传示末法，遍令修定者，开悟了知斯义，不为魔惑，得其方便，使得保持末法，覆护正修，以便渐次修证，而成无上之佛道也。二受阴魔相竟。</p>
<p align="right" style="text-align:right;text-indent:24.0pt;word-break:break-all">楞严经讲义第二十二卷终<span>&nbsp; </span></p>
