<p align="center" style="text-align:center"><b><span style="font-size:36.0pt;color:#FF6600">大佛顶首楞严经讲义<span lang="EN-US"></span></span></b></p>
<p align="center" style="text-align:center"><b><span style="font-size:36.0pt;color:#FF6600">第二十三卷</span></b><b><span lang="EN-US" style="font-size:36.0pt;color:#FF6600"></span></b></p>
<p align="center" style="text-align:center"><span lang="EN-US">&nbsp;</span></p>
<p align="center" style="text-align:center"><span style="color:#003300">圆瑛大师著<span lang="EN-US"></span></span></p>
<p align="center" style="text-align:center"><span lang="EN-US">&nbsp;</span></p>
<p><span style="color:#333399">大佛顶如来密因修证了义诸菩萨万行首楞严经讲义<span lang="EN-US"></span></span></p>
<p align="right" style="text-align:right;text-indent:24.0pt;word-break:break-all">福州鼓山涌泉禅寺圆瑛弘悟述<span>&nbsp; </span>受法弟子明旸日新敬校&nbsp; </p>
<p><span style="color:#333399">辛三<span lang="EN-US">&nbsp;&nbsp;想阴魔相&nbsp;&nbsp;分三&nbsp;&nbsp;&nbsp;&nbsp;壬初&nbsp;&nbsp;具示始终&nbsp;&nbsp;&nbsp;&nbsp;二&nbsp;&nbsp;中间十境&nbsp;&nbsp;&nbsp;三&nbsp;&nbsp;结害嘱护&nbsp;&nbsp;壬初分二&nbsp;&nbsp;&nbsp;&nbsp;癸初&nbsp;&nbsp;始修未破区宇&nbsp;&nbsp;&nbsp;&nbsp;二&nbsp;&nbsp;修破显露妄源&nbsp;&nbsp;&nbsp;&nbsp;癸初分二&nbsp;&nbsp;&nbsp;&nbsp;子初&nbsp;&nbsp;蹑前受阴尽相&nbsp;&nbsp;&nbsp;&nbsp;二&nbsp;&nbsp;状示想阴区宇&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！彼善男子，修三摩地，受阴尽者，虽未漏尽，心离其形，如乌出笼，已能成就，从是凡身，上历菩萨，六十圣位，得意生身，随往无碍。<span lang="EN-US"></span></span></b></p>
<p>此通明想阴始终之境。彼善男子：蹑前透过受阴十境之人，或备经，或不备经，总以不为所惑，透过前境，受阴破，仍复精研，故曰修三摩提；望受阴为终修，望想阴为始修也。受阴尽者：而于前境，一一透过，然犹为想阴所覆，故云虽未漏尽；而虽之云者，亦有似尽意耳。<span>&nbsp; </span>心离其形者：以真心周遍，本来不局于身，由无始迷执，非局而局，纵色阴尽，十方洞开，见闻周遍，亦无离身自在之用，此皆受阴覆之之故。今受阴既尽，方得心离其形，亲见离根之体；恐犹未明，故又以如鸟出笼喻之。鸟喻离根之体，笼喻所结之根。离根之体，即是第八本识，既得离根之体，似得漏尽胜用。故云已能成就，从是博地凡夫之身，上历诸位菩萨，乃至妙觉。六十圣位：此乃指圆顿最利之根，决定能以凡身，上历圣位也。非同别教，皆实取证故；经生累劫，证得一分，方到一位，岂能以凡身，顿历诸位哉？&nbsp; 六十圣位者：于五十五位，前加三渐次，及干慧地，后加妙觉，恰成六十。今通名圣者：以从凡入圣，因果理同，以得圆悟故也。得意生身，随往无碍者：喻如意去，速疾无碍，而有三种：一、人三昧，乐意生身；谓心寂不动，即相似初信至七信，入空行也。二、觉法自性，性意生身；谓普入佛刹，以法为自性，即相似八信，出假位也。三、种类俱生，无作意生身；谓了佛所证法，即九信十信，修中位也。此三种意生身中，应是觉法自性，性意生身。以离根之体，即是第八本识，一切诸法，皆依此识变现，既得此识，即能觉了，一切诸法，自性如幻，以唯识变故。得此身已，不惟能现，且能普入诸刹，故云随往无碍。初蹑前受阴尽相。</p>
<p><span style="color:#333399">子二<span lang="EN-US">&nbsp;&nbsp;状示想阴区宇</span></span></p>
<p><b><span style="color:teal">譬如有人，熟寐寱言，是人虽则，无别所知，其言已成，音韵伦次，令不寐者，咸悟其语，此则名为，想阴区宇。<span lang="EN-US"></span></span></b></p>
<p>熟寐，深睡也；寱言，是自言自语也；非同醒人之言，以有想阴所覆故。是深睡人，昏昏不觉，而于所说之事，虽则无别所知，但其寱言，已成音韵可听，伦类次序可别，令不寐之人，成皆明悟其语。是想阴未破之人，得意生身，上历六十圣位，随往无碍，而于上合下同，实未亲证故。虽未亲证，而所现不误；诸佛菩萨，悉知此人，所现之身相可见，位次不紊，如二渐中，言其得通游界，睹佛闻法，亲奉圣旨，则诸佛谁不亲知而见耶？此则名为，想阴未破之区宇，初始修未破区宇竟。</p>
<p><span style="color:#333399">癸二<span lang="EN-US">&nbsp;&nbsp;终破显露妄源</span></span></p>
<p><b><span style="color:teal">若动念尽，浮想销除，于觉明心，如去尘垢，一伦生死，首尾圆照，名想阴尽。是人则能，超越烦恼浊，观其所由，融通妄想以为其本。<span lang="EN-US"></span></span></b></p>
<p>《指掌疏》云：动念者，即指第八识所含六识种子；以有微细动相，故以动念称之。动必有想，即是根本想阴，六识浮想，皆依此想起故。此想既尽，六识中枝末浮想，无所从起，故云浮想销除。觉明心，即第八本识；以带妄故，不言妙觉明心。动念既尽，浮想不生，故云如去尘垢，盖以性识觉明如镜，六识浮想如尘，微细动相如垢。<span>&nbsp; </span>一伦生死，首尾圆照者：谓三界十二类众生，一类一类，所有生死，首从卵生，尾至非无想生，皆能圆明照察，生从何来，死向何去，以尘垢既尽，觉心光明既显，生灭根元，从此披露；如后文所云：见诸十方，十二众生，毕殚其类是也。然类生，生灭根元，即是行阴；行阴既现，是则超出想阴，故曰名想阴尽。此当圆通，觉所觉空也。《指掌疏》云：前于闻所闻尽时，觉得有个闻所闻尽，宛然有个能觉之心，即是第八识中，六识种子，微细动相。今想既尽，微细动相亦无，故能觉与所觉，而俱空矣！所以不复真者，以犹为行阴所覆故。是人则能超烦恼浊者：如前烦恼浊文云，又汝心中，忆识诵习，离尘无相，离觉无性，相织妄成，名烦恼浊。今以动念既尽，浮想销除，想除识空，故能超越。同观想阴之所由生，元从融通妄想，交织妄成，以其想阴，能融通质碍，如心想醋梅，口中水出是也。初具示始终竟。</p>
<p><span style="color:#333399">壬二<span lang="EN-US">&nbsp;&nbsp;中间十境&nbsp;&nbsp;分十&nbsp;&nbsp;&nbsp;&nbsp;癸初&nbsp;&nbsp;贪求善巧&nbsp;&nbsp;至十&nbsp;&nbsp;贪求永岁&nbsp;&nbsp;癸初分七&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">阿难！彼善男子，受阴虚妙，不遭邪虑，圆定发明，三摩地中，心爱圆明，锐其精思，贪求善巧。<span lang="EN-US"></span></span></b></p>
<p>此下别示，想阴十种魔境，此第一贪求善巧。彼指透过受阴之男子，是以称善。虚谓见闻遍周，妙谓离身作用，如鸟出笼，得意生身，随往无碍。不遭邪虑者：谓不遭遇，受阴邪虑所惑。圆定发明：即圆通妙定，得以发明。是受阴已尽境界，后皆仿此。三摩地中，心爱圆明者：于此禅定心中，忽起一念，爱著圆明，谓爱著圆满，发明一切妙用故。勇锐其志，精进思惟，贪求变化，更进善巧，将以悚动人心，以行教化，广作佛事也。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>当尔之时，天魔，即六天魔王，候得其便，有隙可乘，即飞遣精魅，以附他人之身，素受邪惑者。飞精，如军门飞檄，官府之类。口说相似经法，由魔附之力，资其邪慧，以令听受，非真能说佛法；若真能说佛法，即非魔矣。盖受阴尽者，魔不得入其心腑。故假旁人惑之，转令自乱耳。</p>
<p><span style="color:#333399">子三<span lang="EN-US">&nbsp;&nbsp;客邪投扰</span></span></p>
<p><b><span style="color:teal">其人不觉，是其魔著，自言谓得，无上涅槃，来彼求巧善男子处，敷座说法，其形斯须，或作比丘，令彼人见，或为帝释，或为妇女，或比丘尼，或寝暗室，身有光明。<span lang="EN-US"></span></span></b></p>
<p>其人：即所附之人；不觉者：虽为魔著，不自觉知。自言谓得，无上涅槃者：以其人一向不能说法，今竟无端能说经法，自己疑成佛道，谓言得无上涅槃，来彼求巧善男子处，敷座说法，盖欲设计诱惑之耳。说法者：正说善巧方便，示现神通之法。其形斯须者：其形貌于斯须少顷之间，或现作比丘身，以现同类身，投其所好，令彼生信。或现帝释身，或现妇女身，及比丘尼者：此现异类身也。</p>
<p>《起信论》云：座中或现，端正男女等相。又云：或现天像、菩萨像，亦作如来像等。但彼乃魔自来现，此乃附人转现。又则彼但见所现之像，或可有疑，此则亲见其人，斯须变化；如此非有深定妙慧，鲜有不被其惑者。或寝暗室之中，身有种种光明，或时说法，或时现形，或时放光，广作善巧，鼓动其心，令其自乱耳。</p>
<p><span style="color:#333399">子四<span lang="EN-US">&nbsp;&nbsp;主人惑乱</span></span></p>
<p><b><span style="color:teal">是人愚迷，惑为菩萨，信其教化，摇荡其心，破佛律仪，潜行贪欲。<span lang="EN-US"></span></span></b></p>
<p>是人愚而无智，迷不自觉，惑为菩萨，三轮应机，身轮现通，口轮说法，意轮必定鉴机，自是倾心，信其教化，将所习定心，咸被摇荡，所秉戒律，咸被破坏。潜行贪欲者：是魔惑乱行人，彻底主意，凡行人著魔，欲心便起，以魔多贪欲，潜行毁戒，而不解脱者此也。然净行深，智慧强者，任其善巧莫测，但察诱淫毁戒，便知是魔，决非佛诲，何至迷惑，此反为验魔之一助耳。</p>
<p><span style="color:#333399">子五<span lang="EN-US">&nbsp;&nbsp;按其言状</span></span></p>
<p><b><span style="color:teal">口中好言，灾祥变异，或言如来，某处出世；或言劫火，或说刀兵，恐怖于人，令其家资，无故耗散。<span lang="EN-US"></span></span></b></p>
<p>口中常好说言：灾，是咎征，劫火刀兵等，恐怖于人；祥，是休征，如来某处出世等；变异，即怪诞反常之言。令其家资，无故耗散者：或说咎征，劫火大三灾起、刀兵小三灾至，则整家以求救脱；或说休征，某处有佛，倾资以求接引；故曰家资无故耗散。及至临时，了无其事。</p>
<p><span style="color:#333399">子六<span lang="EN-US">&nbsp;&nbsp;出名示害</span></span></p>
<p><b><span style="color:teal">此名怪鬼，年老成魔，恼乱是人，厌足心生。去彼人体，弟子与师，俱陷王难。<span lang="EN-US"></span></span></b></p>
<p>怪鬼：即遇物成形者。年老成魔者：以为鬼既久，魔王录为役使，得成魔王伴侣；前飞精附人，即此鬼也。恼乱是修定之人，定力既破，厌足心生，去彼所附人体。魔既不附，即无威德。弟子，即贪求善巧之人等；师，即魔附惑人者。俱陷王难：官厅坐以妖言惑众，败坏风俗之罪，此是华报，果报当在地狱。</p>
<p><span style="color:#333399">子七<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>汝当听言察理，预先觉知是魔，不为所惑，而超出生死，不入轮回。倘若迷惑不知，受其恼乱，必堕无间之狱，可不慎哉！初贪求善巧竟。</p>
<p><span style="color:#333399">癸二<span lang="EN-US">&nbsp;&nbsp;贪求经历&nbsp;&nbsp;分七&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">阿难！又善男子，受阴虚妙，不遭邪虑，圆定发明，三摩地中，心爱游荡，飞其精思，贪求经历。<span lang="EN-US"></span></span></b></p>
<p>此第二，贪求经历。又善男子，透过受阴十境；虚者，见闻遍周；妙者，离心作用，如鸟出笼，得意生身，随往无碍。不遭受阴，邪虑所惑，圆通妙定，得以发明，此皆色受已尽境界，不为形质所拘。于三摩禅定之中，忽起一念爱著。游荡者：谓游戏神通，放荡自在，如诸圣之游戏神通，遍周尘刹。飞其心思，贪求经历者：飞是奋起之意，飞奋其精神思虑，朝夕研究，贪求经历刹土，大作佛事，即此以为致魔之端。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>讲解同前</p>
<p><span style="color:#333399">子三<span lang="EN-US">&nbsp;&nbsp;客邪投扰</span></span></p>
<p><b><span style="color:teal">其人亦不觉知魔著，亦言自得无上涅槃，来彼求游善男子处，敷座说法，自形无变，其听法者，忽自见身，坐宝莲华，全体化成，紫金光聚，一众听人，各各如是，得未曾有。<span lang="EN-US"></span></span></b></p>
<p>其人至敷座说法同前。自形：指说法者，自己形貌，无有改变。其听者：忽自见身坐宝莲华，全体化成紫金光聚，俨成佛道。既能如是，则心爱游荡之志，何患不遂？一众听法之人，各各如是，得未曾有，正所以投其欲也。</p>
<p><span style="color:#333399">子四<span lang="EN-US">&nbsp;&nbsp;主人惑乱</span></span></p>
<p><b><span style="color:teal">是人愚迷，惑为菩萨，淫逸其心，破佛律仪，潜行贪欲。<span lang="EN-US"></span></span></b></p>
<p>是贪求经历之人，愚迷无智，惑为菩萨，身命皈依，恣淫纵逸其心，游戏放荡，无所忌惮，将自修圆定之心，破佛所制律仪，暗中潜行贪欲之事。惜乎昔为佛子，今为魔侣矣。</p>
<p><span style="color:#333399">子五<span lang="EN-US">&nbsp;&nbsp;按其言状</span></span></p>
<p><b><span style="color:teal">口中好言，诸佛应世，某处某人，当是某佛，化身来此；某人即是，某菩萨等，来化人间，其人见故，心生渴仰，邪见密兴，种智消灭。<span lang="EN-US"></span></span></b></p>
<p>前明自受其害，此明世受其惑。口中好言，诸佛某处应世，某人当是某佛，化身来此，有佛必有菩萨，某人即是某菩萨等，来教化人间，魔口所说，皆以眼前为佛国，因彼行人，意在不离当处，遍游尘刹，故作是说。其人，即贪求经历者，见魔附之人，故心生渴仰，日亲日近，时熏时染，故致邪见密兴，正见日晦，种智销灭，慧命断绝矣。</p>
<p><span style="color:#333399">子六<span lang="EN-US">&nbsp;&nbsp;出名示害</span></span></p>
<p><b><span style="color:teal">此名魃鬼，年老成魔，恼乱是人，厌足心生，去彼人体，弟子与师，俱陷王难。<span lang="EN-US"></span></span></b></p>
<p>魃鬼，即旱魃之鬼，遇风成形者。</p>
<p><span style="color:#333399">子七<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>准上可知，二贪求经历竟。</p>
<p><span style="color:#333399">癸三<span lang="EN-US">&nbsp;&nbsp;贪求契合&nbsp;&nbsp;分七&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱绵吻，澄其精思，贪求契合。<span lang="EN-US"></span></span></b></p>
<p>此第三，贪求契合。首四句同前。心爱绵吻者：正以不遭受阴邪虑，自觉定心绵密，圆通妙定，得以发明，自觉妙用吻合，得意生身，上历菩萨，六十圣位，由是于三摩禅定心中，忽起爱慕，必至澄寂其精神，竭尽其思虑，贪求契合，密契至理，吻合妙用，豁然开悟也。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>即此贪求契合一念，便为致魔之由。</p>
<p><span style="color:#333399">子三<span lang="EN-US">&nbsp;&nbsp;客邪投扰</span></span></p>
<p><b><span style="color:teal">其人实不觉知魔著，亦言自得，无上涅槃，来彼求合善男子处，敷座说法，其形及彼，听法之人，外无迁变，令其听者，未闻法前，心自开悟，念念移易，或得宿命，或有他心，或见地狱，或知人间，好恶诸事，或口说偈，或自诵经，各各欢娱，得未曾有。<span lang="EN-US"></span></span></b></p>
<p>其人至敷座说法同前。其形，即说法者身形，及彼听法者身形，外无迁移改变。令其在会闻法之人，未闻法前，心自然开悟，相似得圆通体，念念移易，相似得圆通用，或得宿命通，能知过去之事，或得他心通，能知他人心念，或见地狱，了极苦之状态，或知人间好恶之诸事，或口宣说偈语，或自背诵经文，以上皆密契之事，各各欢喜娱乐，得未曾有。</p>
<p><span style="color:#333399">子四<span lang="EN-US">&nbsp;&nbsp;主人惑乱</span></span></p>
<p><b><span style="color:teal">是人愚迷，惑为菩萨，绵爱其心，破佛律仪，潜行贪欲。<span lang="EN-US"></span></span></b></p>
<p>绵爱者：缠绵亲爱有欲密结其心，信其教化，破佛律仪，与其同事，潜行贪欲。</p>
<p><span style="color:#333399">子五<span lang="EN-US">&nbsp;&nbsp;按其言状</span></span></p>
<p><b><span style="color:teal">口中好言，佛有大小，某佛先佛，某佛后佛，其中亦有，真佛假佛，男佛女佛，菩萨亦然，其人见故，洗涤本心，易入邪悟。<span lang="EN-US"></span></span></b></p>
<p>上乃自受其害，下乃世受其惑。口中常好说言，佛有大小，某佛先佛，某佛后佛。三祇炼行，百劫修因，佛佛道同，古今一致，岂有先后之分？其中亦有，真佛假佛者：妄穷真极，乃名为佛，岂有真假之别？男佛女佛者：自古成佛，皆以男身得道，女人五漏之躯，焉得作佛？菩萨亦然：亦有男菩萨，女菩萨者，其意指魔附之人，盛行贪欲为男佛，受其欲者，承顺魔意为女佛，又以变化男女，仿行欲事，即是菩萨，故曰菩萨亦然。其人见故者：即指行人，见魔附之人，能令开悟，密契之事，并信其所说，遂认邪为正，将妄作真，洗涤本所修心，容易入于邪悟。</p>
<p><span style="color:#333399">子六<span lang="EN-US">&nbsp;&nbsp;出名示害</span></span></p>
<p><b><span style="color:teal">此名魅鬼，年老成魔，恼乱是人，厌足心生，去彼人体，弟子与师，俱陷王难。<span lang="EN-US"></span></span></b></p>
<p>魅鬼，即遇畜成形者，余准上可知。</p>
<p><span style="color:#333399">子七<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>此准上可知，三贪求契合竟。</p>
<p><span style="color:#333399">癸四<span lang="EN-US">&nbsp;&nbsp;贪求辨析&nbsp;&nbsp;分七&nbsp;&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱根本，穷览物化，性之终始，精爽其心，贪求辨析。<span lang="EN-US"></span></span></b></p>
<p>此第四，贪求辨析。首四句同前。行人于三摩禅定之中，心爱根本者：正以受阴既尽，露出微细动相，不知其是六识种子，根本想阴，谬谓其因动有生，而为万物根本。由是一味穷览万物变化，性之终始；一旦豁然贯通焉，则众物之表里精粗无不到，而吾心之全体大用无不明矣！如本经佛云：世出世法，知其本因。以故，现前种种，松直棘曲，鹄白乌玄，皆了元由，乃至恒沙界外，一滴之雨，尽知头数，此佛智边事；佛转第八识，成大圆镜智，故能如是；初心希求，真妄想也。精爽其心，贪求辨柝者：犹言奋其精神，竭其心力，贪求辨别物理，分析化性，有欲现前，一一分明，即此一念，实为致魔之端。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>准上可知。</p>
<p><span style="color:#333399">子三<span lang="EN-US">&nbsp;&nbsp;客邪投扰</span></span></p>
<p><b><span style="color:teal">其人先不觉知魔著，亦言自得，无上涅槃，来彼求元善男子处，敷座说法，身有威神，摧伏求者，令其座下，虽未闻法，自然心伏，是诸人等，将佛涅槃，菩提法身，即是现前，我肉身上，父父子子，递代相生，即是法身，常住不绝，都指现在，即为佛国，无别净居，及金色相。<span lang="EN-US"></span></span></b></p>
<p>其人至敷座说法易知。惟求元，是爱穷万化之本元。身有威神，摧伏求者：指魔附之身，亦有威严可畏之相，神通摄持之力，能摧伏求元之者，令其座下，虽未曾闻法，自然心悦神伏。<span>&nbsp; </span>是诸人等下：主伴同惑，将佛之三涅槃中，性净涅槃。三菩提中真性菩提，三德之中法身德，即是现前，我肉身上，父父子子，递代相生，以为根本，即是法身，常住不绝，不生不灭之性，不离生灭之中，都指现在，即为佛国，即染即净，无别净居，及金色相，即凡即圣也。</p>
<p><span style="color:#333399">子四<span lang="EN-US">&nbsp;&nbsp;主人惑乱</span></span></p>
<p><b><span style="color:teal">其人信受，亡失先心，身命归依，得未曾有。是等愚迷，惑为菩萨，推究其心，破佛律仪，潜行贪欲。<span lang="EN-US"></span></span></b></p>
<p>其人，即求元之人，信其邪师，受其魔教，亡失先前，本所修心，举其身命以归依。却以肉身相生，鄙贱之事，为化理元，得未曾有。是等愚迷，惑为菩萨，推究其心之所好，无不承顺，以缠缚为解脱，破佛律仪，以淫爱为佛性，潜行贪欲。</p>
<p><span style="color:#333399">子五按其言状<span lang="EN-US"></span></span></p>
<p><b><span style="color:teal">口中好言，眼、耳、鼻、舌，皆为净土；男女二根，即是菩提涅槃真处；彼无知者，信是秽言。<span lang="EN-US"></span></span></b></p>
<p>口中好言，眼耳鼻舌，皆为净土，若为对治权宗，荐取根性，于理或可；若一向好言，是则外道邪见，况以男女二根，污秽不净之本，以为万化根元，菩提涅槃真处，亵渎佛法，混乱真理。《正脉》云：大意无非诱人恣淫破戒，坏大定耳。彼无有知识之者，多信是秽言，沦入魔队。</p>
<p><span style="color:#333399">子六<span lang="EN-US">&nbsp;&nbsp;出名示害</span></span></p>
<p><b><span style="color:teal">此名蛊毒，魇胜恶鬼，年老成魔，恼乱是人，厌足心生，去彼人体。弟子与师，俱陷王难。<span lang="EN-US"></span></span></b></p>
<p>此名蛊毒鬼，即遇蛊成形者。魇胜，即魇寐鬼，遇幽成形者。世有厌胜之术，取能压伏故，又名魇胜，余可知。</p>
<p><span style="color:#333399">子七<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>四贪求辨析竟。</p>
<p><span style="color:#333399">癸五<span lang="EN-US">&nbsp;&nbsp;贪求冥感&nbsp;&nbsp;分七&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱悬应，周流精研，贪求冥感。<span lang="EN-US"></span></span></b></p>
<p>此第五，贪求冥感。首四句同前，彼行人于三摩禅定之中，心爱悬应者：悬者，远也；即指多生远劫，有缘诸圣，应其所求也。周流精研，贪求冥感者：谓其一心，周遍流历，精细研究，贪求冥相契合，以期感格圣应而已。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>才起一念贪求，便是定心不密；尔时天魔，候得其便，有隙可乘，有法能陷，故即飞遣精魅附人，口说经法，以应其感也。</p>
<p><span style="color:#333399">子三<span lang="EN-US">&nbsp;&nbsp;客邪投扰</span></span></p>
<p><b><span style="color:teal">其人原不觉知魔著，亦言自得，无上涅槃，来彼求应善男子处，敷座说法，能令听众，暂见其身，如百千岁，心生爱染，不能舍离，身为奴仆，四事供养，不觉疲劳，各各令其，座下人心，知是先师，本善知识，别生法爱，粘如胶漆，得未曾有。<span lang="EN-US"></span></span></b></p>
<p>其人，魔附之人，原不觉知魔著，亦言自己得证，无上涅槃妙果，来彼求应善男子处，敷座为说，冥感悬应之法。能令听众下：诈现冥感，悬应之事，暂时看见，魔附之人，鹤发童颜，宛尔深修久证，如百千岁，心生爱染，不能舍离，且以身为奴仆，四事供养，而不觉疲乏劳累。各各令其，指魔摄之众；座下人心，指此众之徒；心知魔附之人，原是先世师承，本身之善知识，别生一种法爱之心，如胶似漆，粘不可解，得未曾有。</p>
<p><span style="color:#333399">子四<span lang="EN-US">&nbsp;&nbsp;主人惑乱</span></span></p>
<p><b><span style="color:teal">是人愚迷，惑为菩萨，亲近其心，破佛律仪，潜行贪欲。<span lang="EN-US"></span></span></b></p>
<p>是人愚迷无智，惑为菩萨，相亲相近其心，日熏日染其教，信其邪说，破佛律仪，学其邪行，潜行贪欲。</p>
<p><span style="color:#333399">子五<span lang="EN-US">&nbsp;&nbsp;按其言状</span></span></p>
<p><b><span style="color:teal">口中好言，我于前世，于某生中，先度某人，当时是我，妻妾兄弟，今来相度，与汝相随，归某世界，供养某佛，或言别有，大光明天，佛于中住，一切如来，所休居地，彼无知者，信是虚诳，遗失本心。<span lang="EN-US"></span></span></b></p>
<p>此诈陈冥感，悬应之言。口中好言，我前世于某生中，先度某人，当时是我妻妾兄弟，此诈述往昔之事，明以欲钩牵引。今者我与汝，亦是夙生前缘，特来相度，与汝相随，归某世界，供养某佛，乃顺其悬应之爱。或言别有大光明天者四句：谬指欲界顶天，魔宫为大光明天，谬称魔王为佛，于中止住，一切诸佛如来，所休止居住之处。彼无知之者，信是虚妄欺诳之言，遗失本修之心，顺从魔教。</p>
<p><span style="color:#333399">子六<span lang="EN-US">&nbsp;&nbsp;出名示害</span></span></p>
<p><b><span style="color:teal">此名疠鬼，年老成魔，恼乱是人，厌足心生，去彼人体，弟子与师，俱陷王难。<span lang="EN-US"></span></span></b></p>
<p>疠鬼，乃遇衰成形之疫疠鬼也。</p>
<p><span style="color:#333399">子七<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回，迷惑不知，堕无间狱。<span lang="EN-US"></span></span></b></p>
<p>五贪求冥感竟。</p>
<p><span style="color:#333399">癸六<span lang="EN-US">&nbsp;&nbsp;贪求静谧&nbsp;&nbsp;分五&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱深入，克己辛勤，乐处阴寂，贪求静谧。<span lang="EN-US"></span></span></b></p>
<p>此第六，贪求静谧。首四句同前。于三摩禅定之中，心爱深入者：谓三摩定境，心爱深穷契入，克己工夫，不计辛勤，惟望得以深入圆通。乐处阴隐寂寞之处，以求安静宁谧之修。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>殊不知三摩地中，不容起心动念，一涉贪求，魔得其便，飞遣精灵，密附他人，口说经法。</p>
<p><span style="color:#333399">子三<span lang="EN-US">&nbsp;&nbsp;邪惑事言</span></span></p>
<p><b><span style="color:teal">其人本不觉知魔著，亦言自得无上涅槃，来彼求阴善男子处，敷座说法，令其听人，各知本业，或于其处，语一人言，汝今未死，已作畜生，敕使一人，于后蹋尾，顿令其人，起不能得，于是一众，倾心钦伏，有人起心，已知其肇，佛律仪外，重加精苦，诽谤比丘，骂詈徒众，讦露人事，不避讥嫌，口中好言，未然祸福，及至其时，毫发无失。<span lang="EN-US"></span></span></b></p>
<p>其人，指魔附之人，本不觉知是魔著，亦言自己证得无上涅槃，来彼求阴善男子处，敷座为说圆通之法。<span>&nbsp; </span>令其下：先现邪惑事，令其听法之人，各知本业，即宿业也；此显通过去世。或于其处者：即说法处，特语一人言，汝现今未死，已变作畜生，恐其心中不伏，敕使一人，于后蹋尾，魔力所持故，顿令其人，起不能得，如是证验故，一时听众，皆倾倒其心，而钦伏之；此显通未来世。设或有人起心，已知肇于何种因缘，肇即起始也；此显通现在世。魔意以为能通三世，即圆通胜用；殊不知，圆通胜用，实不止乎此耳。此中文皆宿命通，恐与下科，抄写之误也。于佛所制律仪外，重加精苦者：如断五味，裸四肢，拔发熏鼻，投灰卧棘等，乃故为诡异之行，以竦世也。诽谤比丘者：斥其不能精苦。骂詈徒众者：显其无有私心。讦露人事者：攻发人之阴私。不避讥嫌者：显己直心不讳也。&nbsp; 口中好言未然祸福者：次说邪惑言，其口常好宣说未来祸福之事，及至其时，一一皆应，毫发无失，又故为诡异之言，以炫世也。</p>
<p><span style="color:#333399">子四<span lang="EN-US">&nbsp;&nbsp;出名示害</span></span></p>
<p><b><span style="color:teal">此大力鬼，年老成魔，恼乱是人，厌足心生，去彼人体，弟子与师，俱陷王难。<span lang="EN-US"></span></span></b></p>
<p>大力鬼，有大神通力之鬼，善能惑人者。余可知。</p>
<p><span style="color:#333399">子五<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回，迷惑不知，堕无间狱。<span lang="EN-US"></span></span></b></p>
<p>六贪求静谧竟。</p>
<p><span style="color:#333399">癸七<span lang="EN-US">&nbsp;&nbsp;贪求宿命&nbsp;&nbsp;分五&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱知见，勤苦研寻，贪求宿命。<span lang="EN-US"></span></span></b></p>
<p>此第七贪求宿命。首四句同前。于三摩禅定之中，心爱知见者：意谓世人不知者能知，世人不见者能见，所以不辞勤苦，研究寻思，贪求宿命，宿命二字，似与上科，静谧二字，抄写之误也。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法，其人殊不觉知魔著，亦言自得无上涅槃，来彼求知善男子处，敷座说法。<span lang="EN-US"></span></span></b></p>
<p>文显易知。</p>
<p><span style="color:#333399">子三<span lang="EN-US">&nbsp;&nbsp;邪惑事言</span></span></p>
<p><b><span style="color:teal">是人无端，于说法处，得大宝珠。其魔或时，化为畜生。口衔其珠，及杂珍宝，简册符牍，诸奇异物，先授彼人，彼著其体。或诱听人，藏于地下，有明月珠，照耀其处，是诸听者，得未曾有。多食药草，不餐嘉馔，或时日餐一麻一麦，其形肥充，魔力持故，诽谤比丘，骂詈徒众，不避讥嫌。<span lang="EN-US"></span></span></b></p>
<p>是人即魔附之人，此先现邪惑之事。无端者，无故于说法处，得大宝珠，以为瑞应；其魔或有时，身化畜生，口衔其珠；及杂色珍宝，如宝印宝瓶之类；及简册符牍，竹削名简，韦编名册，竹刻为符，木片为牍，符为符信，汉制以竹为之，长六寸，刻约信于其中，二人各持其半，扶而合之，相符则可信也。诸奇异物，如龙光宝镜之类；先授彼人，后著其体者：显是魔力所为，或诱听法之人，藏于地下，有明月珠，照耀其处，是诸听者，目睹其事，心信其说，得未曾有。<span>&nbsp; </span>多食药草，不餐嘉馔者：因避烟火食，多食药草，如黄精菖蒲之类，或有时日餐一麻一麦，其形貌肥壮，血气充满，魔力所持之故。诽谤比丘，不修苦行，骂詈徒众，饱食终日。</p>
<p><b><span style="color:teal">口中好言，他方宝藏，十方贤圣，潜匿之处，随其后者，往往见有奇异之人。<span lang="EN-US"></span></span></b></p>
<p>此复说邪惑之言。口中常好说言，他方宝藏者：此以世间利益惑人。十方贤圣，潜藏隐匿之处者：此以出世利益惑人。随其后者往往见有奇异之人，此皆阴隐之事，似与静谧相合。</p>
<p><span style="color:#333399">子四<span lang="EN-US">&nbsp;&nbsp;出名示害</span></span></p>
<p><b><span style="color:teal">此名山林，土地城隍，川岳鬼神，年老成魔，或有宣淫，破佛戒律，与承事者，潜行五欲，或有精进，纯食草木，无定行事，恼乱是人。厌足心生，去彼人体，弟子与师，俱陷王难。<span lang="EN-US"></span></span></b></p>
<p>山林等，指掌管者，山神、林神，当方土地，当邑城隍，川即四渎，岳即五岳，各专其权，神为福德之鬼。年老成魔者：年代既久，魔录为使者，故曰成魔。或有宣淫八句：《指掌疏》云：附精惑人，略以三法：或有宣说淫秽，破佛清净戒律，与彼承事弟子，潜行世间五欲，此以欲破戒法也。或有无益精进，愚痴盲修。一味食草食木，令人效行，此以愚破慧法也。或有数嗔数喜，数勤数怠，数信数疑，无定行事。一味恼乱是人，令失本修，此以乱破定法也。厌足下准前可知。</p>
<p><span style="color:#333399">子五<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>七贪求宿命竟。</p>
<p><span style="color:#333399">癸八<span lang="EN-US">&nbsp;&nbsp;贪求神力&nbsp;&nbsp;分五&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱神通，种种变化，研究化元，贪取神力。<span lang="EN-US"></span></span></b></p>
<p>此第八贪求神力，首四句同前。三摩禅定之中，心爱菩萨神通，神妙莫测，通达无碍，种种变化；由是研究变化之元，贪求取得，神通之力。温陵曰：化元万化之本也。欲乘之以发神变耳。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>起心研究，即落邪思；著意贪取，便同有作。安得不为天魔，候得其便哉？</p>
<p><span style="color:#333399">子三<span lang="EN-US">&nbsp;&nbsp;邪惑事言</span></span></p>
<p><b><span style="color:teal">其人诚不觉知魔著，亦言自得无上涅槃，来彼求通善男子处，敷座说法。是人或复手执火光，手撮其光，分于所听，四众头上，是诸听人，顶上火光，皆长数尺，亦无热性，曾不焚烧；或水上行，如履平地；或于空中，安坐不动；或入瓶内，或处囊中，越牖透墙，曾无障碍；惟于刀兵，不得自在。自言是佛，身著白衣，受比丘礼，诽谤禅律，骂詈徒众，讦露人事，不避讥嫌。<span lang="EN-US"></span></span></b></p>
<p>其人至敷座说法文易知。其人手执火光下：先现邪惑事，若但说犹不足以取信，今特为现种种神变。是人或手执火光，以手撮取其光，分于所有听众头上，是诸听人，顶上火光，皆长数尺，不热不烧。或水上能行，犹如履践平地，此则水火二者，而得自在。或于空中，安坐不动，宛似空色一如，或入瓶内，或处囊中，几等大小相容，或牖闭之而可越，或垣隔之而能透，曾无障碍，此亦神异之事。惟于刀兵，不得自在者：以魔未离欲，身见犹存，故不能使刀兵触之不伤，如风吹光，如刀断水一样。</p>
<p>自言是佛者：佛为极圣，犹自僭称。但身著白衣，受比丘礼拜，诽谤禅律者：谤宗门为静坐狂参，自命顿超生死。谤律学为持戒修身，究竟不出小乘。禅、教、律三者，唯不谤说教，以自己敷座说法，谬称己说即是佛说，各宜信仰。盖自命为佛，是坏佛宝；诽谤禅律，是坏法宝；受比丘礼，是坏僧宝。信其邪说，断三宝种，布地狱苗矣！骂詈徒众者：以示无私；讦露人事者：以表正直；不避讥嫌者：发人阴私，讥谤憎嫌，所不避也。</p>
<p><b><span style="color:teal">口中常说，神通自在。或复令人，旁见佛土，鬼力惑人，非有真实。赞叹行淫，不毁粗行，将诸猥媟，以为传法。<span lang="EN-US"></span></span></b></p>
<p>此复说迷惑之言。口中时常宣说，神通变化，自在无碍，以慰爱求之心故。或复令人，旁见佛土，为证自己是佛，此皆鬼力要迷惑于人，故意妄现，非有真实。赞叹行淫者：以男女交遘，即是法身常住不绝。并不毁粗行，将诸鄙秽猥媟之事，以为传法，令得佛种不断故。此将地狱种，以为佛种，吁可叹也。</p>
<p><span style="color:#333399">子四<span lang="EN-US">&nbsp;&nbsp;出名示害</span></span></p>
<p><b><span style="color:teal">此名天地大力，山精、海精、风精、河精、土精、一切草木，积劫精魅，或复龙魅，或寿终仙，再活为魅，或仙期终，计年应死，其形不化，他怪所附，年老成魔，恼乱是人。厌足心生，去彼人体，弟子与师，多陷王难。<span lang="EN-US"></span></span></b></p>
<p>天地大力四字，通指下之五精，以是天地间，大力精故。五精各有统辖，威权自在，有正有邪，正者为神，邪者为精，以能与正神分权，其力最大。一切奇草异木，受天地之灵秀，盗日月之精华，积劫既久，成为精魅。或复龙魅：如守天宫殿之龙，及守护伏藏之龙，窃天之灵，盗物之精，而为妖魅。或寿终仙，再活为魅者：存想固形，本望长生不死，岂知仙寿，亦有终尽，再活为魅。或仙期终，计年应死，其形不化：以修仙者，烧铅炼汞，烹养丹砂，应享遐龄，仙期告终，计年应死，神识难留，形骸不化，为他怪所附，可惜已往功行，反资妖孽。不依正觉，修三摩提，而存想固形者，宜知猛省也。年老成魔下，准前可知。</p>
<p><span style="color:#333399">子五<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>八贪求神力竟。</p>
<p><span style="color:#333399">癸九<span lang="EN-US">&nbsp;&nbsp;贪求深空&nbsp;&nbsp;分五&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱入灭，研究化性，贪求深空。<span lang="EN-US"></span></span></b></p>
<p>此第九贪求深空。首四句同前。三摩禅定之中，心爱入灭者：《宝镜疏》云：由彼不知一切法相，本自寂灭，不待更灭，无故欲将有相之法，而入无相之空。非同小乘，灭色归空也。研究化性，贪求深空者：研究万化之体性，即是根本想阴，微细动相，精研穷究，欲期于尽，盖为贪求深空。言深空者，不唯身境俱空，并且存没自在也。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p>即此一念贪求，便是定心不密，天魔有隙可乘，飞精附人惑乱，固其宜矣。</p>
<p><span style="color:#333399">子三<span lang="EN-US">&nbsp;&nbsp;邪惑事言</span></span></p>
<p><b><span style="color:teal">其人终不觉知魔著，亦言自得无上涅槃，来彼求空善男子处，敷座说法。于大众内，其形忽空，众无所见，还从虚空，突然而出，存没自在，或现其身，洞如琉璃，或垂手足，作旃檀气。或大小便，如厚石蜜，诽毁戒律，轻贱出家。<span lang="EN-US"></span></span></b></p>
<p>其人至敷座说法，准上可知。于大众内，其形忽空者：先现邪惑事，虽说空法，恐犹不信，特为示现，坚固信仰耳。正于大众内，身形忽空，众无所见：显是即有而空；正当形空无见，还从虚空，突然而出，显是即空而有。如是或存或没，均得自在，略有似于妙有真空，真空妙有也。但魔力诈现，以遂贪求深空者之心也。<span>&nbsp; </span>或现其身，洞如琉璃者：身为众秽所集，能现洞澈，如琉璃宝。或垂手足，作旃檀气者：手足垢污不净，能垂作旃檀香气。或大小便，如厚石蜜者：大小便臭秽不堪，能现如厚石蜜之甜，石蜜冰糖也，显是即染而净。竟于现前身中，炫异惑众。诽谤戒律者：诽持戒为小乘，自行束缚。轻贱出家：不得身空，自解求脱。</p>
<p><b><span style="color:teal">口中常说，无因无果，一死永灭，无复后身，及诸凡圣。虽得空寂，潜行贪欲，受其欲者，亦得空心，拨无因果。<span lang="EN-US"></span></span></b></p>
<p>此复说邪惑之言以炫世。口中常好说言，无因无果，一死永灭：如波斯匿王，见迦旃延，毗罗胝子，咸言此身，死后断灭，正同此见。无复后身者：即一死永灭，无复舍生趣生，而受身后苦乐等报；及诸六凡四圣，迷悟差别；即使圣人修证，亦属无有。盖以断灭为得空寂，以行欲为无碍，故曰虽得空寂，潜行贪欲。受其欲者，名持法子，传授断灭之法，亦得心空。拨无因果，生大邪见。永嘉云：豁达空，拨因果，莽莽荡荡招殃祸，可不惧哉？</p>
<p><span style="color:#333399">子四<span lang="EN-US">&nbsp;&nbsp;出名示害</span></span></p>
<p><b><span style="color:teal">此名日月，薄蚀精气，金玉芝草，麟凤龟鹤，经千万年，不死为灵，出生国土，年老成魔，恼乱是人。厌足心生，去彼人体，弟子与师，多陷王难。<span lang="EN-US"></span></span></b></p>
<p>《指掌疏》云：日月薄蚀者：黑气相迫曰薄，蔽其精耀曰蚀，即今日月交食是也。然日为阳精，月为阴精，各有光华之气，周遍散注；当其薄蚀之际，不得散注，直贯于地。地上之金玉芝草，麟凤龟鹤，得之可以久生，可以毓秀，故云经千万年，不死为灵。出生国土者，为物仙，为禽仙，为兽仙，与前所称，积劫精魅者不同也。余准前可知。</p>
<p><span style="color:#333399">子五<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉，不入轮回；迷惑不知，堕无间狱。<span lang="EN-US"></span></span></b></p>
<p>九贪求深空竟。</p>
<p><span style="color:#333399">癸十<span lang="EN-US">&nbsp;&nbsp;贪求永岁&nbsp;&nbsp;分五&nbsp;&nbsp;&nbsp;&nbsp;子初&nbsp;&nbsp;定发爱求</span></span></p>
<p><b><span style="color:teal">又善男子，受阴虚妙，不遭邪虑，圆定发明，三摩地中，心爱长寿，辛苦研几，贪求永岁，弃分段生，顿希变易，细相常住。<span lang="EN-US"></span></span></b></p>
<p>此第十贪求永岁。首四句同前。于三摩禅定之中，心爱长寿，辛苦研究几微动相，即想阴根本。《指掌疏》云：然此微细动相，不可以有心研究，但依本修，定深自灭，如澄浊水，贮于静器，静深不动，沙土自沉。今以辛勤劳苦，研究几微，已为失计；而又贪求永岁，而弃分段之生，顿希变易，而望细相常住，是为重增妄想。<span>&nbsp; </span>分段生死者：三界内有形生死；六道众生，依此身根，有寿命长短之分剂，有体质大小之段落，故称分段。变易生死者：三界外无形生死；三乘圣人，断界内见思惑尽，生法性土，故受变易，但心念迁变移易而已。今弃分段之生死，顿希变易之生死，而得细相常住也。</p>
<p><span style="color:#333399">子二<span lang="EN-US">&nbsp;&nbsp;魔遣邪附</span></span></p>
<p><b><span style="color:teal">尔时天魔，候得其便，飞精附人，口说经法。<span lang="EN-US"></span></span></b></p>
<p><span style="color:#333399">子三<span lang="EN-US">&nbsp;&nbsp;邪惑事言</span></span></p>
<p><b><span style="color:teal">其人竟不觉知魔著，亦言自得无上涅槃，来彼求生善男子处，敷座说法。好言他方，往还无滞，或经万里，瞬息再来。皆于彼方，取得其物；或于一处，在一宅中。数步之间，令其从东，诣至西壁，是人急行，累年不到。因此心信，疑佛现前。<span lang="EN-US"></span></span></b></p>
<p>其人至敷座说法，解见在前。好言他方下：先现邪惑之事。他方万里之遥，或往或还，去来无滞<span style="font-size:10.0pt;">碍也</span>。瞬息时之短也，可以再来。皆于彼方，取得其物为证。此五通中神足通，魔力所为，以至远而成至近也。昔道教薛道光，修性不修命，但能出阴神，不能远方取物。张紫阳，性命双修，能出阳神，兼能远方取物。由此观之，纵能远方取物，仍不出天魔伎俩，又岂能与《法华》，普现色身三昧，及本经圆通殊胜妙用，论其浅深哉？</p>
<p>或于一处，在一宅中，不过数步之间，其量至近，令其从东，诣至西壁，是人急行，累年不到。然所明在己，则行远若近；而明在他，则令近如远，盖地之可缩可舒，时之或延或促，皆魔诈现，以惑乱人心。因此心信，疑为是佛现前矣。</p>
<p><b><span style="color:teal">口中常说，十方众生，皆是吾子，我生诸佛，我出世界，我是元佛，出世自然，不因修得。<span lang="EN-US"></span></span></b></p>
<p>此复出邪惑之言。口中常说，十方众生，皆是吾子者：显未有众生之前先有也；我生诸佛者：显未生诸佛之前先生也；我出世界者：显未出世界之前先出也；是依报正报，诸佛众生，我是元佛。既是根本元佛，今犹现在，而寿命之长，更无有过者矣；此投其爱求之本念也。出世自然，不因修得者：正显其徒修无益，拨无修证之事也。</p>
<p><span style="color:#333399">子四<span lang="EN-US">&nbsp;&nbsp;出名示害</span></span></p>
<p><b><span style="color:teal">此名住世，自在天魔，使其眷属，如遮文茶，及四天王，毗舍童子，未发心者，利其虚明，食彼精气，或不因师，其修行人，亲自观见，称执金刚，与汝长命。现美女身，盛行贪欲，未逾年岁，肝脑枯竭，口兼独言，听若妖魅，前人未详，多陷王难。未及遇刑，先已干死，恼乱彼人，以至殂殒。<span lang="EN-US"></span></span></b></p>
<p>住世自在天魔者：即欲界第六天上，别有魔王居处，亦他化自在天摄。使其眷属者：如飞遣精魅之类。遮文茶，云奴神，即役使鬼，亦云嫉妒女。毗舍童子，即毗舍遮鬼，此云啖精气，皆隶属四王天管辖。已发心则护人，未发心则害人，以取利彼行人，定心虚明，资发邪慧，食彼精气，助养魔躯也。或不因师者：不因魔附之师，其修行人，亲自观见，魔王现身，口称执金刚坚固之术，与汝长命，身等金刚也。然后现美女身，引诱迷惑，自恃身形强壮，与之盛行贪欲；未逾一年半岁，肝血脑膜，自告枯竭，殊不知长命之说，徒托空言，损身之害，成为实验。口兼独言者：乃谓行人，与魔对语，旁人不晓，以为独言，所言无定，听若妖魅。<span>&nbsp; </span>前人未详下：双明二俱为害。言前来因师，受惑之人，未详是魔精所附，以致弟子与师，多陷王难，若此之不因师，与美女盛行贪欲，未及遇刑，先已干死，其为害犹速也。此二者皆足以恼乱行人，以致殂丧殒亡也。</p>
<p>《宝镜疏》云：以上十种，皆由圆定心中，妄起贪求之念，以致然耳。若是如法精进，一念不生，如幻修证，则何善巧之不得？何法界之不历？何机理之不契？何根本之不析？何感应之不成？何静谧之不入？何宿命之不知？何神通之不具？何深空之不证？何常住之不获？而乃忽生心爱贪求。譬如鳞角未成，辄思飞跃；羽毛不足，便拟扶摇；所谓学未优而求仕，丹未成而先吞，其可乎哉？故知招魔成堕者，皆自心妄想之过也。</p>
<p><span style="color:#333399">子五<span lang="EN-US">&nbsp;&nbsp;教悟戒迷</span></span></p>
<p><b><span style="color:teal">汝当先觉 ，不入轮回；迷惑不知，堕无间狱。<span lang="EN-US"></span></span></b></p>
<p>二中间十境竟。</p>
<p><span style="color:#333399">壬三<span lang="EN-US">&nbsp;&nbsp;示劝末世&nbsp;&nbsp;分四&nbsp;&nbsp;&nbsp;&nbsp;癸初&nbsp;&nbsp;妄称极果</span></span></p>
<p><b><span style="color:teal">阿难当知：是十种魔，于末世时，在我法中，出家修道，或附人体，或自现形，皆言已成正遍知觉。<span lang="EN-US"></span></span></b></p>
<p>此结十种魔境。劝令当机，传示将来，令得咸知，勿为所惑。故呼当机，应当知觉，此十种邪魔，于末世时，在我佛法中，假示出家，名字修道，希图破坏佛法，现比丘身。昔佛在世，魔王欲坏法佛，佛有神力，故不能坏。佛将涅槃，召魔嘱咐，拥护佛法。有一魔作誓云：我待佛灭后，依教出家，著汝袈裟，坏汝佛法，其可能否？佛即堕泪曰：无奈汝何！譬如狮子身中虫，自食狮子身中肉。或附人体，或自现形，如第十境，亲自观见，称执金刚，与汝长命，现美女身，盛行贪欲。皆言已成正遍知觉者：此约智果说，已经成就，正遍知觉之佛果；了知心生万法为正知，了知法法唯心为遍知。行人当知，凡现通称佛，必魔无疑，以圣人应世，必不轻泄也。</p>
<p><span style="color:#333399">癸二<span lang="EN-US">&nbsp;&nbsp;以淫成化</span></span></p>
<p><b><span style="color:teal">赞叹淫欲，佛破律仪，先恶魔师，与魔弟子，淫淫相传，如是邪精，魅其心腑，近则九生，多逾百世，令真修行，总为魔眷。<span lang="EN-US"></span></span></b></p>
<p>温陵曰：涅槃经云：末世魔眷属，现比丘罗汉等像，混坏正法，诽毁戒律，其意同此。<span>&nbsp; </span>赞叹淫、怒、痴，即是戒、定、慧，破佛所制律仪。先恶魔师者：指前十种，魔附之人，与其座下弟子，以淫传淫，延害后世。如是邪精，魅其心腑，举世不觉，陷入魔网；故近则九生，多逾百世也。九生百世，皆约佛灭后言之，以百年为一生，九生九百年也。以三十年为一世，百世三千年也。去圣时遥，人根浅薄，本望真修，反成魔业，故曰令真修行，总为魔眷。</p>
<p><span style="color:#333399">癸三<span lang="EN-US">&nbsp;&nbsp;陷魔堕狱</span></span></p>
<p><b><span style="color:teal">命终之后，必为魔民，失正遍知，堕无间狱。</span></b></p>
<p>&nbsp;</p>
<p>既为魔眷，命终之后，必定以为魔民。邪见日深，正见日晦，亡失正遍知觉之佛性，堕无间狱。</p>
<p><span style="color:#333399">癸四<span lang="EN-US">&nbsp;&nbsp;悲救报恩</span></span></p>
<p><b><span style="color:teal">汝今未须，先取寂灭，纵得无学，留愿入彼末法之中，起大慈悲，救度正心深信众生，令不著魔，得正知见，我今度汝，巳出生死，汝遵佛语，名报佛恩。<span lang="EN-US"></span></span></b></p>
<p>此正劝当机，救度末世。阿难愿学菩萨久矣。自未得度，先度人者，菩萨发心，故教以未须先取寂灭，纵得成无学之道，还要留愿，入彼末法之中。阿难此时，已断三界修心，六品烦恼，自知修证，无学道成，故劝以留愿度生也。起大慈悲五句：时当末法，魔强法弱，邪说竞兴，真伪莫辨，发起大慈心，以与正知正见之乐；发起大悲心，以拔邪知邪见之苦。正心者，发无上菩提之心；深信者，信众生具有佛性。救度此等众生，慧眼圆明，修真三昧。令不著魔，得正知见者：能令不著魔王邪知邪见，而得佛法正知正见也。</p>
<p>我今度汝二句。阿难虽在二果，但为侍佛，故留残结，佛知分段不羁，故曰我今度汝，已出生死。既出生死，故嘱勿灭，当遵佛语，传示末法，救度众生，名报佛恩。假使顶戴恒沙劫，身为床座遍三千，若不说法度众生，是则不名报恩者。亦如当机偈云：将此深心奉尘刹，是则名为报佛恩也。</p>
<p><span style="color:#333399">壬四<span lang="EN-US">&nbsp;&nbsp;结害嘱护&nbsp;&nbsp;分三&nbsp;&nbsp;&nbsp;&nbsp;癸初&nbsp;&nbsp;示因交互</span></span></p>
<p><b><span style="color:teal">阿难！如是十种，禅那现境，皆是想阴，用心交互，故现斯事。<span lang="EN-US"></span></span></b></p>
<p>如是十种，禅那魔境，皆是想阴所覆。以故观力与妄想，交战心中，互为胜负；若妄想胜时，故现斯事。</p>
<p><span style="color:#333399">癸二<span lang="EN-US">&nbsp;&nbsp;迷则成害</span></span></p>
<p><b><span style="color:teal">众生顽迷，不自忖量，逢此因缘，迷不自识，谓言登圣，大妄语成，堕无间狱。<span lang="EN-US"></span></span></b></p>
<p>谓言登圣者：不惟惑魔为圣，兼亦自言登圣。佛为法王，如何妄窃？大妄语成，决定堕狱无疑也。</p>
<p><span style="color:#333399">癸三<span lang="EN-US">&nbsp;&nbsp;嘱令保护</span></span></p>
<p><b><span style="color:teal">汝等必须，将如来语，于我灭后，传示末法，遍令众生，开悟斯义，无令天魔，得其方便，保持覆护，成无上道。<span lang="EN-US"></span></span></b></p>
<p>汝等，皆叮咛咐嘱之意。必须将如来所说之语，于如来灭后，传示末法，遍令一切众生，开悟斯义，勿堕魔网。故当机结集法藏，流通今后，为作人天眼目，以为救世慈航，普令行人，依之修习，保持真心，覆护禅定，成无上正等正觉之道也。三想阴魔相竟。</p>
<p>大佛顶首楞严经正文卷第九终</p>
<p><span style="color:#333399">辛四<span lang="EN-US">&nbsp;&nbsp;行阴魔相&nbsp;&nbsp;分三&nbsp;&nbsp;&nbsp;&nbsp;壬初&nbsp;&nbsp;具示始终&nbsp;&nbsp;&nbsp;&nbsp;二&nbsp;&nbsp;中间十境&nbsp;&nbsp;&nbsp;&nbsp;三&nbsp;&nbsp;结害嘱护&nbsp;&nbsp;壬初分二&nbsp;&nbsp;&nbsp;&nbsp;癸初&nbsp;&nbsp;始修未破区宇&nbsp;&nbsp;&nbsp;&nbsp;二&nbsp;&nbsp;终破显露妄源&nbsp;&nbsp;癸初分二&nbsp;&nbsp;&nbsp;&nbsp;子初&nbsp;&nbsp;摄前想阴尽相&nbsp;&nbsp;&nbsp;&nbsp;二&nbsp;&nbsp;状示行阴区宇&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难！彼善男子，修三摩地，想阴尽者，是人平常，梦想消灭，寤寐恒一，觉明虚静，犹如晴空，无复粗重前尘影事。观诸世间，大地山河，如镜鉴明，来无所粘，过无踪迹，虚受照应，了罔陈习，惟一精真。<span lang="EN-US"></span></span></b></p>
<p>此通明行阴始终之境。彼善男子：摄前透过想阴十境之人；或始终不起爱求，常住性定；或魔来便能觉知，不坏本修。如是用心，想阴破，而仍复精研，故曰修三摩提。望想阴为终修，望行阴为始修；三摩增进，动念既尽，浮想销除，名为想阴尽者。是人平常梦想消灭：如后云，寤即想心，寐为诸梦。今既无梦无想，则寤时无想，常同寐时之静；寐时无梦，常同寤时之觉；故曰寤寐恒一。觉明虚静者：本觉妙明真心，离诸梦想之扰乱，而得清虚寂静矣！犹如晴明之空，迥无所有。无复粗重前尘影事者：以粗重尘影，即是法尘，全依想阴为体；想尽，尘自无依，故言无复等。此以上，约心之自体妙，独影先虚也。观诸下，约心之照境妙，性境亦虚也。世间山河大地是性境，今心照山河等，如镜之光明洞鉴，应物而现，毫无分析。故物来影现镜中，而镜无所粘著；物过影灭镜中，而镜亦无踪迹。据此，则境识中，不过虚受照应而已。境灭，识中了然罔有陈习之可言。陈者旧也，即旧时习气也。惟一精真，惟是一个识精真体，即是第八本识，非究竟也。</p>
<p><span style="color:#333399">子二<span lang="EN-US">&nbsp;&nbsp;状示行阴区宇</span></span></p>
<p><b><span style="color:teal">生灭根元，从此披露，见诸十方，十二众生，毕殚其类，虽未通其各命由绪，见同生基，犹如野马。熠熠清扰，为浮根尘，究竟枢穴，此则名为，行阴区宇。<span lang="EN-US"></span></span></b></p>
<p>生灭根元者：一切生灭，根本元由，及第八识中，所含七识种子；以有微细生灭，为行阴根本，所有生灭，皆由此流出。前为想阴所覆，故不能见，今则想阴动念既尽，行阴生灭根元，从此披敷显露。故得见诸十方，十二种类，众生生灭，毕竟克殚其类。殚，犹尽也。<span>&nbsp; </span>各命由绪，为识阴；同分生基，为行阴；今为行阴所覆，故曰，虽未得通达十二类生，各各受命元由头绪；而见七识种子，同分生基，犹如野马，熠熠清扰。野马非尘埃，即田间游气，春晴伏地可见，其状如水，其光如焰。庄生呼为野马，佛经多称阳焰，渴鹿逐阳焰，远望如水，至近则无。此阴前于二卷，五阴科中，彼约迷位，取其粗相，譬如瀑流；此约修位，取其细相，喻同野马。以喻行阴，幽隐微细动相。熠熠，小明也，以喻行阴动相，忽起忽灭也。</p>
<p>清扰者：拣异前后之辞。清是轻清，非同前阴之重浊；扰是扰动，非同后阴之澄湛。为浮根尘，究竟枢穴者：浮根四尘，乃众生根身；十二种类，各各不同；而究竟转变之机，尽在行阴。枢者，门之轴；穴者，门之臼。由枢穴故，门得开关；由行阴故，根尘得以生灭。此相不尽，生死难脱，是则名为行阴区宇。初始修未破区宇竟。</p>
<p><span style="color:#333399">癸二<span lang="EN-US">&nbsp;&nbsp;终破显露妄源</span></span></p>
<p><b><span style="color:teal">若此清扰，熠熠元性，性入元澄，一澄元习，如波澜灭，化为澄水，名行阴尽。是人则能，超众生浊，观其所由，幽隐妄想，以为其本。<span lang="EN-US"></span></span></b></p>
<p>若此轻清扰动，熠熠生灭之根元体性，因定力转深，此体性一入于元本澄清之际；后文所谓，湛不摇处是也。元性：生灭根元体性，即第七识。<span>&nbsp; </span>元澄：水浪停息曰澄，即第八识。一澄本元习气，即第七识行阴。种习俱尽，而复还识精元明之体矣。故曰如波澜灭，化为澄水。以想阴如洪波，行阴如细浪，识阴如无浪流水，真觉体性加湛然止水；今化为澄水，名行阴尽。《指掌疏》云：按耳根圆通，此当空所空灭。言前于觉所觉空时，宛尔有个能空心生，所空觉灭，仍属细流，即是八识中，第七识种子，名为生灭根元。今于行阴尽时，性习都尽，故能空与所空，而俱灭矣。所以不能复真者，以犹为识阴所覆故。</p>
<p>是人则能超众生浊者：如前云，知见每欲留于世间，业运每常迁于国土，相织妄成，名众生浊。以行阴生灭不停，业运常迁，遂成众生知见，浑浊真性。今者，行阴既尽，则众生浊自然超越，超越之后，反观行阴之所由来，元从幽深隐微妄想，以为其本。初具示始终竟。</p>
<p><span style="color:#333399">壬二<span lang="EN-US">&nbsp;&nbsp;中间十计&nbsp;&nbsp;分十&nbsp;&nbsp;&nbsp;&nbsp;癸初&nbsp;&nbsp;二种无因&nbsp;&nbsp;至十&nbsp;&nbsp;五现涅槃&nbsp;&nbsp;癸初分三&nbsp;&nbsp;&nbsp;&nbsp;子初&nbsp;&nbsp;标由示坠&nbsp;&nbsp;&nbsp;&nbsp;二&nbsp;&nbsp;详释其相&nbsp;&nbsp;&nbsp;&nbsp;三&nbsp;&nbsp;结成外论&nbsp;&nbsp;&nbsp;&nbsp;今初</span></span></p>
<p><b><span style="color:teal">阿难当知：是得正知，奢摩他中，诸善男子，凝明正心，十类天魔，不得其便，方得精研，穷生类本。于本类中，生元露者，观彼幽清，圆扰动元，于圆元中，起计度者，是人坠入，二无因论。<span lang="EN-US"></span></span></b></p>
<p>此下别示，行阴十计，不言十境，而云十计者，但是想破行现，自缘定中所见，而生种种邪计，非有外境魔事之扰也。此第一、二种无因论。呼阿难而告之曰：当知，警令觉知也。是得正知者：即不遭邪虑也。奢摩他中者：即圆定发明也。凡能到此地位，俱有决定善根，故称善男子。凝明正心者：凝：不动也，于想阴十境，不起爱求。明：不惑也，于飞精附人，便能觉知。正心：双承不动<span style="font-size:10.0pt;">定也</span>不惑<span style="font-size:10.0pt;">慧也</span>，定慧均等。十类天魔，不得其便，圆通妙行，乃可增修，方得精心研究，力破想阴。想阴既破，行阴即现，故得穷十二类生，生灭根本。此上历叙，想破行现。于本类中，生元露者：此下方明，邪解起计，并非外魔，惟是自心作孽，是谓心魔。先穷十二类生，行阴深本，欲于本类中，研求生灭根元显露者，即行阴显现也。</p>
<p>观彼幽清，圆扰动元者：乃正观行阴；彼即指行阴，幽隐轻清，非同前想阴，显明重浊也。圆者：遍十二类生，一一皆然；即观行阴迁流，微细动相，为圆扰群动之元，观同分生基之总相，不起妄计，一味精研；自可进破行阴。今于圆元中，起计度者：于圆扰群动之元，为诸行之本，是生灭之元，如是观察，执为胜性，故起计度。并不知有不扰不动之真如，亡失本修，以是坠入二无因论。<span>&nbsp; </span>《正脉疏》云：二无因论，乃先世外道，修心邪解，所立违理背正之恶见耳。今行现之解，适与之同，故即坠彼论中，如后车蹈前车之覆辙，故即同堕一坑□地。后文诸论，皆仿此意。初标由示坠竟。</p>
<p><span style="color:#333399">子二<span lang="EN-US">&nbsp;&nbsp;详释其相&nbsp;&nbsp;分二&nbsp;&nbsp;&nbsp;&nbsp;丑初&nbsp;&nbsp;本无因&nbsp;&nbsp;&nbsp;&nbsp;二&nbsp;&nbsp;末无因&nbsp;&nbsp;丑初分三&nbsp;&nbsp;&nbsp;&nbsp;寅初&nbsp;&nbsp;据己见量</span></span></p>
<p><b><span style="color:teal">一者、是人，见本无因。何以故？是人既得生机全破，乘于眼根，八百功德，见八万劫，所有众生，业流湾环，死此生彼，祗见众生，轮回其处，八万劫外，冥无所观。<span lang="EN-US"></span></span></b></p>
<p>首二句标定，下征释。一者、是人；即于圆元中，起计度之人。计执此圆元为胜性，并不知此但行现，尚未至于尽；行阴尽后，还有识阴，识阴尽后，方是本觉。便谓此行阴，为生灭之元，本来无有因起，故曰见本无因。何以故征，下释。是人既得生机全破者：生机：即行阴。破：即显露义。前文所谓生灭根元，从此披露是也。乘于眼根清净，获得八百功德，极尽其见量，能见八万劫内，所有众生，业行迁流，湾转回环，莫能自止。死此生彼者：即舍生趣生也。亦即前文所谓，业运每常迁于国土是也。祗见众生，随业行以迁流，轮回在八万劫中之处，八万劫外，冥然莫辨，毫无所观也。</p>
<p><span style="color:#333399">寅二<span lang="EN-US">&nbsp;&nbsp;谬成邪计</span></span></p>
<p><b><span style="color:teal">便作是解：此等世间，十方众生，八万劫来，无因自有。<span lang="EN-US"></span></span></b></p>
<p>便作如是邪解妄计：此等世间，十方众生，八万劫来，无因自有。因八万劫外，冥然无有所观，遂计无因。拘舍离等，昧为冥谛，即同此见。儒宗所谓，鸿蒙混沌者，皆此类也。殊不知自己见量有限，未至圆极，若如来见量，竖穷三际，横遍十方，岂以八万劫为限哉？</p>
<p><span style="color:#333399">寅三<span lang="EN-US">&nbsp;&nbsp;失真堕外</span></span></p>
<p><b><span style="color:teal">由此计度，亡正遍知，堕落外道，惑菩提性。<span lang="EN-US"></span></span></b></p>
<p>由此邪计筹度，亡失正知，执八万劫，无因自有；亡失遍知，堕落外道邪见，惑乱菩提正觉之性矣。初本无因竟。</p>
<p><span style="color:#333399">丑二<span lang="EN-US">&nbsp;&nbsp;末无因&nbsp;&nbsp;分三&nbsp;&nbsp;&nbsp;&nbsp;寅初&nbsp;&nbsp;据己见量</span></span></p>
<p><b><span style="color:teal">二者、是人，见末无因。何以故？是人于生，既见其根，知人生人，悟鸟生鸟，乌从来黑，鹄从来白，人天本竖，畜生本横，白非洗成，黑非染造，从八万劫，无复改移。<span lang="EN-US"></span></span></b></p>
<p>首二句标定，下征释。二者、是人：于圆元中，起计度之人。计执此圆元为胜性，详推过去，见本无因，例知未来，见末无因也。何以故征，下释云：是人于生，既见其根者：谓是人于诸众生，既见劫前，本无其根，无因而有。盖即以无因，为十二类生本元，自然而然，由此转计，成为自然外道。知人还自然生人，悟鸟还自然生鸟，乌从来自然是黑，鹄从来自然是白。白非是洗成而白，黑非是染造而黑。人天二句，当在下，谅抄写之误。若是人天，本来是竖形而立，若是畜生，本来是横行而走，此皆自然而然，本无有因。从八万劫来，未尝更改变移。</p>
<p><span style="color:#333399">寅二<span lang="EN-US">&nbsp;&nbsp;谬成邪计</span></span></p>
<p><b><span style="color:teal">今尽此形，亦复如是，而我本来，不见菩提，云何更有，成菩提事？当知今日，一切物象，皆本无因。<span lang="EN-US"></span></span></b></p>
<p>此下释成，上科全推过去，此科列定未来。今尽此形者：尽，即尽未来际，而此形亦复如是，无有改移。而我本来，八万劫前，不见十二类生，从菩提性起；云何更有，众生于劫后，成菩提事乎？当知今日，一切物象，既皆劫前，本无有因，以此验知劫后，末亦无因也。言八万劫尽，终成断灭，无有因果而已。盖以从无因而起者，还复无因，返于冥初之意而已。</p>
<p><span style="color:#333399">寅三<span lang="EN-US">&nbsp;&nbsp;失真堕外</span></span></p>
<p><b><span style="color:teal">由此计度，亡正遍知，堕落外道，惑菩提性。<span lang="EN-US"></span></span></b></p>
<p>由此邪计筹度，亡失正知，皆谓一切自然，亡失遍知，不达循业发现，以致堕落外道恶见，反惑乱菩提正觉之性矣。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">是则名为，第一外道，立无因论。<span lang="EN-US"></span></span></b></p>
<p>初二种无因论竟。</p>
<p><span style="color:#333399">癸二<span lang="EN-US">&nbsp;&nbsp;四种遍常&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">阿难！是三摩中。诸善男子，凝明正心，魔不得便，穷生类本。观彼幽清，常扰动元，于圆常中。起计度者，是人坠入，四遍常论。<span lang="EN-US"></span></span></b></p>
<p>此第二，四种遍常论。是三摩中：正修定慧之中。凝明正心者：凝然不动，于想阴十境，始终不起爱求；明照不惑，于飞精附人，魔来便能觉知；正心即不动不惑，定慧均等之心。魔不得便：圆通妙行，自可增修。想阴既破，行阴现前，穷十二类生，生灭根本，即观察彼行阴幽隐轻清，常扰动元。于圆常中，起计度者：见周遍处，各之曰圆，见相续处，名之曰常；殊不知此周遍相续，乃行阴迁流，生灭之相。而于是中，妄起计度，圆遍常住者，是人坠入外道，四种遍常论矣。</p>
<p><span style="color:#333399">子二<span lang="EN-US">&nbsp;&nbsp;详释其相&nbsp;&nbsp;分四&nbsp;&nbsp;&nbsp;&nbsp;丑初&nbsp;&nbsp;心境计常</span></span></p>
<p><b><span style="color:teal">一者、是人，穷心境性，二处无因，修习能知，二万劫中，十方众生，所有生灭，咸皆循环，不曾散失，计以为常。<span lang="EN-US"></span></span></b></p>
<p>一者、是人欲穷行阴，但约心之与境二性，以求本元，何自而起。然穷之不远，以见心境二处，于二万劫前，无因自有。修习者：即穷心境之修习；能知者：以其见量有限，祗见二万劫中，十方众生，所有心境生灭。以心境皆属行阴，皆有生灭；然生灭正是无常，而彼但见劫内，生灭灭生，咸皆循环，相续不断，不曾散失。遂计心境二性，以为遍常，不计劫外无因，以为断灭，与上科异也。</p>
<p><span style="color:#333399">丑二<span lang="EN-US">&nbsp;&nbsp;四大计常</span></span></p>
<p><b><span style="color:teal">二者、是人，穷四大元。四性常住，修习能知，四万劫中，十方众生，所有生灭，咸皆体恒，不曾散失，计以为常。<span lang="EN-US"></span></span></b></p>
<p>二者、是人欲穷行阴，乘己见解，研穷四大，为变化之元。见一切万法，皆从四大和合而成，遂计四大种性，本来常住。殊不知四大，亦属唯识变现，其体本空，如虚空华。依之修习，能知四万劫中，四万劫外，则冥无所观矣。其见量比前，增加一倍，十方众生，所有生灭，皆从四大和合而成。而四大种性，既是常住，咸皆体性，周遍恒常，不曾散失。遂计四大之性为遍常。</p>
<p><span style="color:#333399">丑三<span lang="EN-US">&nbsp;&nbsp;八识计常</span></span></p>
<p><b><span style="color:teal">三者、是人，穷尽六根，末那执受，心意识中，本元由处，性常恒故。修习能知，八万劫中，一切众生，循环不失，本来常住，穷不失性，计以为常。<span lang="EN-US"></span></span></b></p>
<p>三者、是人穷尽六根之中，所具之六识，并及末那之七识，恒审思量故，执受之八识，执持根身、器界、种子故。此由行人，乘己见解，穷心<span style="font-size:10.0pt;">八识</span>意<span style="font-size:10.0pt;">七识</span>识<span style="font-size:10.0pt;">第六识</span>中，根本元由，生起之处。殊不知是乃行阴，相续之由，而反妄计识性恒常之故。依此修习，能观八万劫中，一切众生，死此生彼，展转循环，不曾散失。遂谓从本以来，周遍常住；即以穷此循环不失之性，计以为周遍常住。《正脉》谓：特以所穷八识，法门深广详切，倍前四大故，所知劫数，亦倍前人。</p>
<p><span style="color:#333399">丑四<span lang="EN-US">&nbsp;&nbsp;想尽计常</span></span></p>
<p><b><span style="color:teal">四者、是人，既尽想元，生理更无，流止运转，生灭想心。今已永灭，理中自然，成不生灭，因心所度，计以为常。<span lang="EN-US"></span></span></b></p>
<p>四者、是人计想尽为常，以其既尽想阴根元，谓根本想阴，即第八识中动相。今想破动相已尽，露出行阴，生灭根元。生理：即生灭根元，犹如野马，熠熠清扰，非是无流，彼谬谓更无流止，运转施为，意以生灭想心，今已永灭，理中自然，成一种不生灭。殊不知行阴，正是第七种子，微细流注，实非真不生灭；不过因心路筹度，计为周遍常住。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计常，亡正遍知，堕落外道，惑菩提性。是则名为，第二外道，立圆常论。<span lang="EN-US"></span></span></b></p>
<p>由此之故，非是遍常，妄计遍常。亡正遍知者：不达行阴迁流，则亡正知；不悟万法生灭，则亡遍知。堕落外道，执此为常；不知别有真常，菩提正觉之性。是则名为第二常见外道，立圆常论。二四种遍常竟。</p>
<p><span style="color:#333399">癸三<span lang="EN-US">&nbsp;&nbsp;四种颠倒&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便，穷生类本，观彼幽清，常扰动元，于自他中，起计度者，是人坠入，四颠倒见，一分无常，一分常论。<span lang="EN-US"></span></span></b></p>
<p>此双计常与无常也。又三摩中，诸善男子坚凝正心者：前二科云凝明，足显定慧相资，此云坚凝，似偏属于定。然虽似偏属，乃是即慧之定，定力愈深，而坚固凝然不动。想阴十境，始终不起爱求，故曰正心。魔不得便，故得想破行现。研究众生，十二种类，生灭深本，深本既现，但依耳根妙修，一味反闻照性，自可进破行阴；而乃观察行阴，幽隐轻清，常时扰动；生灭之根元，既为诸动之根元，则自他依正，皆依之建立。由此于自他法中，起诸妄计筹度者，是人坠入，四颠倒见；颠倒见中，一分无常，一分常义。《合辙》云：平等性中，本无自他，而妄计自他；中道了义，迥绝二边，而谬执断常，非倒见而何哉？<span>&nbsp; </span>《正脉》云：四种颠倒，合前二计观之，二无因，似观劫外断处，而计无常；四遍常，似观劫内续处，而计是常；各皆单计而已。今此乃是双计，常与无常也。</p>
<p><span style="color:#333399">子二<span lang="EN-US">&nbsp;&nbsp;详释其相&nbsp;&nbsp;分四&nbsp;&nbsp;&nbsp;&nbsp;丑初&nbsp;&nbsp;双约自他</span></span></p>
<p><b><span style="color:teal">一者、是人，观妙明心，遍十方界，湛然以为，究竟神我。从是则计，我遍十方，凝明不动，一切众生，于我心中，自生自死。则我心性，名之为常；彼生灭者，真无常性。<span lang="EN-US"></span></span></b></p>
<p>一者、是人观彼幽清，常扰动元，此是行阴，生灭根元；而计为妙明真心，遍满十方世界。且以幽清常扰，不觉妄谓湛然，即不动义，自计最胜曰究竟，名为神我，此即外道二十五谛之最后一谛也。彼有定力，能观八万劫；八万劫外，则冥然莫辨，遂立为冥谛。从冥谛生觉大，觉大生我心，我心生五微，五微生五大，五大生十一根，最后立一神我。谬计冥谛为能生，中间二十三法为所生。神我为能受用，中间二十三法为所受用。如彼论云：神我有知，能思虑故，我以思为性，受用大等二十三法。盖是以第八识中，所含第七识种子，为神我也。既立神我，从是则计神我，遍满十方，凝明不动，无生无灭，以故是常。以一切众生，于我心中，自生自死，故是无常。此于自他处计常无常也。</p>
<p><span style="color:#333399">丑二<span lang="EN-US">&nbsp;&nbsp;约他国土</span></span></p>
<p><b><span style="color:teal">二者、是人，不观其心，遍观十方，恒沙国土。见劫坏处，名为究竟，无常种性；劫不坏处，名究竟常。<span lang="EN-US"></span></span></b></p>
<p>二者、是人前观自心，已知是常，故不复观，又前于众生，知是无常；而于国土，未知是否常住？故运心遍观，十方恒沙国土，成坏不一。彼但见劫坏之处，三灾起时，坏后见空；不知成住坏空，乃世界之劫运，空后还有成，便名为究竟无常种性。若见劫不坏处，不知暂时而住，不过二十小劫，便名为究竟真常种性。此以国土坏不坏，计为常无常也。《指掌疏》云：要知界性无二，成坏随缘，若因有坏，而执无常，则菩萨灰严土之心；若因不坏，而执真常，则凡夫增恋世之志。邪见误人，不可不知。</p>
<p><span style="color:#333399">丑三<span lang="EN-US">&nbsp;&nbsp;约自身心</span></span></p>
<p><b><span style="color:teal">三者、是人，别观我心，精细微密，犹如微尘，流转十方，性无移改，能令此身，即生即灭，其不坏性，名我性常。一切死生，从我流出，名无常性。<span lang="EN-US"></span></span></b></p>
<p>三者、是人舍他观自，于自己身心二途，分别而观。别观我心等：此观心也。能令此身等：此观身也。言精细微密者：此想破行现，指行阴根本也。别观我心，是七识种子故曰精，流注莫见故曰细，虚受照应故曰微，行相幽隐效曰密，犹如微尘，为十二类众生根本。此即外道所计之微细我也。第一科中神我，即广大我也。依此微细我，起惑造业，随业受报，流转十方，而性无移改，此即大小不定我也。所受之报，有大小不定故。以上观心，次观身；能令此身，即生即灭者：前云业运每常迁于国土，能令此身，刹那变灭，故云即生即灭，其不坏性，即无移改之心性，名我性常。至于一切生死之身，从我流出，名无常性。此以自己身心计为常无常也。</p>
<p><span style="color:#333399">丑四<span lang="EN-US">&nbsp;&nbsp;双非自他</span></span></p>
<p><b><span style="color:teal">四者、是人，知想阴尽，见行阴流，行阴常流，计为常性，色受想等，今已灭尽，名无常性。<span lang="EN-US"></span></span></b></p>
<p>四者、是人通观四阴，知色、受、想三阴已尽，见行阴现在迁流，以行阴相续，不断而常流者，便计以为常住性。色受想等三阴灭尽，而无有者，故计以为无常性。此于四阴中，计常无常也。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，一分无常，一分常故，堕落外道，惑菩提性，是则名为第三外道，一分常论。<span lang="EN-US"></span></span></b></p>
<p>由此计度，自他依正，及阴等。各执不同，总不出一分无常，一分常论。以此双计，故成颠倒。所以堕落外道，如僧佉论师等。《智论》云：诸法不应执常。常即无罪无福，无所伤杀，亦无施命，无缚无解，则无涅槃；若执无常，即是断灭，亦无罪福，亦无增损功业，因缘果报亦失；是皆足以惑菩提性，是则名为第三外道一分常论。此偏言一分者，以二分中，以常为胜，显独重故。三四种颠倒竟。</p>
<p><span style="color:#333399">癸四<span lang="EN-US">&nbsp;&nbsp;四种有边&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便，穷生类本，观彼幽清，常扰动元，于分位中，生计度者，是人坠入，四有边论。<span lang="EN-US"></span></span></b></p>
<p>又三摩中，文同上可知。于分位中，生计度者：温陵曰：分位有四，谓三际分位，见闻分位，彼我分位，生灭分位。于四种分位中，生计度者，是人坠入四有边论。文虽双计，有边无边，理实但是邪计。边见而已，非真得无边理体，故以正教判之，但名有边。</p>
<p><span style="color:#333399">子二<span lang="EN-US">&nbsp;&nbsp;详释其相&nbsp;&nbsp;分四&nbsp;&nbsp;&nbsp;&nbsp;丑初&nbsp;&nbsp;约三际</span></span></p>
<p><b><span style="color:teal">一者、是人，心计生元，流用不息。计过未者，名为有边。计相续心，名为无边。<span lang="EN-US"></span></span></b></p>
<p>一者、是人约分位计有边无边也。心计生元者：谓见行阴为十二类生，生灭根元，而现在迁流业用，循环不息。计过去已灭，未来未至，名为有边；计现在相续，曾无间断，名为无边。既取现心续处，为无限际者，为无边；则必以过未断处，有限际者，为有边。然心无限际者，以当念观心，浩渺无涯岸之谓也。</p>
<p><span style="color:#333399">丑二<span lang="EN-US">&nbsp;&nbsp;约见闻</span></span></p>
<p><b><span style="color:teal">二者、是人，观八万劫，则见众生，八万劫前，寂无闻见，无闻见处，名为无边，有众生处，名为有边。<span lang="EN-US"></span></span></b></p>
<p>二者、是人约见闻以计有边无边也。以定力能观八万劫，则见众生，生灭灭生，轮回其处，八万劫前，寂然无有闻见。彼但见无闻见处，冥然莫辨，邈无涯涘；不知惟是自己见闻不及，遂名为无边之性。又但见有众生处，生灭相续；不知惟是业缘，虚妄现起，遂名有边之性。</p>
<p><span style="color:#333399">丑三<span lang="EN-US">&nbsp;&nbsp;约彼我</span></span></p>
<p><b><span style="color:teal">三者、是人，计我遍知，得无边性。彼一切人，现我知中，我曾不知，彼之知性；名彼不得，无边之心，但有边性。<span lang="EN-US"></span></span></b></p>
<p>三者、是人约彼我以计有边无边也。此由行人，观己行阴，执为真我。遂计我能周遍了知，于诸法之中，得无边之性。而彼一切众生，皆现我知之中，我曾不知，彼知之性；名彼不得，无边心性，但名有边心性耳。</p>
<p><span style="color:#333399">丑四<span lang="EN-US">&nbsp;&nbsp;约生灭</span></span></p>
<p><b><span style="color:teal">四者、是人穷行阴空，以其所见，心路筹度，一切众生，一身之中，计其咸皆半生半灭。明其世界，一切所有，一半有边，一半无边。<span lang="EN-US"></span></span></b></p>
<p>四者、是人约生灭以计有边无边也。穷行阴空者：谓想阴既尽，行阴迁流，今以定力研穷，欲求其空<span style="font-size:10.0pt;">即灭也</span>。以在定中，觉得行阴灭，出定之时，觉得行阴生，不知是定功未至，若定功至，则行阴自空。如波澜灭，化为澄水。今以其所见，用妄想心路筹度，谬谓一切众生，一身之中，咸皆半生半灭。以一例诸，明世界所有一切皆是一半有边，一半无边，以生时觉得有边，灭时觉得无边故。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，有边无边，堕落外道，惑菩提性，是则名为，第四外道，立有边论。<span lang="EN-US"></span></span></b></p>
<p>由此妄心计度，有边无边，堕落外道，成其伴侣，以其边则非中，故迷惑中道，菩提正性。是则名为第四外道，立有边论。四四种有边竟。</p>
<p><span style="color:#333399">癸五<span lang="EN-US">&nbsp;&nbsp;四种矫乱&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便。穷生类本，观彼幽清，常扰动元，于知见中，生计度者，是人坠入，四种颠倒，不死矫乱，遍计虚论。<span lang="EN-US"></span></span></b></p>
<p>又三摩中，文同上可知。于知见中，生计度者：谓以彼定中，所知所见，不能决择明了，而妄生周遍计度也。是人坠入四种颠倒之见。不死者：外道计无想天，为不死天。一生不乱答人，死后当生彼天。若实不知，而辄答者，恐成矫乱；故有问时，答言秘密言词，不应皆说，或不定答。佛法诃云：此真矫乱。《灌顶》云：邪分别性，故名遍计；都无实义，故云虚论。</p>
<p><span style="color:#333399">子二<span lang="EN-US">&nbsp;&nbsp;详释其相&nbsp;&nbsp;分四&nbsp;&nbsp;&nbsp;&nbsp;丑初&nbsp;&nbsp;八亦矫乱</span></span></p>
<p><b><span style="color:teal">一者、是人，观变化元，见迁流处，名之为变。见相续处，名之为恒。见所见处，名之为生。不见见处，名之为灭。相续之因，性不断处，名之为增。正相续中，中所离处，名之为减。各各生处，名之为有。互互亡处，名之为无。以理都观，用心别见。有求法人，来问其义，答言我今，亦生亦灭，亦有亦无，亦增亦减，于一切时，皆乱其语，令彼前人，遗失章句。<span lang="EN-US"></span></span></b></p>
<p>一者、是人以生灭行阴分别，而成八种邪见。观变化元者：以想尽行现，进观行阴，为变化之根元，其体即是迁流。既有迁变流转，故即名为变。虽有迁变，而却前后相续，有相续则无断绝，故即名为恒<span style="font-size:10.0pt;">即常也</span>。此变恒一对也。<span>&nbsp; </span>见所见处，名之为生者：于八万劫内，能见所见之处，似为众生生，故即名为生。不见见处，名之为灭者：于八万劫外，不能见所见之处，似是众生灭，故即名为灭。此生灭一对也。&nbsp; 相续之因，性不断处者：此又于生灭之中，别起有因之计，如前行阴已灭，后行阴未生，中间必有相续之因，然相续即中有身，其体即是识阴，以彼不知，行阴之外，别有识阴，但见其性不断处，似多出一法，名之为增。正相续中，必有缺乏之处，如出入之息，相续而缺中交是也，缺少即名为减。此增减一对也。&nbsp; 又各各生处，名之为有者：因观众生，各各生处，以生为有，故遂名为有。见互互无处，以灭为无，故遂名为无。此有无一对也。如上八种，虽则以行阴之理，统而观之，而行人用心，差别而见，前后不一，无有正知正见。有求法人来问修证之义，答言我今亦生亦灭，亦有亦无，亦增亦减。盖亦者，两可之词，显其不堕偏执。殊不知，中无主宰，于一切时，皆乱其语。正堕矫乱论议，文少亦变亦恒一对。令彼前人，遗失章句者：指前来问话之人；答者既两可莫决，而听者自然遗失章句也。</p>
<p><span style="color:#333399">丑二<span lang="EN-US">&nbsp;&nbsp;惟无矫乱</span></span></p>
<p><b><span style="color:teal">二者、是人，谛观其心，互互无处，因无得证，有人来问，惟答一字，但言其无，除无之余，无所言说。<span lang="EN-US"></span></span></b></p>
<p>二者、是人谛观其心者：于生类中，谛观行阴之心。互互无处，因无得证者：谓悟得一切法皆无也。有人来问，惟答其无，除无之外，无所言说也。</p>
<p><span style="color:#333399">丑三<span lang="EN-US">&nbsp;&nbsp;惟是娇乱</span></span></p>
<p><b><span style="color:teal">三者、是人，谛观其心，各各有处，因有得证，有人来问，惟答一字。但言其是，除是之余，无所言说。<span lang="EN-US"></span></span></b></p>
<p>因有得证者：念生后必有灭相，灭后必有生相。从此证得，一切皆有；是即有也。余可知。</p>
<p><span style="color:#333399">丑四<span lang="EN-US">&nbsp;&nbsp;有无矫乱</span></span></p>
<p><b><span style="color:teal">四者、是人，有无俱见，其境枝故，其心亦乱，有人来问，答言亦有，即是亦无，亦无之中，不是亦有，一切矫乱，无容穷诘。<span lang="EN-US"></span></span></b></p>
<p>四者、是人观察行阴，有无俱见。既见其念念生处，又见其念念灭处；其境如木分为两枝，其心亦复不定<span style="font-size:10.0pt;">乱也</span>。有人来问，即答，见亦有即是亦无者：以生者必归于灭。亦无之中不是亦有者：以灭者不定更生。一切矫乱，无容穷诘者：矫者：执拗不顺于理。乱者：心无主正。《宝镜疏》云：此中第一、第四，言皆两可，乱义为多，而终非顺理，亦兼于矫也。第二、第三，言惟一偏，矫义为多，而终非主正，同归于乱也。故总结云：一切矫乱，无容穷究诘问者也。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，矫乱虚无，堕落外道，惑菩提性。是则名为，第五外道，四颠倒性，不死矫乱，遍计虚论。<span lang="EN-US"></span></span></b></p>
<p>虚无者：虚妄邪计，无有实义。堕落外道，迷惑菩提真性，是则名为，第五外道。迷正知见，立邪知见，故曰四颠倒性。结名遍计虚论者：此人周遍计度，如执绳为蛇，皆至虚至妄之论也。五四种矫乱竟。</p>
<p><span style="color:#333399">癸六<span lang="EN-US">&nbsp;&nbsp;有十六相&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便，穷生类本，观彼幽清，常扰动元，于无尽流，生计度者，是人坠入，死后有相，发心颠倒。<span lang="EN-US"></span></span></b></p>
<p>又三摩中，文同上可知。于无尽流者：行阴相续无尽，迁流不息。生计度者：即计此行阴，为诸动之元，将来能生诸动，遂计色、受、想三，即现前已灭，将来必生，故曰是人坠入，死后有相，发心颠倒。《正脉》云：真悟无生，了知初生即有灭，是知生尚空洞无相，何说死后，岂可妄计有相耶？</p>
<p><span style="color:#333399">子二<span lang="EN-US">&nbsp;&nbsp;详释其相</span></span></p>
<p><b><span style="color:teal">或自固身，云色是我。或见我圆，含遍国土，云我有色。或彼前缘，随我回复；云色属我。或复我依，行中相续，云我在色。<span lang="EN-US"></span></span></b></p>
<p>此即外道，六十二见中四计也。一者：或自坚持，固守此身形，云四大之色，皆是我故，此计即色是我也。二者：或见我性圆融，含遍十方国土，云我有色，此计我大色小，色在我中也。三者：或彼前缘，即谓眼前之色。随我回复者：咸皆随我回旋往复，即运用也。云色属我者：色既属我，显是我所，非即我矣，此计离色是我也。四者：或复我依行阴之中，迁流相续，云我即在色中；以行阴相续之相，即是色阴，此计色大我小，我在色中也。</p>
<p><b><span style="color:teal">皆计度言，死后有相，如是循环，有十六相。<span lang="EN-US"></span></span></b></p>
<p>谓色身虽死，我犹现在，色阴既尔，余三亦然。如是循环，四四共有十六相。</p>
<p><b><span style="color:teal">从此或计，毕竟烦恼，毕竟菩提，两性并驱，各不相触。<span lang="EN-US"></span></span></b></p>
<p>上因见行阴无尽，遂计前三阴，亦复无尽，同成有相。此更转计，一切诸法，无不皆然。烦恼摄尽染法，菩提摄尽净法，则烦恼菩提，理亦如是。烦恼毕竟是烦恼，菩提毕竟是菩提，决无更改。由是真妄两性并驱，即并行不悖，各各不相抵触也。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，死后有故，堕落外道，惑菩提性，是则名为，第六外道，立五阴中，死后有相，心颠倒论。<span lang="EN-US"></span></span></b></p>
<p>由此计度，死后有相，所以堕落外道，有十六相，真到底是真，妄到底是妄，真妄各立，无有转烦恼之妄法，成菩提之真性，故曰惑菩提性，是则名为，第六外道。立五阴中，死后有相：通结五阴，惟在前四；虽在前四，义惟行阴耳。依斯立论，从心颠倒，正所谓心魔作祟，其奈之何？六十六有相竟。</p>
<p><span style="color:#333399">癸七<span lang="EN-US">&nbsp;&nbsp;八种无相&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便。穷生类本，观彼幽清，常扰动元，于先除灭，色受想中，生计度者。是人坠入，死后无相，发心颠倒。<span lang="EN-US"></span></span></b></p>
<p>又三魔中，文同上可知。于先除灭，色受想中者：见前三已灭，生妄计筹度，前三先有今无，例知行阴现有，将来亦应灭无。因计死后，终归断灭故，是人坠入，死后无相。《正脉》云：此与上敌体相翻，故变有成无，盖上睹未灭之行阴，见其无尽，而因前三，并万法，皆当无尽。此睹已灭之前三，见其无相，而因计行阴，并万法，皆当无相也。发心颠倒者：违佛教修因证果之诚言，成外道虚无断灭之妄论，故曰发心颠倒。</p>
<p><span style="color:#333399">子二<span lang="EN-US">&nbsp;&nbsp;详释其相</span></span></p>
<p><b><span style="color:teal">见其色灭，形无所因；观其想灭，心无所系，知其受灭，无复连缀，阴性销散，纵有生理，而无受想，与草木同。<span lang="EN-US"></span></span></b></p>
<p>色，四大之色；形，一身之形。形因色有，见其四大之色灭，则形无所因矣。想为意识之想，心为意根之心，心因想系，观其意识之想灭，则心无所系矣。色居受阴之前，心居受阴之后。有受居中，则色心可以连缀；知其受阴一灭，则色心无复连缀矣。据此前三阴之性，既已销亡散灭，纵有行阴，虽是生理，而无受想，则无知觉，与草木同。温陵曰：阴性销散，谓色、受、想灭也。生理即行，谓无受、想，则行亦灭也。</p>
<p><b><span style="color:teal">此质现前，犹不可得，死后云何，更有诸相？因之勘校，死后相无，如是循环，有八无相。<span lang="EN-US"></span></span></b></p>
<p>此质指现阴色心，非独指色阴也。今在定中，见四阴现在皆无相可得，死后云何更有诸相耶？因之勘验已灭，而知现在未灭，比校将来，死后阴相，一定是无。如是循环，往复推检，每一阴生前死后皆无相，而色、受、想、行四阴，共有八无相。</p>
<p><b><span style="color:teal">从此或计，涅槃因果，一切皆空，徒有名字，究竟断灭。<span lang="EN-US"></span></span></b></p>
<p>现前质空无修因，死后相空无证果，从此或计涅槃因果，世出世法，一切皆空。徒有名字，终无实体，究竟皆归于断灭也。断灭是大邪见，拨无因果。以一切诸法，皆不离因果。所谓豁达空，拨因果，莽莽荡荡招殃祸。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，死后无故，堕落外道，惑菩提性。是则名为，第七外道，立五阴中，死后无相，心颠倒论。<span lang="EN-US"></span></span></b></p>
<p>七八种无相竟。</p>
<p><span style="color:#333399">癸八<span lang="EN-US">&nbsp;&nbsp;八种俱非&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便，穷生类本，观彼幽清，常扰动元，于行存中，兼受想灭，双计有无，自体相破，是人坠入，死后俱非，起颠倒论。<span lang="EN-US"></span></span></b></p>
<p>又三摩中，至常扰动元，同上可知。《正脉》云：于行存中者：见行阴未灭，区宇宛在也。兼受想灭者：见前三已灭，体相全空也。双计有无者：于存计有，于灭计无也。自体相破者：以行阴之有，破前三之无，以前三之无，破行阴之有也。末言坠俱非者：以破无则成非无，破有则成非有也。起颠倒之论矣。</p>
<p><span style="color:#333399">子二<span lang="EN-US">&nbsp;&nbsp;详释其相</span></span></p>
<p><b><span style="color:teal">色受想中，见有非有，行迁流内，观无不无。<span lang="EN-US"></span></span></b></p>
<p>此正释成自体相破之义。谓前三已灭，故色、受、想中，见行阴之有，亦即同灭，而非有矣。后一犹存，故行迁流内，观三阴之无，亦即同有，而非无矣。</p>
<p><b><span style="color:teal">如是循环，穷尽阴界，八俱非相，随得一缘，皆言死后，有相无相。<span lang="EN-US"></span></span></b></p>
<p>如是循环，穷尽阴界者：谓如是循环，由后观前，由前观后，穷尽色、受、想、行，四阴界限，有无俱非，成八俱非相；即非有色、受、想、行，非无色、受、想、行也。随得一缘者：随举一阴，为所缘时，皆言死后非有相非无相也。</p>
<p><b><span style="color:teal">又计诸行，性迁讹故，心发通悟，有无俱非，虚实失措。<span lang="EN-US"></span></span></b></p>
<p>诸行是指万法，非独指行阴，此下例成，万法之性，悉皆迁变淆讹，有既非有，无亦非无，于此尽知尽见。心发通悟者：非真通悟，增长邪知见解，有无俱非。设有人问曰：孰虚孰实？亦莫能施对，故曰：虚实失措。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，死后俱非，后际昏瞢，无可道故，堕落外道，惑菩提性。是则名为，第八外道，立五阴中。死后俱非，心颠倒论。<span lang="EN-US"></span></span></b></p>
<p>由此计度，以生前例之死后，皆是非有非无。后际昏瞢，即是杳冥，无正理之可说，道有不得，道无不得，此明有无俱非，皆不可道之故，堕落外道，惑菩提之正性，是则名为，第八外道。立五阴中，死后俱非，真是从心颠倒，而立论矣。八八俱非相竟。</p>
<p><span style="color:#333399">癸九<span lang="EN-US">&nbsp;&nbsp;七际断灭&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便。穷生类本，观彼幽清，常扰动元，于后后无，生计度者，是人坠入，七断灭论。<span lang="EN-US"></span></span></b></p>
<p>又三摩中，至常扰动元，同上可知。于后后无，生计度者：温陵曰：见行阴念念灭处，名后后无；由是妄计，生人天七处，后皆断灭。此与第七无相，而起计不同。彼由前三，此由行阴；又彼推过去，以定死后，此观未来，念念成灭。故计处处，有断灭处也。</p>
<p><span style="color:#333399">子三<span lang="EN-US">&nbsp;&nbsp;详释其相</span></span></p>
<p><b><span style="color:teal">或计身灭，或欲尽灭，或苦尽灭，或极乐灭，或极舍灭。<span lang="EN-US"></span></span></b></p>
<p>七处断灭：或计身灭，即四洲、六欲二处。或欲尽灭，即初禅，离生喜乐地，已离欲界之生，欲染已尽故。或苦尽灭，即二禅，定生喜乐地，极喜无忧故。或极乐灭，即三禅，离喜妙乐地，乐有终尽故。或极舍灭，即四禅，舍念清净地，舍觉观喜乐故。并四空天，舍色质之碍故。</p>
<p><b><span style="color:teal">如是循环，穷尽七际，现前消灭，灭已无复。<span lang="EN-US"></span></span></b></p>
<p>如是循环，推穷极尽七际，现前悉归消灭，是七处皆现断灭，则知死后未来，更无复生之事。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，死后断灭，堕落外道，惑菩提性，是则名为，第九外道，立五阴中，死后断灭，心颠倒论。<span lang="EN-US"></span></span></b></p>
<p>九七际断灭竟。</p>
<p><span style="color:#333399">癸十<span lang="EN-US">&nbsp;&nbsp;五现涅槃&nbsp;&nbsp;分三&nbsp;&nbsp;&nbsp;&nbsp;子初&nbsp;&nbsp;标由示坠</span></span></p>
<p><b><span style="color:teal">又三摩中，诸善男子，坚凝正心，魔不得便，穷生类本，观彼幽清，常扰动元，于后后有，生计度者，是人坠入，五涅槃论。<span lang="EN-US"></span></span></b></p>
<p>又三摩中，至常扰动元，同上可知。于后后有者：此与上科相翻，前以行阴，念念迁流不住，因不住则后必有灭。此以行阴，念念相续无间，因无间，则后必是有，故曰于后后有。当有实果，必不灭无也。是人坠入，五涅槃论者：不待灰身泯智，而入涅槃，即于现在所计五处，即是涅槃。</p>
<p><span style="color:#333399">子二<span lang="EN-US">&nbsp;&nbsp;详释其相</span></span></p>
<p><b><span style="color:teal">或以欲界，为正转依，观见圆明，生爱慕故；或以初禅，性无忧故；或以二禅，心无苦故；或以三禅，极悦随故；或以四禅，苦乐二亡，不受轮回，生灭性故。<span lang="EN-US"></span></span></b></p>
<p>此计五处，现在生处，即为涅槃。显非一人，遍计五处，各随所见，或计一处而已。欲界指六欲天，非指一天也。为正转依者：妄计为真涅槃之境，以涅槃乃佛教，转生死依涅槃之号也。此如仙家，计六欲天上，无生死耳。此句应通后之四处，每处皆当有之。何以欲界，为正转依？观见圆明，生爱慕故。以前想阴既破，圆定发明，以初得天眼，普观天光，清净庄严，迥超日月之明，且离人间之秽浊，以故心生爱慕，遂计此境，为现在涅槃也。或以初禅，离生喜乐地，苦恼不逼，计为现在涅槃也。或以二禅，定生喜乐地，忧愁不逼，计为现在涅槃也。今谓初禅无忧，二禅无苦者，疑翻译之误倒耳。或以三禅，离喜妙乐地，极悦随者：谓极喜悦，得大随顺，计为现在涅槃也。或以四禅，舍念清净地，修舍定，双舍苦乐，二者皆亡。遂谓三灾不到，不受轮回，生灭性故，计为现在涅槃也。</p>
<p><b><span style="color:teal">迷有漏天，作无为解五处安隐，为胜净依，如是循环，五处究竟。<span lang="EN-US"></span></span></b></p>
<p>五处，皆在有漏天中，今迷有漏天，竟作涅槃无为解。五处安隐者：以五处既误作涅槃无为，遂以为安隐之家乡矣！为胜净依者：为最胜清净者之所依处，最胜清净，即佛也，佛依涅槃故。如是自下向上，展转推观，有循环义。五处究竟者：推观五处，谬谓皆是无上极果也。<span>&nbsp; </span>《正脉》云：初于六欲，乍离人间之尘秽，而妄谓真净。次于初禅、二禅。乍离下界之忧苦，而妄谓真乐。次于三禅，乍得随顺自在，而妄谓真我。次于四禅，暂得三灾不坏，而妄谓真常，不生灭也。此正于无常、苦空、无我、不净中，而妄计常、乐、我、净也。二详释其相竟。</p>
<p><span style="color:#333399">子三<span lang="EN-US">&nbsp;&nbsp;结成外论</span></span></p>
<p><b><span style="color:teal">由此计度，五现涅槃，堕落外道，惑菩提性，是则名为，第十外道，立五阴中，五现涅槃，心颠倒论。<span lang="EN-US"></span></span></b></p>
<p>五现涅槃者：计此五处，皆现在涅槃，现受寂灭之乐，不待将来者也。堕落外道，惑菩提性者：菩提、涅槃二种，是如来智、断二果。今既认妄为真，将必以真为妄，故曰惑菩提性，是则名为，第十外道。立五阴中，五现涅槃，乃是从心颠倒，妄计而立论耳。二中间十计竟。</p>
<p><span style="color:#333399">壬三<span lang="EN-US">&nbsp;&nbsp;结害嘱护&nbsp;&nbsp;分三&nbsp;&nbsp;&nbsp;&nbsp;癸初&nbsp;&nbsp;示因交互</span></span></p>
<p><b><span style="color:teal">阿难！如是十种，禅那狂解，皆是行阴，用心交互，故现斯悟。<span lang="EN-US"></span></span></b></p>
<p>温陵曰：前云禅那现境，乃天魔候得其便；此云禅那狂解，乃心魔自起深孽；凡见道不真，多歧妄计，皆即狂解，是谓心魔，最宜深防也。<span>&nbsp; </span>皆是行阴，用心交互者：皆是想破行现，用定慧力，趣真断妄，正当真妄交攻之时，互为胜负，故现斯悟。斯悟：即狂解也。</p>
<p>《正脉疏》云：然通论十种狂解，不出断、常、空、有，四字而已。且前五属断、常，后五属空、有。第一断见，第二常见，第三双亦，第四、第五，皆充广双亦也。问：何无双非？答：断常皆过，若双非，则为离过正见，非外道也。第六执有，第七执空，第八双非。问：此何不为离过正见？答：有空不定是过，因偏方始生过，且此双非，盖指后阴昏瞢，不定有无，非是双遮之中道，故非正见。第九推广毕竟断空，第十推广毕竟滞有，若更以空有，摄入断常，仍惟断常二见而已。</p>
<p><span style="color:#333399">癸二<span lang="EN-US">&nbsp;&nbsp;迷则成害</span></span></p>
<p><b><span style="color:teal">众生顽迷，不自忖量，逢此现前，以迷为解，自言登圣，大妄语成，堕无间狱。<span lang="EN-US"></span></span></b></p>
<p>顽迷者：谓顽痴成性，难入正悟。迷惑覆心，易生狂解，由其不自己思忖量度，我何人斯，逢此现前，以迷惑为解悟，未证言证，自言登圣，僭称果位，大妄语之业既成，其必堕无间地狱矣，诚为可惜！夫修行而至想破行现，外魔无可奈何，不知几经岁月；如穿衣者，脱却面上三层，只剩二层，功已过半，而乃妄言，登圣致堕，岂不悲哉！</p>
<p><span style="color:#333399">癸三<span lang="EN-US">&nbsp;&nbsp;嘱令保护</span></span></p>
<p><b><span style="color:teal">汝等必须，将如来语，于我灭后，传示末法，遍令众生，觉了斯义，无令心魔，自起深孽，保持覆护，消息邪见。<span lang="EN-US"></span></span></b></p>
<p>此嘱作摧邪知识，盖令未起者勿起，已起者速灭。嘱阿难云：汝及在会众等，必须将如来语，于我灭度之后，传示末法，以去圣时遥，魔强法弱。遍令众生，觉了斯义者：谓觉察了然明白斯十种狂解之义，既能觉了，自能辨识，邪正分明。妄念才萌，即当以正定拒之。无令者：禁止之辞。心魔自起深孽，心魔：即十种狂解，谓外魔虽不能扰，无令自己心魔，自起深孽。孽者：祸之萌也，以能为地狱因故。书曰：天作孽，犹可违；自作孽，不可活。今云自起者，正是自作孽耳。上是教未起者勿起。保持覆护，消息邪见者：是教已起者速灭也。保持禅定，覆护进修，消息边邪之见矣。</p>
<p><b><span style="color:teal">教其身心，开觉真义，于无上道，不遭枝岐，勿令心祈，得少为足，作大觉王，清净标指。<span lang="EN-US"></span></span></b></p>
<p>此嘱作趣真导师，是教其未生正智令生也。身心体察，真如实义，回然不属于断常空有；但一念不生，回光照性，中中流入，于无上佛道，不遭枝歧。木旁出曰枝，路曲分曰歧，皆非正直之本。勿令心中祈求，得少为足。盖遭枝歧，即堕外道；得少为足，便入小乘。故嘱当机，作大觉王，清净标指。一念不生曰清净，疾趣无上菩提，为大觉王，标榜人天，示作成佛指南而已。四行阴魔相竟。</p>
<p align="right" style="text-align:right;text-indent:24.0pt;word-break:break-all">楞严经讲义第二十三卷终<span>&nbsp; </span></p>
